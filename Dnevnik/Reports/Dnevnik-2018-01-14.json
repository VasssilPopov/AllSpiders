{"url": "https://www.dnevnik.bg/sport/2018/01/14/3112423_barselona_oburna_real_sosiedad_za_purva_pobeda_v_san/", "text": "Лидерът в Ла Лига \"Барселона\" спечели един от най-тежките си мачове от началото на сезона, справяйки се с \"Реал сосиедад\". Срещата на стадион \"Аноета\" завърши с успех за каталунците 4:2, но футболистите на Ернесто Валверде трябваше да обръщат от 0:2. Победата е първа за \"Барселона\" в Сан Себастиан от 2007 г. и тя позволи на каталунците да увеличат аванса си пред \"Реал\" (Мадрид) на 19 точки, след като шампионът  загуби от \"Виляреал\" ден по-рано . Мадридчани са четвърти в подрежданeто,а най-близкият преследвач на \"Барселона\" е \"Атлетико\" (Мадрид), който изостава на девет точки. Под непрестанния дъжд в страната на баските, двубоят започна много трудно за каталунците, които след 11 минути игра изоставаха в резултата. Вилиан Жозе се възползва от грешка в защитата на гостите и изпревари Сержи Роберто, за да открие резултата. Тимът на Ернесто Валверде имаше проблем с контрола над топкат,а боравеше бавно с нея и не можеше да я изнесе в предни позиции. Агресията и пресата на баските също спомагаше за това. В 34-ата минута домакините удвоиха аванса си след точно изпълнение на Хуанми. Защитата пред Марк-Андре тер Стеген не се организира добре, а в опита си да блокира шута на Хуанми, Роберто закачи топката, като тя заблуди вратаря му. До края на първата \"Барселона\" успя да се върне в мача, а това направи един от най-полезните играчи на тима през сезона Паулиньо. Бразилецът се разписа след подаване на Луис Суарес в 39-ата минута. Второто полувреме започна по най-добрия начин за гостите, които бързо успяха да изравнят, преди да са изтекли и пет минути игра. В основата на попадението беше Лионел Меси, който намери Суарес в наказателното поле, а уругваецът се разписа с много красив фалцов удар с десния крак, който остави вратаря Херонимо Рули безпомощен. Валверде усети, че \"Реал сосиедад\" е много по-колеблив от първата част и заложи всичко на атаката, пускайки и Усман Дембеле на терена. Това сработи и в 71-ата минута обратът беше факт, отново след гол на Суарес. Рули изрита лошо топката към центъра на терена, Вермален я спечели и я върна обратно към наказателното поле, където Ел Гордо без проблем реализира 13-ия си гол от началото на сезона. До края на двубоя остана време да се разпише и Меси, който вкара своя 366-и гол в Ла Лига, с което гарантира края на серията от седем мача без победа на \"Аноета\". Аржентинецът отбеляза от пряк свободен удар, а Рули просто изгледа как топката влетява в мрежата му за четвърти път. С попадението си Меси подобри рекорда на Герд Мюлер за най-резултатен футболист с един отбор в едно от петте топ първенства на Европа.", "date": "2018.01.14", "title": "\"Барселона\" обърна \"Реал сосиедад\" за първа победа в Сан Себастиан от 11 години"}
{"url": "https://www.dnevnik.bg/sport/2018/01/14/3112331_marsel_hirsher_specheli_slaloma_vuv_vengen_za_purvi/", "text": "Марсел Хиршер спечели от 11-ия си опит слалома в  швейцарския курорт Венген . Носителят на Големия кристален глобус за последните шест сезона никога не беше печелил на пистата \"Манлихен\" в кариерата си, но отказа конкуренцията със страхотно каране и в двата манша. Австриецът беше най-бърз сутринта, когато изпревари Андре Мирер от Швеция, а във втория манш трябваше да подобрява времето на Хенрик Кристоферсен. Норвежецът даде най-доброто от себе си, но Хиршер го изпревари с 93 стотни – 1:45.45 минути от двата манша. Скиорът от Залцбург спечели 53-а победа в кариерата си и 25-а в слалома, като се качи за 118-и път на подиума в своя 215-и старт за  Световната купа . Хиршер е безапелационен през сезона, като спечели старт в слалома за пети пореден път, което е рекорд за него. Общо триумфите му през сезона са осем след три спечелени гигантски слалома. Неговият голям съперник Кристоферсен се качи на подиума за десети път през сезона, но няма победа за Световната купа повече от година. \"Не отдавам толкова голямо значение на точките и рекордите, за които постоянно се говори. За мен това е удоволствие и наслада. Състезанието беше много добро за мен и се радвам, че спечелих\", каза Хиршер. Той вече е само на един успех от легендата Херман Майер, който има 54 победи за Световната купа и е най-успешният австриец. \"Може би това е следващата ми цел, ще видим\", каза Хиршер. Това може да се случи още следващия уикенд, когато е слаломът в Китцбюел. Хиршер има две победи в австрийския курорт – 2013 и 2017 г. Зад първите трима на \"Манлихен\" се нареди представителят на домакините Рамон Ценхаузерн, който записа рекордно класиране за Световната купа. Топ 10 допълниха Лейф Кристиан Нестволд-Хауген, Михаел Мат, Стефано Грос, Алекси Пинтюро, Линус Щрасер и Марк Дригрубер. Най-сериозен прогрес направи Мат, който в първия манш даде едва 17-о време, но във втория манш отстъпи единствено на Хиршер и Кристоферсен. В класирането за Малкия кристален глобус за дисциплината  Хиршер  има 554 точки и води със 119 пред Кристоферсен.Двамата заемат същите позиции и в подреждането за Големия кристален глобус. Там австриецът има 974 точки и води със 174 пред норвежкия си съперник (800). Трети е Пинтюро с 579. През следващата седмица Световната купа се мести на друга класическа дестинация – Кицбюел. Там в петък е супер-Г на пистата \"Щрайфалм\", в събота легендарното спускане на \"Щрайф\", а в неделя слаломът на \"Ганслернханг\".", "date": "2018.01.14", "title": "Марсел Хиршер спечели слалома във Венген за първи път в кариерата си"}
{"url": "https://www.dnevnik.bg/biznes/2018/01/14/3112321_utre_shte_bude_podpisan_dogovorut_za_izgrajdaneto_na/", "text": "Утре в Министерството на регионалното развитие и благоустройството ще бъде подписан договорът за тол-системата. Това съобщиха от пресцентъра на министерството с уточнението, че министър Николай Нанков ще присъства на подписването на договора. Системата ще бъде на база изминато разстояние за превозни средства с обща технически допустима максимална маса над 3.5 т (тол) и на база време за леките автомобили с обща технически допустима максимална маса до 3.5 т (електронна винетка). Договорът ще бъде подписан от председателя на управителния съвет на Агенция \"Пътна инфраструктура\" Дончо Атанасов и от Михаел Вебер, представляващ изпълнителя Консорциум \"Капш трафик солюшънс\".  Стойността на договора за изграждане на електронната система за събиране на таксите за ползване на републиканската пътна мрежа е 149 997 000 лв. без ДДС. Срокът за изпълнение е 19 месеца. Изграждането на тол-системата ще бъде за сметка на изпълнителя. След успешното й внедряване инвестицията ще се възвърне със събраните приходи. Повече от две години се бави изграждането на тол-системата заради обжалвания. В началото на ноември миналата година Комисията за защита на конкуренцията разреши да започне предварително изпълнение на договора въпреки обжалване на избора на изпълнител, но това не можеше да се случи, защото решението на комисията беше обжалвано пред Върховния административен съд (ВАС) от два от кандидатите - обединение \"Бг път\" и \"Толлнет\". В края на декември съдът отхвърли жалбите им.", "date": "2018.01.14", "title": "Утре ще бъде подписан договорът за изграждането на тол-системата"}
{"url": "https://www.dnevnik.bg/sviat/2018/01/14/3112342_samolet_na_pegasus_eurlains_izleze_ot_pistata_pri/", "text": "Самолет на турската авиокомпания \"Пегасус еърлайнс\" (Pegasus Airlines) излезе от пистата при кацане на летището в град Трабзон, Североизточна Турция, съобщиха световните агенции. Самолетът Боинг 737-800 пристигал от Анкара. Губернаторът на Трабзон Юджел Явуз заяви, че всички 162 души пътници и екипаж са били евакуирани и са в безопасност. По думите му все още не е известна причината за произшествието. Летището ще остане затворено до 8 часа сутринта местно време.", "date": "2018.01.14", "title": "Самолет на \"Пегасус еърлайнс\" излезе от пистата при кацане на летище в Турция"}
{"url": "https://www.dnevnik.bg/istorii_na_denia/2018/01/14/3112334_nai-komentiranoto_v_dnevnik_samoubiistvoto_na/", "text": "1.  Издирваният за шесторното убийство в Нови Искър вероятно се е самоубил  - 444 коментара. 2. Съд ът отказа да признае еднополов брак между българки, сключен във Великобритания  - 373 коментара. 3.  Мотивът за убийството в Нови Искър бил смесен - емоционален и финансов  - 361 коментара. 4.  Собственикът на \"Лактима\" Петър Христов е убит на улица в София  - 262 коментара. 5.  Нов прочит на събитията от комунизма ще има в учебника по история за 10 клас  - 260 коментара. 6.  Случаят \"Нови Искър\" - въпросите, останали без отговор  - 244 коментара. 7.  Вашингтон ще кръсти на Борис Немцов улицата, на която се намира руското посолство  - 211 коментара. 8.  Латвия - изчезващата държава  - 191 коментара. 9.  След случая в Нови Искър МВР се оплака, че гражданите не информирали за издирвани заподозрени  - 189 коментара. 10.  Какво ще стане с петрола през 2018 г. и защо Русия и ОПЕК зависят от САЩ  - 183 коментара.", "date": "2018.01.14", "title": "Най-коментираното в \"Дневник\": Самоубийството на издирвания за шесторното убийство в Нови Искър"}
{"url": "https://www.dnevnik.bg/sport/2018/01/14/3111849_grigor_dimitrov_zapochva_australian_open_s_ambicii_za/", "text": "Устремен към своя първи финал в турнирите от Големия шлем, в понеделник сутринта Григор Димитров ще започне участието си в Australian Open. Световният №3 се изправя срещу  преминалия през квалификациите Денис Новак от Австрия . При успех българският тенисист ще има квалификант за съперник и във втория кръг - шведа Елиас Имер или американеца Макензи Макдоналд. Двубоят между Димитров и Новак е трети на централния корт \"Род Лейвър\" и се очаква да започне около 6.00 ч. българско време. Програмата стартира в 2.00 ч. с двубоя между шампионката от \"Ролан Гарос\" Йелена Остапенко и Франческа Скиавоне. След тях на корта излизат миналогодишната финалистка в Мелбърн Винъс Уилямс и набиращата скорост след дълго отсъствие заради контузия Белинда Бенчич. Димитров ще играе за пръв път срещу Новак, за когото това ще е дебют в турнирите от Големия шлем. 24-годишният австриец е №224 в световната ранглиста, а върховата му позиция е №195 от лятото на 2016 г. Той е изиграл само десет мача на ниво АТП, като е загубил седем от тях. Димитров ще участва за осми пореден път в Australian Open. Миналата година световният №3 направи най-доброто си представяне в Мелбърн. Той достигна до полуфиналите, където  беше спрян от Надал в епичен петсетов мач.  Другото му много силно участие в Австралия беше през 2014 г., когато на пътя му отново застана Надал, този път в четвъртфиналите, след обрат в четири сета. След страхотния край на миналия сезон Димитров започва тазгодишния Australian Open с големи очаквания, но и с още по-голяма увереност. Българският тенисист има всички предпоставки да направи следващата крачка, което за него ще означава достигане до финала. \"Всичко в тренировките мина добре. Готвих се отлично. Сега остава да изляза на корта и да се представя успешно. Различното тази година е, че бях №3 в жребия. В крайна сметка обаче това не означава нищо. Щастлив съм от това, което постигнах, но идва нова година, нов турнир. Ясно е, че имам високи очаквания към себе си. Искам да се представя по възможно най-добри начин\", каза Димитров на официалната си пресконференция преди турнира.  Голяма част от специалистите определиха българина като един от големите фаворити за титлата.  Букмейкърите го поставиха веднага след тримата големи  - Роджър Федерер, Рафаел Надал и Новак Джокович, които имат общо 47 титли от Големия шлем и спечелиха 12 от последните 14 издания на Australian Open. \"Бях започнал да се тревожа, че времето на Димитров отминава, но той очевидно осъзна съвсем навреме къде се намира в развитието и кариерата си. Това е много важно за един играч. Григор достигна чудесно ниво по отношение на физиката, тактиката и самоувереността си. Преди сякаш самият той не си вярваше, че може да постигне нещо голямо, но сега не е така. За пръв път изглежда така, сякаш Григор има напълно реален шанс да спечели титла от Големия шлем и да се нареди сред великите\", коментира  носителят на седем титли от Големия шлем Джон Макенроу.   Големите очаквани към 26-годишния Димитров преди турнира са напълно основателни - както заради възхода му през последните месеци, така и  заради потока, в който жребият го изпрати. Първият поставен, срещу когото българинът може да се изправи, е Андрей Рубльов в третия кръг. Двамата се срещнаха предишния турнир от Големия шлем - US Open.  20-годишният руснак записа неочаквана победа в три сета , а впоследствие стигна до четвъртфиналите, където загуби от бъдещия шампион Надал. Ник Кириос, който  детронира Димитров в Бризбейн , и Жо-Вилфред Цонга са потенциални съперници на Димитров в осминафиналите. Доста опасен в тази част на схемата може да бъде и канадският тинейджър Денис Шаповалов, който стартира турнира срещу друг от големите таланти - Стефанос Циципас от Гърция. Ако достигне до четвъртфиналите, световният №3 най-вероятно ще срещне някой измежду финалиста от US Open Кевин Андерсън и Джак Сок, който в края на 2017 г.  спечели мастърса в Париж  и направи отлично представяне във финалите на АТП в Лондон. Пътят на Димитров със сигурност няма да е лек, но за пръв път при участията си в Големия шлем той има възможността да избегне някое от големите имена поне до полуфиналите (където потенциален съперник е световният №1 Надал).  Финалите на АТП бяха доказателство за това, че българският тенисист вече умее да се справя добре в мачовете, в които влиза в ролята на фаворит. В Лондон той записа пет победи в пет мача срещу играчи от топ 10, след като преди това имаше общо три за цялата 2017 г. Димитров демонстрира и още една способност, която притежават играчите, които печелят големите трофеи - да измъква мачове, дори когато не показва най-добрата си игра. Големият въпрос при Димитров е дали може да победи някой от големите фаворити, за да направи следващата крачка. \"Не съм сигурен дали Григор е готов да спечели титла от Големия шлем заради начина, по който играе. Той може да победи почти всички играчи, но все още е малко непостоянен в ударите си\", заяви носителят на седем титли от Големия шлем  Матс Виландер в интервю за \"Дневник\" . \"Титлата в Лондон повиши значително увереността на Григор. При него въпросът е да играе по-добре в големите мачове срещу най-големите играчи и да не губи срещу по-ниско класираните. Но да бъдеш малко по-пасивен, по-дефанзивно настроен срещу по-ниско класираните играчи, за да си сигурен, че ще спечелиш, и след това да можеш да си по-освободен и да тръгнеш напред срещу играчи като Федерер и Надал, е доста трудна за постигане комбинация\", допълни шведската легенда. Състоянието на Надал крие много неизвестни. В края на миналия сезон испанецът получи поредната си контузия в коляното. Той не успя да се възстанови за началото на 2018 г., като пропусна турнирите в Абу Даби и Бризбейн.Носителят на 16 титли от Големия шлем изигра само един мач преди Australian Open -  загуба в два сета от Ришар Гаске  в демонстративния турнир \"Куйонг класик\". Ако е напълно здрав, Надал много трудно може да бъде спрян от някого от тенисистите в горната половина на схемата. Ако обаче световният №1 не е в оптимална кондиция, това ще даде шанс на играч, който никога не е печелил титла от Големия шлем, да стигне до финала в Мелбърн. Димитров изпъква сред тях.  \"Имам достатъчно увереност. Изминах дълъг път (след полуфинала миналата година). Чувствам се добре и всичко опира до това да го покажа на корта. Винаги гледам към това, което предстои. Сега е моментът да уловя възможността\", заяви българският тенисист.", "date": "2018.01.14", "title": "Григор Димитров започва Australian Open с амбиции за първи финал в Големия шлем"}
{"url": "https://www.dnevnik.bg/sviat/2018/01/14/3112345_tunis_posreshta_s_protesti_godishninata_ot_nachaloto/", "text": "Партии и синдикати призоваха за протести днес в Тунис, навръх седмата годишнина от масовите демонстрации през 2011 г., които сложиха край на 23-годишното управление на Зин ал Абидин Бен Али, съобщи \"Франс прес\", цитирана от БТА. Общественото недоволство в Тунис е особено изострено тази година и в няколко града бяха организирани демонстрации с искане за преразглеждане на бюджета за 2018 г., предвиждащ мерки за строги икономии. Протестиращите искат и по-ефикасна борба срещу корупцията. Заради напрегнатата обстановка, по столичния булевард \"Хабиб Бургиба\" - емблематично място на Жасминовата революция от 2011 г. - има внушително полицейско присъствие. Издигнати са барикади, за да не може да се стигне до булеварда, съобщи журналист на АФП от мястото на събитието. Влиятелният синдикат Общ туниски съюз на труда и ислямистката партия \"Ан Нахда\", част от управляващата коалиция, призоваха на протестно шествие в центъра на столицата Тунис. Президентът Бежи Каид Есебси ще посети днес един от кварталите в столицата, където през последните дни имаше ожесточени сблъсъци между млади демонстранти и силите на реда. Там той ще открие младежки център. Социалното недоволство е подхранвано от хроничната безработица и вдигането на данъците, което оказва негативно влияние върху покупателната способност, вече осакатена от инфлацията (над 6 процента в края на 2017 г.). Революцията в Тунис, от която се разрази Арабската пролет, започна със самозапалването на уличен търговец на 17 декември 2010 г. в град Сиди Бузид. Последва многохилядно протестно движение и кървави стълкновения между демонстранти и силите на реда, взели 338 жертви. Президентът Бен Али избяга накрая в Саудитска Арабия на 14 януари 2011 г.", "date": "2018.01.14", "title": "Тунис посреща с протести годишнината от началото на Арабската пролет"}
{"url": "https://www.dnevnik.bg/sviat/2018/01/14/3112351_papata_pokani_bejanci_i_migranti_na_specialna_liturgiia/", "text": "Въпреки че страхът от мигранти е разбираем, той е грях, ако поражда враждебност, заяви днес папа Франциск, цитиран от \"Асошиейтед прес\". Папата покани мигранти, бежанци, кандидати за убежище, новопристигнали имигранти и имигрантски семейства второ поколение на специална литургия, отслужена днес в базиликата \"Свети Петър\" във Ватикана, уточнява БТА. Папата отбеляза, че някои общности се страхуват, че новодошлите ще смутят установения ред. Той каза, че макар и това да е \"разбираемо от човешка гледна точка\", е грях, ако тези страхове \"компрометират уважението и щедростта\" и ако \"подхранват враждебност\" срещу различните от нас. Папа Франциск многократно е подчертавал, че мисията на християнството е да помага на уязвимите и маргинализираните хора. ", "date": "2018.01.14", "title": "Папата покани бежанци и мигранти на специална литургия"}
{"url": "https://www.dnevnik.bg/sport/2018/01/14/3112355_aleksis_sanches_beshe_izvaden_ot_grupata_na_arsenal/", "text": "Арсенал\" продължава да няма победа от началото на 2018 г., а пропадането на тима продължи със загуба от \"Борнемут\" 1:2 като гост. Тимът на  Арсен Венгер  е в серия от пет срещи във всички турнири без победа (две загуби и три равенства). Лондончани откриха в 52-ата минута чрез Ектор Бейерин, но рухнаха в рамките на четири, когато между 70-ата и 74-ата допуснаха два гола, дело на Калъм Уилсън и Джордан Айб. С шест загуби от 23 мача, \"Арсенал\" има 39 точки и остава на шесто място, на пет от Топ 4, преди \"Ливърпул\" да е изиграл мача си от кръга. \"Артилеристите\" продължават със слабото си представяне далеч от дома, като имат едва три победи и само 13 спечелени точки при визитите си. Още преди началото на срещата около \"артилеристите\" беше интересно, след като звездата на отбора и втори най-добър реализатор Алексис Санчес беше изваден от групата. Според водещите медии на Острова причината е оферта от \"Манчестър юнайтед\", като чилиецът е близо до преминаване на \"Олд Трафорд\". Това беше лош сигнал за \"Арсенал\" още преди първи съдийски сигнал, след като тимът на Венгер беше загубил и двата си мача през сезона, в които нападателят не игра. Той не беше част от състава при пораженията от \"Стоук\" с 0:1 и \"Уотфорд\" 1:2. Победата е първа за \"черешките\" над \"Арсенал\". За втори път през сезона \"артилеристите\" имаха тежко гостуване на южния бряг, след като по-рано се спасиха от загуба  срещу \"Саутхемптън\" на \"Сейнт Мери\" . Първото полувреме на \"Виталити стейдиъм\" премина при поделено надмощие, като \"Арсенал\" имаше огромни проблеми да се справи с агресията на домакините. Защитата на гостите от Лондон на няколко пъти изпусна Райън Фрейзър, Айб и Уилсън, но те не се възползваха. В предни позиции \"артилеристите\" разчитаха на изритани топки, които в повечето пъти просто бяха наблюдавани от Александър Лаказет, който остана напълно изолиран. Домакините можеха да получат и дузпа, след като Алекс Иуоби игра с ръка, но реферът Кевин Френд подмина ситуацията. След почивката \"Арсенал\" сътвори една от малкото си добри атаки още в началото на втората част. Иубо изведе отлично Ектор Бейерин зад гъба на защитата, а с диагонален шут испанецът изненада Асмир Бегович, за да изведе \"Арсенал\" напред. Вместо да се успокои и да играе по-добре, \"Арсенал\" рухна и допусна рядко виждан обрат срещу тим от долната половина на класирането. В 70-ата минута Калъм Уилсън ознеменува своя мач №100 за \"черешките с гол. Нападателят засече центриране на Фрейзър и наказа неразчетено излизане на Петър Чех, който се размина с топката. Четири минути по-късно защитата на \"артилеристите\" се представи още по-зле и допусна още един гол. Този път Уилсън влезе в ролята на асистент , а Джордан Айб прати топката за втори път зад Чех – 1:2. Двата гола на \"черешките\" бяха разделени от точно 238 секунди и пратиха \"Арсенал\" в нокдаун. За бившия футболист на \"Ливърпул\" това беше първо попадение с екипа на \"Борнемут\" в 52-ия му мач. Той го направи с 36-ия си удар през сезона. До края на двубоя \"Арсенал\" дори не успя да осъществи натиск, а наказаният Арсен Венгер заложи всичко на атаката с пускането на Тио Уолкът. И това не успя да помогне на тима му, който в края дори беше по-близо до получаването на трети гол.", "date": "2018.01.14", "title": "Алексис Санчес беше изваден от групата на \"Арсенал\" при загубата от \"Борнемут\""}
{"url": "https://www.dnevnik.bg/bulgaria/2018/01/14/3112357_gerb_prizova_bsp_da_poslusha_stanishev_za/", "text": "На пресконференция днес ГЕРБ призова БСП  да послуша Сергей Станишев  и да промени позицията си за Истанбулската конвенция. \"Ние подкрепяме тази позиция на Станишев и не случайно аз призовах БСП с неговите думи, които той използва днес, да поправят тази политическа грешка, която допуснаха с решението да не подкрепят Истанбулската конвенция\", заяви министърът на външните работи Eкатерина Захариева, цитирана от БНР. Пленумът на БСП вчера възложи на парламентарната група на партията  да гласува \"против\" Истанбулската конвенция , като лидерът на партията Корнелия Нинова се противопостави на президента на ПЕС Сергей Станишев, който защити ратификацията на документа. Как гласуваха българските евродепутати четете  тук . ГЕРБ ще преговарят и с \"Обединените патриоти\", които са против ратификацията. Позицията на ДПС ще стане известна във вторник. Председателят на парламента Цвета Караянчева обяви, че в сряда кани в Народното събрание всички депутати и заинтересовани страни на дебати по конвенцията.", "date": "2018.01.14", "title": "ГЕРБ призова БСП да послуша Станишев за Истанбулската конвенция"}
{"url": "https://www.dnevnik.bg/politika/2018/01/14/3112385_stanishev_nareche_politicheska_greshka_reshenieto_na/", "text": "Лидерът на европейските социалисти Сергей Станишев определи като \"политическа грешка и \"много лош знак\" решението на Националния съвет на БСП да не подкрепи ратификацията на Истанбулската конвенция. В интервю за БНР той припомни, че голяма част от европейските държави вече са ратифицирали Конвенцията.", "date": "2018.01.14", "title": "Станишев нарече \"политическа грешка\" решението на БСП да гласува против Истанбулската конвенция"}
{"url": "https://www.dnevnik.bg/zelen/2018/01/14/3112362_grajdani_protestiraha_i_dnes_sreshtu_reshenieto_za/", "text": "Около 1000 души протестираха и днес срещу решението за промяна в плана за управление на Национален парк \"Пирин\", което  ще улесни строителството на 48% от територията му . Под надслов \"Няма да дадем Пирин на мафията\" гражданите се събраха в 16 ч. на площад \"Александър Батенберг\" и извървяха разстоянието до пл. \"Народно събрание\". Пред БНР и Би Ти Ви протестиращите подчертаха, че не са екоактивисти, а граждани, притеснени от решението, което не ограничава възможностите за строителство единствено до втори кабинков лифт. Те искат отмяната му, оставката на министъра на околната среда и водите Нено Димов и преразглеждане на сега действащия концесионен договор с \"Юлен\" АД. Пред множеството от партия \"Зелените\" повдигнаха и въпроса за състоянието на инфраструктурата на Витоша, която е в лошо състояние или не работи, но според тях чрез собственика си е свързана с желаещата да развива ските в Банско фирма. Думата взе и Никола Вапцаров, хотелиер от Банско и потомък на известния поет Никола Вапцаров, който разказа, че мнозина в градчето край Пирин са против случващото се, но се боят да протестират, тъй като са зависими от концесионера. По Би Ти Ви вчера Вапцаров посочи, че според него на този етап не е необходим втори лифт и курортът трябва да се развива, но по добре планиран начин. Би Ти Ви съобщава още, че в писмо до премиера Борисов организации от туристическия бранш са поискали компромисно решение, като бъде уточнено за какво строителство се дава разрешение. В писмото си Асоциацията на българските туроператори и травъл агенти, Българската асоциация за алтернативен туризъм и директора на Институт за анализи и прогнози на информационната среда в туризма поддържат исканията на протестиращите и искат държавата да изготви харта за устойчивото развитие на всички планини в България. След официалния край на протеста част от събралите се се отправиха към \"Орлов мост\". Шествия днес се проведоха още в Казанлък и в Лондон. Следващата дата за протест е четвъртък, 18 януари, казаха от \"Зелените\" пред \"Дневник\".", "date": "2018.01.14", "title": "Граждани протестираха и днес срещу решението за Пирин (допълнена)"}
{"url": "https://www.dnevnik.bg/photos/2018/01/14/3112381_fotogaleriia_protest_za_pirin_i_v_pochivniia_den/", "text": "Около хиляда души протестираха и в днешния неделен ден срещу решението за промяна в плана за управление на Национален парк \"Пирин\". Под надслов \"Няма да дадем Пирин на мафията\" и под звуците на гайди гражданите се събраха в 16 ч. на площад \"Александър Батемберг\".", "date": "2018.01.14", "title": "Фотогалерия: Протест за Пирин и в почивния ден"}
{"url": "https://www.dnevnik.bg/sport/2018/01/14/3112387_bili_djiin_king_iska_smiana_na_imeto_na_margaret_kort/", "text": "Американската тенис легенда Били Джийн Кинг призова за смяна на името на третия най-голям корт на  Australian Open , който е кръстен на Маргарет Корт. Съоръжението с капацитет 7500 места носи името на най-успешната австралийка от 2003 г. Кинг обаче иска това да се промени заради позицията на Корт спрямо хомосексуалните. Корт неведнъж се е изказвала против различната сексуална ориентация. Тя дори бойкотира австралийският авиопревозвач Qantas, защото според нея промотира еднополовите бракове. През лятото носителката на 11 титли от Australian Open отново си навлече гнева на много хора с изказването си. \"Тенисът е пълен с лесбийки. Когато аз играех имаше само две. Но те бяха водещите две тенисистки и както често се случва в тениса – това, което е на върха, пробива и в целия спорт\", каза Корт. Заради тези думи Кинг иска австралийската тенис федерация да промени името на корта, тъй като така се петни целия турнир. \"Аз нямах проблеми с нея, докато тя не каза това. Тя обижда цяло общество. Не е тайна, че аз съм жена гей и подобни думи много ме нараняват\", каза Кинг. \"Не мога да си представя човек да мрази някого, само защото е различен\". Кинг има 12 титли от Големия шлем в кариерата си. На финала през 1969 г. на Australian Open тя се изправя срещу Корт и губи с 4:6, 1:6. Американката твърди, че е подкрепяла решението на австралийската федерация да кръсти третия най-голям корт на най-успешната си тенисистка. Доста по-далеч отиде друга бивша тенисистка Мартина Навратилова. Носителката на 18 титли обяви, че не би играла на този корт, ако е действащ състезател в момента. Отношенията между нея и Корт не са добри от години и това се знае. Родената в Прага Навратилова, която се състезаваше за САЩ, нарече преди години австралийката \"хомофоб и расист\". Корт се защити преди време, обяснявайки, че не мрази хомосексуалните. Тя е редовен гост на  Australian Open , но загатна, че през тази година може да не присъства на турнира. От своя страна организаторите на първата надпревара от Големия шлем се разграничиха от подобни изказвания, но обясниха, че засега няма да сменят името на корта.", "date": "2018.01.14", "title": "Били Джийн Кинг иска смяна на името на \"Маргарет Корт арена\" заради отношението към хомосексуалните"}
{"url": "https://www.dnevnik.bg/sport/2018/01/14/3112199_peterhanzel_izgubi_blizo_dva_chasa_sled_schupeno/", "text": "Драматичен развой имаше седмия етап от  рали \"Дакар\" 2018 . Отсечката между Ла Пас до Уюни 746 километра, от които 425 състезателни, тотално промени класирането. Стефан Петерханзел започна деня с 27 минути аванс пред съотборника си Карлос Сайнц, но още след средата на етапа трябваше да спре заради сериозен технически проблем. Французинът, който преследва рекордна 14-а победа в \"Дакар\" изгуби близо два часа, след като на 186-ия километър докладва за счупено окачване. Това буквално извади Петерханзел от битката за първото място и се оказа поредния проблем за \"Пежо\". Легендарната марка започна участието си с четири претендента за победата – Петерханзел, Сайнц, Сирил Депре и Себастиен Льоб. Деветкратният шампион във WRC  отпадна в четвъртия етап , а Депре има изоставане от 41 часа, но продължава участието си. Той получи нареждане да спре и да помогне на Петерханзел да поправи бъгито си. След всички проблеми единствено Сайнц остава надеждата на \"Пежо\" за победа при последното участие на френския производител в последния му \"Дакар\". 55-годишният испанец вече има една победа през 2010 г. \"Тежък ден за отбора, наистина проблемите ни преследват всеки ден. Надявам се аз да остана в битката. Ще караме ден за ден и ще видим какво ще стане накрая\", каза Сайнц след етапа. В момента той води пред Насер Ал-Атия с \"Тойота\", който е на 1:11.29 часа. Петерханзел, който пристигна на 1:47.56 часа е трети в генералното класиране с изоставане от 1:20.46 часа. Следват други двама пилоти на \"Тойота\" - Жиниел Де Вийер изостава с 1:20.54 часа и Бернард тен Бринке на още пет минути зад него. При мотоциклетите етапната победа отиде при Жоан Бареда с \"Хонда\". Испанецът спечели трети етап в тазгодишното състезание, след като беше с близо три минути по-бърз от Адриан ван Беверен с \"Ямаха\", а досегашният лидер Кевин Бенавидес пристигна с повече от осем минути закъснение. В генералното подреждане начело излезе Ван Беверен, с аванс от три минути пред Бенавидес и близо пет пред Бареда. По-сериозният проблем за испанеца се оказа опасение, че е счупил крака си. Той завърши етапа, но не успя да слезе от мотоциклета си без чужда помощ в бивака. В категорията на АТВ-четириколките етапният успех спечели Аксел Дютри. Той измина трасето за 6:59.04 часа и изпревари с четири минути Марсело Медейрос и осем лидера в генералното подреждане Игнасио Касале. Чилиецът води убедително след седем етапа, като има аванс от повече от час пред Алексис Ернандес. При най-тежките етапната победа отиде при Том ван Генехтен с \"Ивеко\", който измина отсечката за 4:10.40 часа, с две минути по-бързо от Федерико Виягра. Лидерът Едуард Николаев беше трети, но запази аванса си в генералното класиране. Руският пилот на \"Камаз\" води с 49 минути пред Виягра. В неделния ден предстоят 584 километра от Уюни до Туписа. Това е последният етап изцяло на територията на Боливия.", "date": "2018.01.14", "title": "Петерханзел изгуби близо два часа след счупено окачване, Сайнц поведе в рали \"Дакар\""}
{"url": "https://www.dnevnik.bg/bulgaria/2018/01/14/3106369_curkvata_pochita_sveta_nina/", "text": "                        6Православната църква почита днес Света равноапостолна Нина, приемана за просветителка и небесна покровителка на Грузия. Имен ден празнуват Нина и Нинка. Света Нина е родена около 280 г. в Кападокия, където имало много грузински селища. Баща ѝ Завулон произхождал от знатен род, бил роднина на великомъченик Георги Победоносец и се ползвал с благоволението на император Максимиан (284-305 г.). Бидейки на военна служба при императора, Завулон като християнин съдействал за освобождаването на приели християнството пленени гали. Майка ѝ Сусана била сестра на Йерусалимския патриарх (според някои източници - Ювеналий). Когато станала на 12 години, света Нина отишла в Йерусалим с родителите си. По взаимно съгласие и с благословението на Йерусалимския патриарх родителите ѝ се разделили, за да служат изцяло на Бога: баща ѝ отишъл в Йорданската пустиня, а майка ѝ била поставена за дякониса при храма на Гроба Господен. Възпитанието на св. Нина било поверено на благочестивата старица Нианфора. През целия си живот Нина бела целомъдрена и благочестива. Тя успяла да установи християнска църква в Грузия и да покръсти много грузинци. Началото било трудно, защото владетелят на Грузия цар Мириан бил идолопоклонник. С огромна вяра, настойчивост и смирение света Нина успяла да го покръсти. След него неговите поданици лесно се приобщили към православната църква. След като приела Христовата вяра, владетелят Мириан станал значима личност за православието, както  свети император Константин  (чества се на 21 май).", "date": "2018.01.14", "title": "Църквата почита Света Нина"}
{"url": "https://www.dnevnik.bg/skorost/2018/01/14/3111780_kak_da_razberesh_dali_kolata_ti_zamursiava_vuzduha_v/", "text": "Пътната полиция в София започва проверки на пътя на екологичността на превозните средства, като тези, които не отговарят на нормите, ще бъдат спирани от движение.  Тази новина от миналата седмиц а предизвика сериозен интерес сред всички, които карат коли на години. Логичният въпрос, който възниква, е как човек може да разбере дали личният му автомобил отговаря на поставените стандарти. От Столична община и пътната полиция съобщиха, че до края на месеца в центъра за регистрация в квартал \"Дървеница\", може да се направи безплатен тест. На опашка в Пътната полиция Реших да проверя дали това е вярно и колко време отнема цялата процедура. Така в петък, малко след 8.30 часа се озовах пред центъра на пътната полиция с десетгодишния си автомобил на почти 100 хиляди (реални) километра. Пред каналите беше учудващо спокойно, а от служителя, който помагаше за ориентиране по опашките научих, че еко проверка се прави на канал номер 5. Наредих се, като пред мен имаше пет коли, всички за първоначална регистрация или прехвърляне. След около половин час ми дойде редът, а за моя изненада служителят на канала не беше твърде шокиран от това, че съм се наредил, само за да проверя дали автомобилът ми отговаря на еко нормите. Опитите ми за разбера нещо повече за самата проверка и най-вече за референтните стойности, които колата трябва да покрива, бяха пресечени с констатацията, че в България всеки си мисли, че разбира от всичко и затова сме на този хал. Либерални еко стандарти Самата проверка продължи около пет минути, като замерванията на нивата въглероден диоксид (за бензиновите автомобили се следи само този показател) бяха извършени при свободен ход на мотора, както и при поддържане на 1500 об/мин. Оказа се, че при норма 0.3 (така и не разбрах в какви мерни единици), личният ми автомобил отделя едва 0.11. В последствие научих, че нормите, на които трябва да отговарят превозните средства са доста либерални. Реално, делението е на коли произведени до 2002, за които допустимите нива са в пъти по-високи и такива произведени след 2002 година. Кой може да изгори Лично аз си представях, че за референтна стойност ще се взимат вредните емисии за конкретната марка и модел, но се оказа, че се работи доста по-наедро. Казано с други думи, само най-отклоняващите се от стандартите превозни средства ще бъдат спирани от движение, което като първа стъпка все пак е нещо. При това положение реално застрашени от спиране са само автомобилите с твърде амортизирани двигатели, както и тези, които са произведени с катализатор, но поради една или друга причина, той вече не е наличен. Всеки, който има съмнения дали личната му кола покрива нормите, може да провери в центъра на Пътна полиция в \"Дървеница\". Нивата на вредни емисии се мерят и при задължителния годишен технически преглед. Нужната апаратура присъства и в почти всеки автосервиз, но там тестът ще трябва да се плати.", "date": "2018.01.14", "title": "Как да разбереш дали колата ти замърсява въздуха в София"}
{"url": "https://www.dnevnik.bg/analizi/2018/01/14/3109863_ot_istanbulskata_konvenciia_do_donosnichestvoto/", "text": "Целта на Истанбулската конвенция, според нейния член първи, е \"да защитава жените от всички форми на насилие и да предотвратява, преследва и премахва насилието над жени и домашното насилие.\" Добре е преди да се критикува, документът да се прочете, и то в оригинал, защото преводът може да е подвеждащ - на български няма две различни думи за sex и gender. Gender role, социалната роля на всеки от двата пола, е това, което в дадена култура се смята за позволено, или очаквано поведение на жените и мъжете.  Например жената трябва да забулва лицето си на улицата, нейното място е в кухнята. Мъжът трябва да има мустаци и господарски нрав. Той може да бие жена си, ако тя не го слуша. Ако мъжът няма мустаци, мие чинии и не наказва жена си за непослушание, той не е истински мъж. В някои култури жената буквално се смята за собственост на мъжа, тя може да бъде купувана и продавана. Разбира се, хомосексуалното поведение е най-голямото табу, най-непозволеното разчупване на традиционните социални роли —gender roles — в патриархално общество.  Но в Истанбулската конвенцията изобщо не става дума за това. Става дума за насилието над жените и децата и домашното насилие в семейството.    или се прави от хора, които не са прочели добре самия текст, а се подвеждат от тенденциозни интерпретации. Като говорим за стереотипи на поведение (gender roles) на двата пола в патриархалното общество, те могат да се обобщят и като два типа морални ценности. В \"На предела\" Цветан Тодоров очертава разликата между героичните морални ценности и добродетели и \"всекидневните\". Разликата между героично и \"всекидневно\" морално действие е в това кой е обектът на действието. При обикновения морален акт обектът на действието винаги е конкретен човек или група от хора. При героичния е някаква абстрактна идея: Родината, светлото комунистическо бъдеще, нашата (християнска, ислямска, Западна) цивилизация.  Героичната смърт е саможертва в името на някакъв идеал или отвлечено понятие. Майка може да се жертва за децата си, пожарникар или плувец - за да спаси живота на непознат човек или на непознати. Но това са истински живи хора. Има разлика между абстрактната възвишена идея за \"народ\" или \"човечество\" и обикновената морална грижа за съдбата на конкретни нуждаещи се, или дори на всички конкретни индивиди, които съставляват човечеството. Съдба на всички хора по света би могла да бъде застрашена, да кажем, от световна ядрена война или глобална екологическа катастрофа. При абстракции като Народ, Родина, Светлото комунистическо бъдеще, Християнската цивилизация, Човечество, живота на отделния човек обикновено се губи.  От гледна точка на героичните морални норми, животът на много българи може да се жертва в името на свещената идеята България, или животът на много конкретни хора от народа може да се жертва (като се пратят в концентрационен лагер или се разстрелят) \"в името на Народа\". Героичният морал включва не само това да си готов да жертваш собствения си живот в името на светъл идеал, но често да жертваш и живота на други хора за него. Жената се грижи за децата, дома и семейството: това е стереотипът за женската социална роля. Жената може да изпитва състрадание. Тя може и да се жертва за децата си. Проявата на състрадание не се включва в традиционния стереотип за мъжественост. Дори се смята срамно мъжът да бъде прекалено нежен и грижовен. Това се приема за немъжествено в едно патриархално общество. Традиционната роля на мъжа е да бъде воин, смел, силен, непоколебим, страховит (това са класически героични добродетели). Героят е готов да жертва живота си за абстрактни идеали като \"родината\", \"свободата\", \"светлото бъдеще на народа\". И дори да жертва живота на други сънародници.  Не е срамно мъж да плаче от състрадание, или да облича за децата си, да им готви и да мие чиниите, не е табу жена да бъде работещият и водещ член на семейството, да бъде бизнес дама, военнослужещ, или политически лидер. Като говорим за традиционния героичен мъжки морал, той беше силно експлоатиран от тоталитарните идеологии. Те изискваха жертвоготовност на всеки в името на колективния идеал. На практика това можеше да означава както да жертваш себе си в битка с врага, така и да жертваш приятелите и дори роднините си, като ги предадеш на тайните служби на партийната власт, ако са съгрешили. Политически съгрешилия (в помислите и думите си) приятел или роднина след това беше обявяван за враг на Народа и наказван. Тайните служби в тоталитарните общества бяха нещо като средновековната Инквизиция - морален стожер, пазител на общодържавния Идеал. В постмодерната епоха обаче се наложи обратното: пълен морален релативизъм. Все по-често казваме, че няма не само общ за всички хора идеал, но няма и обективна истина, нито обективно добро и зло. Което е истина е морално за едни е неморално за други. Терористът и престъпникът за нас, за други е национален герой. Това е изключително порочен начин на мислене. Този морален релативизъм е язва на постмодерната епоха, която доведе и до ответна реакция - избуяването на религиозните фундаментализми и националпопулизми.  Добро и зло, разбира се, са човешки категории, не природни, и имат смисъл само в междуличностните отношения в обществото. Но ако приемем, че доброто и злото са относителни, ако приемем, че не съществува общоприето понятие за добро и зло в обществото, отваряме кутията на Пандора. Всеки човек има, разбира се, право на лична истина, на лична интерпретация на фактите и на лична защита. Но има все пак обективни факти. И трябва да има обективно (т.е. общовалидно, прието от всички хора и общества) понятие за добро и зло. В никое човешко общество не се смята за добро да убиваш ближния си, да крадеш от него, да лъжесвидетелстваш против него. Не е добро също така и да пишеш политически доноси срещу ближния си, които ще доведат до репресии срещу него. В дискусия във \"Фейсбук\" се появиха съждения, отъждествяващи информирането на криминалната полицията за терористи с писането на политически доноси. Абсурдно е да се отъждествява доносничеството, информирането на политическата полиция на един режим за \"неправилните\" политически възгледи на даден човек, в следствие на което тоталитарната власт предприема репресивни мерки срещу него, с това да информираш криминалната полиция за терорист, за нечии застрашаващи живота на хората действия или намерения. Едно е да бъдеш обявен за враг на народа, защото си казал виц срещу Сталин, Брежнев или Живков и за това да те пратят в затвора, а съвсем друго е да си терорист, който иска да взриви невинни хора.  Информирането на полицията за терориста-убиец е морален акт, акт на \"обикновения\" морал, загриженост за живота на живи хора, а не загриженост за живота политическата власт и нейната идеология.  Думата \"донос\" в българския език няма позитивни конотации. Според речника \"донос\" е: \"Тайни сведения за лице, съобщени на висшестоящ в служебно положение или на властта с цел то да бъде злепоставено политически или служебно.\" Ако моралът е нещо относително, значи просто няма морал. Ако няма общовалиден морал, всеки може да прави каквото си иска — да убива, да краде, да лъжесвидетелства, да доносничи срещу ближния си, ако това му носи лична изгода. Ако доброто е относително, значи добро е само това, което е изгодно за мен.  Картината, разбира се, никога не е черно-бяла. Да убиеш човек не е същото като да го наклеветиш пред властите (освен ако от клеветата не последва убийство). А дори и убийството може да е оправдано, ако е при самозащита, или за да се спаси живота на невинна жертва. Но все пак, ако говорим за морал, ние трябва да можем да степенуваме \"нечернобелите\" морални казуси в реалния живот по степента им на сивост.  Близо 30 години след падането на комунистическия режим у нас продължават да излизат нови и нови сведения за хора, понякога високо уважавани професионалисти в своята област, хора с добро име, които са били вербувани да донасят на комунистическата ДС. Картината не е черно-бяла, всеки случай е индивидуален, и за да съдим справедливо, трябва да знаем всички факти — при какви обстоятелства е бил вербуван даден човек, дали на практика той е донасял за някого и какво точно е писал в своите донесения. Знаем, че Държавна сигурност е притискала хора с някаква уязвимост да стават агенти, защото те от една страна могат по-лесно да бъдат притискани. Но аз имам приятели, станали пълнолетни през 1970-те или 1980-те, които са били притискани и въпреки натиска са отказали да сътрудничат. Те са изтърпели последствията от този отказ.  Има различни случаи. Например на лагеристи в Белене, през 1950-те, е било казвано, че ако не подпишат няма да излязат от лагера. Трябва ли да ги съдим, че са подписали? Трябва ли да съдим хора станали информатори под някакъв натиск, ако реално не са донасяли? Можем ли да ги мерим със същия аршин, с който мерим истински доносници, чиито доноси са разбивала съдби на невинни хора?  Някои доброволно са ставали доносници. Едно е да си сътрудничил доброволно за лична изгода, или от жажда за власт, или поради \"вяра в комунистическия идеал\", или поради някаква смесица от тези неща, а друго - да си се съгласил под натиск без реално да си навредил на някого. (Впрочем, през 1970-те или 80-те този натиск не е бил животозастрашаващ, но може да е бил свързан с публично опозоряване, или с възможност за софийско жителство, за висше образование, за пътуване в чужбина.) Едно е да си се съгласил да напишеш доклад като се върнеш, за да те пуснат да пътуваш на Запад, друго — да донасяш на Шесто за приятели, които разказват политически вицове.  Важно е с какво са те притискали,  ако не си станал сътрудник доброволно, но най-важно е, ако си донасял, какво точно си донасял и за кого. Всяка вина, или невинност, или драма, е различна и лична. Но това не значи, че по принцип трябва да приемем сътрудничеството на ДС (с писането на политически донесения срещу хора, а не с информиране за реални криминални престъпления или намерения) като нещо нормално, или нещо, което е било неизбежно.  Тъжно е, че българското общество, за разлика от полското, или чешкото, или унгарското, да кажем, вече повече от четвърт век не може да стигне до съгласие по отношение на моралната си оценка за онова време, да се \"справи\" с миналото си. Досиетата можеха да бъдат изгорени веднага след промените и забравени, или можеха веднага да бъдат изцяло и напълно разсекретени — още тогава, в началото на 1990-те. Но нито едното, нито другото се случи у нас. Или още по-лошо — и двете се случиха частично и избирателно. Някои досиета бяха изгорени, други дълги години са били използвани като тайно оръжие, с което да се шантажират или при нужда публично опозоряват тези, които са сътрудничили и не са си признали.  Сега, когато четем каквото е оставало, виждаме, че много наши връстници са били следени, \"разработвани\", или каквато там е думата, но досиетата им ( папките с доноси срещу тях) са били унищожени след промените. Такъв е например моят случай. Това което открих е че съм имал досие с доноси за мен събирано още от началото на 1980-те, много преди излизането на списание \"Глас\", и това досие е било унищожено през 1990-та. А аз бях син на член на ЦК на БКП. Какво остава за хора от некомунистически семейства? От една страна ми е любопитно кои от приятелите и познатите ми и какво точно са донасяли за мен. От друга страна понякога си казвам — по-добре да не знам, да не се ровя в тази гадост.  Но все пак, защо всички други бивши комунистически страни в Източна Европа много отдавна отвориха досиетата, прочетоха ги, дадоха своята морална оценка, по принцип, както и за конкретни случаи, справиха се с миналото си и продължиха напред, а у нас това не стана?  Черно-белите \"морализаторски\" представи за света могат да доведат до изопачаване на фактите и дори до репресии, както по комунистическо време. Трябва да има нюанси и степени в оценката. Повечето хора не се нито чудовища нито светци и всеки е имал някакъв по-голям или по-малък грях в живота си. Но моралният релативизъм, отказът от всякаква морална оценка, или замитането на грозните факти под килима е не по-малко зло от моралния максимализъм. Премълчаното или преглътнатото, морално замъгленото, ни тежи като камък на гърлото и ни пречи да вървим напред.  Социалните роли се променят, обществата се променят, през 19 век още е имало законно робство, нормално е било мъжете да бият и командват жените си, Оскар Усйлд е лежал в затвора за хомосексуализъм. Донеотдавна в Европа имаше смъртна присъда. Да не говорим за войните и за лагерите на тоталитарните режими на 20-ти век. Но ако приемем, че добро и зло са изцяло относителни категории, ако приемем, че няма общовалидни морални норми — не убивай, не кради, не отнемай свободата или правото на живот и щастие на ближния си— то тогава обществото ще се разпадне. Ще се върнем в джунглата, където единственият закон е правото на по-силния. И всеки е в постоянна война с всички останали. Има все пак обективно добро и зло.", "date": "2018.01.14", "title": "От Истанбулската конвенция до доносничеството (социални роли и морални норми)"}
{"url": "https://www.dnevnik.bg/gradska_sreda/2018/01/14/3112093_jitelite_na_dobrich_shte_protestirat_sreshtu/", "text": "Граждани подготвят протест срещу предложението за увеличение на цената на водата в Добрич, съобщи \"Фокус\". Протестът е насрочен за днес от 11 часа пред сградата на Областната администрация в града.  В отворено писмо, адресирано до Министерството на регионалното развитие и благоустройството, омбудсмана, Комисията за енергийно и водно регулиране, областния управител на Добрич и до общината, се заявява твърда позиция против предложеното увеличение на цената на водата.  \"Загубите по водопреносната мрежа на ВиК дружеството в Добрич възлизат на рекордните 85%. Загуби, които се налага отново ние да плащаме. В същото време качеството на водата е лошо и не се препоръчва за пиене, което налага всяко домакинство да отделя допълнителен финансов ресурс за закупуването на питейна вода от търговската мрежа. Ежемесечно към личните ни водомери се начисляват и допълнителни кубици от т.нар. общи водомери и сметките ни са изключително високи. С оглед на всичко това сме на мнение, че увеличението на цената на водата до 3.28 лв. е напълно неоснователно и социално непоносима\", се посочва в писмото.  Изразено е несъгласие с работата на сегашното ръководство на дружеството. Настоява се за сформиране на екип от местни специалисти за изготвяне на оздравителен план на ВиК – Добрич, да се спазва плана до неговото удовлетворително за гражданите и окончателно изпълнение, да има прозрачност по време на изпълнението на бизнес плана и да бъде дадена възможност за участие на гражданите в дискусии, касаещи работата на дружеството. Преди ден стана известно , че след като в края на 2017 г. Върховната административна прокуратура (ВАП)  протестира в съда поскъпването на водат а  в три града - Бургас, Ямбол и Враца, в петък направи това и за още 12 населени места. Сред тях обаче не беше Добрич, а София, Смолян, Варна, Пловдив, Силистра, Кърджали, Русе, Златни пясъци, Перник, Монтана, Шумен и Сливен.", "date": "2018.01.14", "title": "Жителите на Добрич ще протестират срещу поскъпването на водата"}
{"url": "https://www.dnevnik.bg/sport/2018/01/14/3097955_erik_makneiur-lendri_poliaren_puteshestvenik/", "text": "- Израснах в доста екстремно семейство. Така че съм започнал още преди да съм се родил. На една от най-вълнуващите снимки е майка ми, която е бременна с мен и се спуска бързо по склона с огромен корем пред нея. Родителите ми се интересуват доста от изследователска дейност. Те са осъществили мечтата да отидат до Бафинова земя (канадски арктически остров в територия Нунавут) и са решили да се установят там. Със сестра ми сме влюбени в мястото. Да живееш в Арктика улеснява много пътуването в тази част на Земята. Буквално сме играли на мястото, където пристигат изследователи отдалеч. Помня как се криех и ги замерях със снежни топки, когато са идвали в задния ни двор. Друга важна част са местните хора, от които научаваме толкова много неща. Не само как да оцеляваме в Арктика, но и как да се наслаждаваме и да се забавляваме с живота на север.  Моите родители бяха много отворени към това да имаме свободата да правим каквото искаме при неограничено пространство. Още от малък съм израснал с идеята да опознавам какво има от другата страна на планината или да къмпингувам сред природата. Заклевах се, че няма да правя това, с което се занимават родителите ми. Но то просто се случи. Започнахме да правим собствени експедиции със сестра ми и се влюбихме в чувството за свобода.  Експедициите са много трудни. Лишаваш се от неща като телефон и социални медии. Ти си пред едно огромно отворено пространство. Можеш да експериментираш със същността си. Можеш да се върнеш съвсем различен и променен. Експедициите ти позволяват да постигнеш личностно израстване. Те действат и пристрастяващо.  - Голяма емоция ми доставя красотата на природата. Чувството е уникално. Съществуват места, които не си и предполагал, че ще видиш. Тези моменти не могат да се опишат с думи.  Арктика и полярният кръг са едни от най-магическите места на планетата. Минаваш от три градуса през лятото до минус 40 през зимата. Океанът замръзва, земята е покрита със сняг и прилича на повърхността на Луната. През лятото цветята и животните се пробуждат за нов живот. Уникално разнообразие.  - Всички говорят за препятствията по време на експедиция. Трудностите са важни, защото всеки път, когато ги преодолееш, растеш като човек. Изпитанията са ключовите моменти от експедициите, които ме карат да се връщам отново.  Интересно как имаш много труден ден, но преминаваш през него. Следващият ден е по-труден, но преживяваш и него, независимо дали имаш проблеми вкъщи или другаде. Приключенията действат като ефективна медитация. В много от тях прекарваш до девет-десет часа сам през деня. Опитваш се, колената те болят, както и всеки мускул. Но си казваш: \"Виж планината и снега. Спомни си хубавите моменти в живота. Не мисли за проблемите, всичко ще е наред.\" Другото голямо предизвикателство е студът. Той е много опасен. Много хора се страхуват от студа, но в повечето случаи студът ги кара да се чувстват некомфортно. Много е важно да знаеш кое е некомфортно, но безопасно и кое е наистина опасно. Съвсем нормално е да бъде леко студено. Знаеш, че имаш яке, можеш да бягаш наоколо и си изял достатъчно калории. Некомфортното не бива да те притеснява.  Същото е и със страховете ни. Някои неща са определено плашещи, като големите височини например. Но това не означава, че е опасно само защото изглежда ужасяващо. Влакчето на ужасите е плашещо, но като цяло не е опасно. Инженерите са умни глави и са прекарали доста време, докато го развият. - Като вървят стъпка по стъпка. Хората ме виждат на върха на моята планина и ме питат: \"Как го правиш. Невероятно е.\" Но те забравят, че съм започнал с къмпингуване пред вратата ми. Няма нужда да отиваш далеч, а просто да започнеш. За съжаление може да отнеме много време, но стъпка по стъпка и ще стане. Във всяка кариера се налага да отделиш време и енергия, за да постигнеш нещо.  Придвижването с малки стъпки е важно, защото ти помага да трупаш увереност. Една вечер в полярния кръг може да бъде студена и некомфортна, но преминаваш през нея и се чувстваш перфектно. Ако го направиш на лагер под Еверест, може да се уплашиш и никога повече да не го повториш.  Друго важно нещо е задължително да правиш грешки. Направил съм толкова много грешки. Веднъж дори си забравих панталоните...Ако се опиташ да правиш кариера в полярния кръг, без да правиш грешки, първата от тях може да те убие.  - Не виждам себе си като човек за пример, но определено нямам избор. Другите хора ме виждат по този начин. Съветът ми към младите е да започнат бавно, защото мечтите изискват много усилия и енергия, за да се осъществят.  Често идеализираме хора, които са получили нещата от живота наготово на сребърен поднос. Усилената работа и отдадеността изминават дълъг път. Ако имаш голяма мечта, трябва да запомниш, че може да отнеме години, докато се осъществи. В същото време по пътя към нея трябва да се забавляваш. Не можеш просто да преминеш набързо към крайната цел и да се надяваш, че удовлетворението от постигането й си заслужава. Трябва да превърнеш пътуването в забавната част или никога няма да имаш мотивация. Ако не се забавляваш в полярния кръг, тогава не бива да си там.  Всички мислят, че най-издръжливите хора са тези, които са страдали най-много. Това е абсурдно. Издръжливите хора са тези, които са преминали през трудностите и след това намират сили да се усмихнат. Това означава да направиш пътуването със стил. Да знаеш, че има риск и нещата, които правиш, са трудни и некомфортни, но трябва да преминеш през тях и да си кажеш: \"Перфектно. Все още обичам тръпката. Аз съм избрал да бъда тук.\" - Отново ще кажа красотата на природата. Личното израстване също е процес, който никога не свършва.  Едно от правилата, които сме си поставили със сестра ми при експедициите, независимо дали ще са с продължителност 30 или 80 дни, е да останем през цялото време. Никога не се връщаме по-рано от предвиденото, защото обожаваме да бъдем на път. Не знаеш дали, ако си тръгнеш предишната вечер, на другия ден няма да се случи нещо магическо като да видиш полярна мечка или друг представител на дивия свят.  - Срещам трудности с намирането на спонсори. Изненадващо, но повечето спонсорски сделки се случват при общуване лице в лице. В моя случай National Geographic помага много и финансира всичките ми експедиции. Имам и спонсори на екипировка, с които станахме едно семейство. По всяко време можеш да се обърнеш към някого за помощ с: \"Хей, можеш ли да ни снабдиш с една палатка\" и отговорът е: \"Да, разбира се. Коя си избирате?\" За тях е важно, че сме изградили връзка, и знаят, че ще ги рекламираме.  В последните няколко години имах трудност при създаването на книга, продуцирането на онлайн серии, филми и презентации. За съжаление, в медийната сфера няма много пари при създаването на съдържание под някаква форма. Но това все пак помага за финансирането на експедициите. Повечето от тях се осъществяват, независимо дали са изцяло финансирани. Често отиваме на експедиция и когато се върнем, пишем статии, продаваме снимки и правим презентации, за да покрием средствата, които сме вложили. Рисковано е, но си заслужава.  - Чувствам се късметлия, че съм роден в това време, когато кайт ските набират популярност като спорт. Той е сравнително нов и хората не са чували много неща за него.  Кайт ските изцяло промениха обстановката. В самостоятелна експедиция без провизии можеш да изминеш до 5000 километра. Местата, до които можеш да отидеш, и нещата, които можеш да направиш, са изключителни. В добър ден със ски и шейна ще изминеш 20-30 км, а аз държа рекорда за най-голямата измината дистанция за 24 часа с малко под 600 км.  Харесвам кайт ските, защото нямам силата да дърпам тежки шейни. С кайта мога да сложа по-голям товар, който обикновено не бих могъл да дърпам с физическата ми сила. Забавлявам се, че кайт ските са въпрос на умения и се различават от повечето зимни спортове, в които физиката е най-застъпена.  Кайт ските могат да бъдат опасни и има елемент на риск, но това също е забавно. Адреналинът е най-добрият начин да останеш топъл. Казваш си: \"Толкова е студено\" и след това се блъскаш и крещиш: \"Човече, трябва да си сваля дрехите. Толкова е горещо.\"  - Родителите ми имаха кучешки впряг още когато бях на две. На девет имах възможността да имам впряг с кучета за кратки пътувания. Това е много готин начин, защото пътуваш с група приятели. Ние караме по традиционния начин, като всяко куче има собствена линия, което означава, че има повече спречквания между тях.  Всяко куче има индивидуален характер. Понякога имат лоши дни и се бият едно с друго. Има кучета, които дърпат силно по склона и мотивират по-бавните.  При едно от пътуванията ни всеки от нас беше във впряг с по десет кучета в продължение на 65 дни. Беше ужасно заради неравния лед, като 20 дни карахме по него. Чувствахме се отпаднали. Подпирахме се на шейните от умора и се чудехме как ще успеем. Всеки път едно от кучетата идваше и слагаше главата си в скута ми и ме окуражаваше. Все едно ми казваше: \"Погледни ме в очите. Изправи се\" и отиваше към другите кучета, които заедно започваха да лаят, сякаш викат: \"Хайде, момчета. Можем да го направим.\" Тогава всички се изправяхме и продължавахме. Понякога усещаш, че нямаш контрол над кучетата. Те започват да правят нещата на собствена глава и е очарователно да ги гледаш.  Надявам се, че в бъдеще хората ще продължат да карат кучешки впрягове, защото това е един от най-добрите начини за придвижване в снега. Минавали сме с кучета през водопади и стръмни скали.  - Едно от най-удивителните места, на които съм бил, е планината Смоки. Карахме кайт ски със сестра ми. Денят беше труден, защото вятърът духаше в лицата ни. Опитвахме да се приспособим и имахме няколко неуспешни опита. Вятърът и теренът се променяха, прекосявайки пейзажа, и не знаеш какво да има пред теб. След цял ден усилия бяхме решени да стигнем до океана.  Стигнахме до него, като по това време той беше замръзнал. Карахме, но усещахме миризмата на пушек и бяхме объркани. Питахме се какво се случва и по някое време спряхме. Беше много задимено и минахме 50 метра до ръба на една скала.  Видяхме океана и разбиващия се лед. В някои части се откъсваха големи блокове с височина около 20 метра. Скалата, на която бяхме, сякаш гореше и пушекът излизаше от процепи. Мислехме си: \"Къде попаднахме, като в \"Стар трек\" сме. Дали това не е друга планета?\" Не можехме да осъзнаем къде се намираме. Това беше едно от най-магическите места, на които съм бил някога. Местоположението и странните образувания ни спираха дъха.  Сблъсквали сме се животни, които никога не са виждали хора. Полярните мечки може да изглеждат плашещо, но са много готини. Имахме възможността да се докоснем до някои от тях.  Преживяването да споделиш пътуването с други хора е различно. С експедициите все повече осъзнавам, че можеш да научиш човек на умения, но не можеш да промениш характера му. Най-важното нещо при избирането на членове за екипа е да провериш дали са добри хора. Няма значение дали са обучени или са експерти в определена област. Вие ще бъдете заедно през цялото време.  Хората реагират различно в стресови ситуации. Дори най-добрият ти приятел може да се преобрази, когато има лош ден. Важно е да разбереш на кого можеш да разчиташ при избирането на екип преди началото на експедицията.  - Бих желал да подобря рекорда, но предпочитам той да остане постижим за останалите хора. Имах късмет с благоприятните условия при поставянето на рекорда в Гренландия. Ако постигнеш най-добро постижение и то е недостижимо, е добре за егото ти, но не помага на спорта. Не искам рекордът да бъде цел на богати и алчни хора. Искам да е честна борба и да накара хората да проявят креативност. Една от големите разлики при пътуването през снега в сравнение с катеренето е, че катеренето се е нуждаело от технологичен напредък, за да достигне до положението, което представлява в наши дни. Помислете си за екипировката, с която разполагат катерачите. Тя позволява на хората да имат достъп до планината. При карането на кайт ски няма такъв технологичен напредък. Повечето неща, които използваме, са същите в продължение на години.  Това лято се научих да плавам, като започнах от основите. Мисля да правя комбинирани пътувания с лодка, колело или каяк.  В бъдеще искам да прекося Русия с кайт. Пътуването ще има обхват около 8000 километра и предизвикателството е голямо. Искаме да го направим в рамките на един зимен сезон – от падането на снега до стопяването му. Вероятно това е най-амбициозното пътешествие, което някой може да направи за продължително време. ", "date": "2018.01.14", "title": "Ерик Макнейър-Лендри, полярен пътешественик: Експедициите на север действат пристрастяващо"}
{"url": "https://www.dnevnik.bg/bulgaria/2018/01/14/3111633_zapochva_novo_obsujdane_na_proekta_za_zakon_za_detsko/", "text": "Работата по проект за нов закон, свързан с престъпленията и проявите, извършени от малолетни и непълнолетни, отново е в изходна позиция. В портала за обществени консултации  strategy.bg  e качен консултационен документ, от който става известно, че все още има няколко въпроса, които трябва да бъдат обсъдени. Законопроектът, изготвен от екипа заместник-министъра на правосъдието Вергиния Мичева - Русева (по времето н втория кабинет на Бойко Бориосв) се казва \"Закон за отклоняване от наказателно производство и налагане на възпитателни мерки на непълнолетни лица\". Идеята е той да отмени остарелия закон за борба с противообществените прояви на малолетни и непълнолетни, който действа, с редица изменения, от 50-те годините на 20-ти век. Проектът на правосъдното министерство беше публикуван за първи път през сепрември 2016 година. Той  предвиждаше  превръщането на поправителните домове в специални центрове, закриването на интернатите, нова система от мерки за проявите на малолетните и непълнолетните, като най-леката мярка да е предупреждение, а най-тежката - настаняване в специално приемно семейство или във възпитателен център. Срещу това по информация на \"Дневник\" е имало възражения от няколко ведомства. До гласуването на проекта и вкарването му в парламента така и не се стигна заради оставката на втория кабинет на Бойко Борисов. В третото му правителство министърът на правосъдието Цецка Цачева също определи приемането на закона като приоритет. Заради възраженията и коментарите по проекта от различни институции, проектът отново премина през съвета за съдебна реформа. Там последно е бил обсъден на 19-ти декември, когато са били разгледани становищата на МВР, социалното и образователно министерство, както и на Националната мрежа за децата и Уницеф. В България има приета концепция (през 2011 година), която предвижда до 2020 година тук да бъде изградена и устойчиво да функционира система за детско правосъдие, която е ориентирана към правата на малолетните и непълнолетните. От консултативния документ става известно, че въпросите, които трябва да бъдат дискутирани са: Кои органи да налагат възпитателни мерки и включването на непълнолетни в подходящи възпитателни програми с оглед естеството на проблема и професионалното разбиране какви мерки са необходими ? Дали да се създаде Национална служба за възпитателна подкрепа към министъра на правосъдието или тя да бъде към друг орган? Какво да бъде съотношението между приложното поле на предвидените в този закон мерки и мерките в Закона за закрила на детето, Наказателния кодекс, Наказателно-процесуалния кодекс ? Да бъдат ли включени малолетните лица, извършили общественоопасно деяние, осъществяващо признаците на престъпление, в обхвата на този закон или тези правоотношения да бъдат уредени с промяна на други закони. Други предложения и коментари извън зададените в документа теми? Срокът за консултации е 30 дневен. Системата за деца, които извършат противообществена проява е много разпръсната. Отговорните институции са министерство на образованието, на правосъдието и под някаква форма на труда и социалната политика. Децата се настаняват за бягство от училище до малка кражба, като често попадането им в интернат не се отразява добре на тяхното развитие. Много често те са настанени там без срок (което означава за максималния от три години), а като излязат, не получават достатъчно стабилна подкрепа – нито от семействата си, нито от държавата. Повече влизат неграмотни, а много често, след като излязат, се връщат към предишния си начин на живот. Или продължават да попадат във възпитателни институции.", "date": "2018.01.14", "title": "Започва ново обсъждане на проекта за закон за детско правосъдие"}
{"url": "https://www.dnevnik.bg/sviat/2018/01/14/3111797_koi_e_beliiat_muj_koito_sudi_gugul_za_diskriminaciia/", "text": "Висок, несръчен компютърджия, който изпитва затруднения в общуването - Джеймс Дамор признава, че напълно влиза в този стереотип. След бурен скандал в Силициевата долина това лято, той вече е известен като мъжът, който съди \"Гугъл\" за дискриминация срещу белите мъже и хората с консервативни възгледи. Той възмути колегите си с вътрешна паметна бележка, в която приписваше разликите в позициите и заплащането при жените и мъжете на биологическите им характеристики. По-късно тя бе разпространена публично, а \"Гугъл\" го уволни, задето разпространява  полови стереотипи . (Повече за това какво точно гласи текстът  четете тук .) \"Наистина не мислех, че ще избухне така\", казва 28-годишният мъж пред в. \"Гардиън\", който е написал обширен очерк за него. \"Загубих си съня и апетита\". Той смята, че не е преценил правилно как ще бъдат интерпретирани думите му и дори няколко месеца по-късно - без работа и в \"черния списък\" на цялата индустрия, още не разбира как е разпалил такива ожесточени спорове. Израснал в предградие на Чикаго, Дамор е проговорил по-късно от очакваното, но пък проявява изненадващи таланти. На 11 открива увлечението си по шаха, а година по-късно играе на четири дъски едновременно със завързани очи. Добър е в програмирането и в компютърните страгически игри. Завършва изчислителна биология в Принстън и Масачузетския технологичен институт и започва докторантурата си в Харвард. Едва тогава бива диагностицитиран с лека форма на \"високофункционален аутизъм\". На въпрос дали му е трудно да общува с другите, той отвръща \"Не зная как да определя какво е \"трудно\", тъй като не знам какво е средното\". Но не обича празните приказки и признава, че вероятно заради състоянието си има малко приятели. Не е информирал \"Гугъл\" за него, тъй като не го е смятал за необходимо. Дамор напуска Харвард, след като \"Гугъл\" му предлага летен стаж със заплата над 100 000 долара и прави кариера в компанията - в началото на 2017 г. вече ръководи проекти, свързани с търсачката и заплатата му може да достигне и 300 000 годишно. По това време обаче той открива, че е недоволен от опитите на фирмата да привлече повече представители на малцинствата и повече жени - и то заради подхода, избран от ръководството. Това го кара да напише документа, който ще промени целия му живот. Паметната бележка на Дамор обвинява \"Гугъл\", че общуването в компанията се е изродило до \" ехо стая \", която възпрепятства откровените дискусии, и твърдеше, че проблемът с липсата на достатъчно жени в технологичната индустрия се дължи и на биологическите разлики между двата пола. Дамор даваше няколко препоръки за борба с това, сред които: понеже жените са по-емпатични и склонни да работят в екип, този тип дейности могат да бъдат разширени; жените са по-склонни към тревожност, тоест стресът на високите постове трябва да бъде намален, за да могат те да се развиват спокойно на тях; стереотипите по отношение на ролята на мъжете също трябва да бъдат разчупени – ако те имат право да са \"по-женствени\", разликата между двата пола ще намалее, което ще намали и пропастта в представянето им на работния пазар. Мнението му възпламенява колеги и мениджъри, мнозина от които смятат, че той няма право да го изразява и че не биха искали да работят повече с него. Публичният скандал влошава нещата още повече. Приятелката на Дамор, която също работи в технологичната индустрия и се определя като феминистка, смята, че той е наивен и е сгрешил. Въпреки това тя защитава половинката си и е на мнение, че уволнението му е било прекалено строго наказание от страна на \"Гугъл\". \"За да можеш да предвидиш полемиките те, трябва да можеш да предвидиш емоционалните реакции на хората. А аз не съм добър в това, макар че се уча\", казва Дамор.", "date": "2018.01.14", "title": "Кой е белият мъж, който съди \"Гугъл\" за дискриминация"}
{"url": "https://www.dnevnik.bg/sport/2018/01/14/3112253_viktoriia_tomova_vleze_v_osnovnata_shema_na_australian/", "text": "Виктория Томова влезе в основната схема на Australian Open. Най-предно класираната българка в световната ранглиста загуби в третия квалификационен кръг, но ще участва в същинската част на турнира като \"щастлива губеща\". Томова отстъпи с 3:6, 6:1, 1:6 срещу рускинята Ана Блинкова. Отказването на хърватката Ана Конюх обаче даде възможност на 22-годишната българката да влезе в турнира. За 21-а поредна година България ще има представителка в основната схема при жените. За Томова това ще е първо участие в основната схема на турнир от Големия шлем. Тя ще играе в първия кръг срещу Никол Гибс от САЩ. 24-годишната американка е №113 в света, достигала е до 68-ата позиция. Миналата година тя стигна до третия кръг в Мелбърн, с което изравни най-доброто си представяне в турнирите от Големия шлем.  Мачът между Томова и Блинкова премина на приливи и отливи за двете състезателки. Те си размениха общо 12 пробива в 23-те гейма, но след 1.43 часа игра победата отиде при рускинята. Само в първия сет пробивите бяха шест. Томова беше много колеблива на при свой начален удар, като спечели само един от петте си сервис-гейма. Тя промени много играта си във втория сет и поведе с 4:0. Стабилното ѝ представяне продължи и след нов пробив в своя полза направи 6:1 и изравни. В решителния третия сет проблемите пред българката се върнаха и ролите се размениха. Блинкова взе инициативата и не даде нито една възможност за пробив на съперничката си, като използва своите шансове за убедително 6:1 и победа в мача.", "date": "2018.01.14", "title": "Виктория Томова влезе в основната схема на Australian Open като \"щастлива губеща\""}
{"url": "https://www.dnevnik.bg/sport/2018/01/14/3112259_grigor_dimitrov_zapochva_sreshtu_avstriec_na/", "text": "Австриецът Денис Новак е съперникът на Григор Димитров в първия кръг на  Australian Open . 24-годишният тенсист премина през квалификациите и се справи с японеца Го Соеда 4:6, 6:2, 6:2 за 1.55 часа. Новак е 224-и в световната ранглиста и за него това ще бъде дебют в турнир от  Големия шлем . До момента австриецът има едва 10 мача в световния тур на АТП, от които е спечелил само три. Най-високото класиране на Новк в световната ранглиста е 195-о място през юли 2016 г. Срещата между  Димитров  и австрийския му съперник ще бъде трета от сутрешната програма на \"Род Лейвър арена\", централният корт в Мелбърн парк. Преди двубоят на световния №3 са мачовете Йелена Остапенко срещу Франческа Скиавоне и Винъс Уилямс срещу Белинда Бенчич. Първият мач започва в 2 часа сутринта българско време. Откакто стана професионалист Григор Димитров е отпадал само веднъж в първия кръг на Australian Open. Това се случи през 2013 г., когато загуби от Жулиан Бенето. Ако преодолее 224-ия квалификант Димитров ще се изправи срещу победителя от двубоя между Макензи Макдоналд (САЩ) и Елиас Имер (Швеция), които също минаха през квалификациите. Американецът е на 22 години и е 176-и в света, а представителят на Швеция е 21-годишен и заема 140-място. Нов рекламен договор за българина Успешното представяне на Димитров през 2017 г. му донесе изкачване до третото място в световната ранглиста. Българският тенисист привлича интерес и извън корта, след като подписа нов рекламен договор. Димитров и компанията производител на сладоледи Hаagen-Dazs обявиха началото на партньорство. Световният №3 беше определен за глобален посланик, а началото е поставено на Australian Open. \"Голям фен съм на сладоледите на Hаagen-Dazs от много години и много се радвам. Мога да се откажа от много неща, но не и от сладоледа\", написа Димитров в социалните мрежи. Това е пореден рекламен договор за Димитров, който през 2014 г. подписа петгодишен договор с швейцарската марка часовници \"Ролекс\". Третият в световната ранглиста е и едно от най-известните имена в тениса, които използват продуктите на \"Найки\" заедно с Роджър Федерер и Рафаел Надал. Партньорството между българина и компанията за следоледи датира още от миналото лято. Hаagen-Dazs, който е официален сладолед на \"Уимбълдън\" привлече Димитов за турнира, когато той промотираше специалната серия за надпреварата в Лондон. Hаagen-Dazs е американска компания и е сред най-известните в света. Сладоледите са създадени през 1961 г. в Бронкс, Ню Йорк.", "date": "2018.01.14", "title": "Григор Димитров започва срещу австриец на Australian Open"}
{"url": "https://www.dnevnik.bg/kultura/2018/01/14/3111836_za_pasternak_i_mnenieto_na_shalamov_za_nego_otkus_ot/", "text": "Откъсът от очерка за Пастернак е предоставен от издателството \"Изток-Запад\". В   Пастернак противопоставя две поведения, две разбирания за добър живот, въплътени от Лара и първия ѝ съпруг Антипов. Човек на действието, Антипов иска да промени обществото съобразно своя идеал, затова е станал боец и революционер. Той праволинейно следва Марксовата програма, според която трябва да преобразяваш света, вместо да се задоволяваш да го интерпретираш. Докато Лара се опитва да промени себе си, за да бъде в хармония със света. В края на книгата, съзерцавайки безжизненото тяло на Живаго, тя изразява онова, което ги е сродявало и сближавало: не някакъв проект, а \"насладата от красотата на света, чувството им за общност с тази картина, усещането за принадлежност към очарованието на цялото зрелище, към цялата вселена\". Солженицин и Пастернак съответстват в известна степен на двата прототипа. Първият принадлежи към расата на учените, на създателите, които са и активисти, бойци, използващи знанието си за света, за да го променят към по-добро. Това са хора предимно на действието, не на съзерцанието, като постъпките им намират смисъл не сами по себе си, а в целта, към която водят. Вторият е направил обратния избор – научил се е да обича живота такъв, какъвто е, поискал е да го разбере и да го представи, без да си приписва ролята на водач. Единението на човека с Космоса, уподобяването на историята с природата крие и недостатъци, като възможното примирение пред хода на събитията, възприемани, сякаш са природна даденост, независима от волята. Впрочем героят на книгата предупреждава приятелите си: \"Несвободният човек винаги идеализира своята тъмница.\" Но това не се отнася за Пастернак: макар че е вложил много от себе си в своите персонажи, той не се слива с тях. Със самото си съществуване книгата променя предходния свят, тя е плод на действие, не на съзерцание. Варлам Шаламов, който е прекарал четиринайсет години – от 1937 до 1951 – в Гулаг в Колима и е извлякъл от преживяното там своите  , който се е срещал със Солженицин и Пастернак, след като е водил кореспонденция с тях, дава по-нюансирана оценка за поведението на Пастернак по време на тази драма. В края на спомените си за него той пише: \"Палтото на героя, на пророка, на Бога беше твърде широко за раменете на Пастернак.\" Това е безспорно, но и Пастернак никога не е имал такива въжделения. Шаламов цени друго у него: \"Винаги съм смятал, мисля го и днес, че в живота трябва да съществуват хора, хора живи, наши съвременници, на които може да се вярва, с безграничен морален авторитет. И те непременно трябва да са наши съседи. [...] Такъв бе за мен Пастернак.\" На Пастернак му остава около година живот. Той прави още един превод, отговаря на писма, започва да пише театрална пиеса –  , – която остава недовършена. Умира през май 1960 г. от рак с разсейки (който му откриват седмица преди края). Последния месец от живота си прекарва на легло и повече не може да види Олга, жената, която обича: за него се грижи законното му семейство. Подобен дисхармоничен край на живота обаче сякаш подхожда на човека, казвал, че пред праведните и добродетелните предпочита несъвършените, онези, на които им се случва да се заблуждават. Последните му любовни писма са от предишната година, когато е на (принудително) посещение в Грузия заедно със своята съпруга и пише всеки ден на Олга. На 21 февруари 1959 г.: \"Колко изумителен е животът! Трябва да обичаш и да мислиш за хората. Не трябва да мислиш за нищо друго.\" И на 4 март 1959 г.: \"Радост моя, любима, какво невероятно щастие е да те имам на света и в света да има тази невъобразима възможност да те намеря и да те видя...\"", "date": "2018.01.14", "title": "За Пастернак и мнението на Шаламов за него (Откъс от книгата на Цветан Тодоров \"Непокорни\")"}
{"url": "https://www.dnevnik.bg/sviat/2018/01/14/3112271_hiliadi_hora_izbiagaha_sled_kato_filipinski_vulkan/", "text": "Най-активният вулкан във Филипините Майон изхвърли пепел и пара за втори пореден ден. Хиляди местни жители избягаха от домовете си, предаде ДПА. Второто поредно повърхностно изригване на Майон - вулкан в провинция Албай, на 330 км южно от Манила - продължи около пет минути и се случи тази сутрин, заяви Филипинският институт по вулканология и сеизмология. \"Образува се сивкава пара и стълб от пепел, които до голяма степен останаха скрити заради обвилите вулканичния кратер облаци\", заяви институтът. \"Разнесе се и миризма на сяра, а тътените от вулканичната дейност са били чути от местните жители.\" Институтът повиши вчера степента на тревога за Майон на втора, след като стана факт първото повърхностно изригване. При него се образува стълб от пепел с приблизителна височина от 2500 м. Институтът заяви още, че на обществеността силно се препоръчва да бъде бдителна и да се въздържа да навлиза в 6-километровия радиус на опасната зона, за да се намали във възможно най-голяма степен рискът от внезапни изригвания, падания на камъни и свличания на земни маси. От вчера над 2200 жители на градовете Гинобатан, Камалиг и Анолинг са избягали от домовете си, заяви говорител на полицията. Разселените жители са настанени в училищни сгради, които са превърнати в евакуационни центрове. Високият 2472 м вулкан е избухвал около 50 пъти от 1616 г. Последното му смъртоносно избухване е от май 2013 г., когато петима туристи загиват, а седем души са ранени. Най-страшното изригване е през 1814 г., когато загиват над 1200 души, а населено място е погребано под вулканична кал. При избухване през 1993 г. загиват 79 души./БТА", "date": "2018.01.14", "title": "Хиляди хора избягаха, след като филипински вулкан заплашва да изригне"}
{"url": "https://www.dnevnik.bg/photos/2018/01/14/3112263_snimka_na_denia_izgonvane_na_zlite_duhove/", "text": "На площада в село Драгичево сурвакарски групи запалиха ритуалния огън на традиционните маскарадни игри \"Сурва\" и танцуваха около огъня, пременени в кукерските си одежди. Фестивалът \"Сурва\" се организира от 1966 г. насам, а от 1985 г. е международен. Тази година той ще се проведе от 26 до 28 януари в Перник.", "date": "2018.01.14", "title": "Снимка на деня: Изгонване на злите духове"}
{"url": "https://www.dnevnik.bg/citat_na_deniia/2018/01/14/3112289_citat_na_denia_aktyorite_ne_pecheliat_oskar_vsiaka/", "text": "Правя аналогия на футболните треньори с големите актьори. Те не печелят \"Оскар\" всяка година, защо тогава аз да съм шампион постоянно. Виждате, че понякога минават пет или шест години преди един актьор да спечели приз отново\". Мениджърът на \"Манчестър сити\"  Хосеп Гуардиола  има интересен прочит на постоянните очаквания, че трябва да печели винаги. В първия си сезон начело на \"гражданите\" испанецът не спечели нищо, но сега води тима си уверено и в четирите турнира, в които участва – Висшата лига, Шампионската лига, ФА къп и Купата на лигата. \"Не усещам напрежение, защото съм отдавна в играта. Победата е нещо много хубаво, но това чувство минава за два дни и трябва да мислиш за следващия мач, не можеш да се наслаждаваш прекалено дълго.", "date": "2018.01.14", "title": "Цитат на деня: Актьорите не печелят \"Оскар\" всяка година, защо аз да съм шампион постоянно"}
{"url": "https://www.dnevnik.bg/istorii_na_denia/2018/01/14/3112293_nai-chetenoto_v_dnevnik_ubiistvoto_na_petur_hristov_i/", "text": "1.  Собственикът на \"Лактима\" Петър Христов е убит на улица в София  - 31 147 прочитания. 2.  Речта на Доналд Туск, с която ще се запомни откриването на председателството (видео)  - 28 223 прочитания. 3.  Издирваният за шесторното убийство в Нови Искър вероятно се е самоубил  - 25 811 прочитания. 4.  Кой беше убитият Петър Христов  - 19 419 прочитания. 5.  Случаят \"Нови Искър\" - въпросите, останали без отговор  - 16 823 прочитания. 6.  Уволнен инженер съди \"Гугъл\" за дискриминация към белите мъже и привържениците на Тръмп  - 15 573 прочитания. 7.  Фалшивият скандал с Истанбулската конвенция  - 15 399 прочитания. 8.  МВР проверява дали убийството на Христов е свързано с бизнеса му  - 14 530 прочитания. 9.  Съдът отказа да признае еднополов брак между българки, сключен във Великобритания  - 14 201 прочитания. 10.  Емил Кошлуков става водещ по БНТ от понеделник  - 13 526 прочитания.", "date": "2018.01.14", "title": "Най-четеното в \"Дневник\": Убийството на Петър Христов и речта на Доналд Туск"}
{"url": "https://www.dnevnik.bg/bulgaria/2018/01/14/3112286_komentarut_na_evrodeputatka_za_klipa_za/", "text": "Коментарът на френската евродепутатка Карима Дели  за клипа на българското европредседателство не е компетентен, смята министърът на културата Боил Банов. В интервю за Би Ти Ви той заяви, че е нелепо да се говори за сексистки намек в рекламното видео на страната. В петък евродепутатът от групата на \"Зелените\" Дели поиска свалянето на клипа заради една от откриващите фрази в него - че в България \"понякога \"не\" може да значи \"да\". Авторите на клипа визират прословутия навик на \"обратно кимане\", характерен за България, но на запад тя се асоциира със сексуалния тормоз, в момента на фокус чрез кампанията #Me too. \"Не\" значи \"не\" е един от нейните девизи. \"Противно на това, което се твърди в официалния клип на Съвета на ЕС, чието председателство България поема този месец: \"не\" никога не означава \"да\". Основно правило за съгласието и уважението към жените. Настоявам клипът да бъде свален\", написа Дели в \"Туитър\". \"Бих приел тези критики, ако след като слязат от влака той я хване за косата и я засили към всички тия красоти, за да ги гледа и тя вече, ще не ще, започва да ги възприема\", заяви министърът на културата. \"Не знам как да се изразя, некомпетентно е това мнение.\" Официалният отговор на България към Дели беше, че се е получило недоразумение и клипът \"ясно\" препраща към българските навици за кимане. \"Българското председателство е отдадено на равните възможности и липсата на дискриминация. Този важен дебат не би трябвало да бъде омаловажаван\", написа страната в \"Туитър\". Отново там Дели посочи, че е наясно с културните различия, но клипът създава объркване и натрапва вредни стереотипи. В интервюто Банов още подчерта, че джамиите у нас са паметници на културата, подобно на  реставрираната от турската страна българска църква \"Свети Стефан\"  в Истанбул, но България още не е поела реципрочен ангажимент да ги ремонтира. Според министъра на културата до такова споразумение ще се стигне до естествен път. \"Защото ще се окажем в ситуация, че Турция е по-толерантна към многообразието и различието от България, а то нито е така, нито бива така да се възприема\", заяви той. След завръщането си от Истанбул външният министър Екатерина Захариева  обяви,  че след запитване от Турция държавата ще ремонтира джамията Ибрахим Паша в Разград, паметник на културата.", "date": "2018.01.14", "title": "Коментарът на евродепутатка за клипа за европредседателството не е компетентен, смята Боил Банов"}
{"url": "https://www.dnevnik.bg/evropa/evrofinansirane/oblasti/kultura/2018/01/14/3112262_otkus_ot_sdelkata_na_jivota_ti_na_fredrik_bakman/", "text": "Шведското чудо Фредрик Бакман се завръща с нова, този път коледна история, която ще трогне многобройните му фенове както в България, така и по целия свят непосредствено преди празника. \"Сделката на живота ти\" ни среща с два паралелни сюжета, които се преплитат по неочакван начин, за да провокират читателя да се замисли за ежедневните си радости и тегоби, за важните неща в живота, за любимите хора, отношението и прекараното с тях време, което остава неоценено до момента, в който ги изгубим безвъзвратно. На страниците на новата книга на Бакман ще се срещнем с човек, жертвал семейния уют в името на кариерата, чието единствено желание вече е да стопли отношенията със сина си, който е прекарал по-голямата част от живота си далеч от своя баща-кариерист и е пълна негова противоположност. Междувременно в местната болница едно малко момиче страда от неизлечима болест, която скоро ще отнеме живота й. И макар тя да е напълно наясно с това, девойката се е вкопчила в живота и не се предава и за миг. Как тези двама герои успяват да кръстосат пътищата си? Какво ги очаква, когато срещнат жената със сивия пуловер, която знае какво очаква всекиго Фредрик Бакман ще разчувства дълбоко всеки, който се докосне до новата му книга \"Сделката на живота ти\". Преводът от шведски език е на Любомир Гиздов. Корицата и множеството цветни илюстрации в българското издание са на художника Дамян Дамянов. Фредрик Бакман е своеобразен феномен в световната литература. В рамките едва на 5 години – първият му роман \"Човек на име Уве\" излиза на шведски през 2012 г. – писателят успява да спечели милиони фенове във всички краища на света. У нас Бакман е добре познат както с книгата и филма по нея \"Човек на име Уве\", така и с останалите си романи, които са начело в класациите за най-продавани книги месеци наред след излизането си: \"Баба праща поздрави и се извинява\", \"Брит-Мари беше тук\" и \"Бьорнстад\", а също и новелата \"Всяка сутрин пътят към дома става все по-дълъг\". Здрасти. Баща ти е. Скоро ще се събудиш, днес е сутринта на Бъдни вечер в Хелсингбори, а аз убих човек. Приказките не започват така, знам. Но отнех живот. Ще се промени ли нещо, ако ти кажа чий? Може би не. Повечето от нас искат да вярват, че всяко сърце, което спре да бие, липсва еднакво силно. Ако ни зададат въпроса \"всички животи ли имат еднаква стойност?\", повечето от нас убедено ще отговорят \"да!\". Но само докато някой не посочи човек, когото обичаме, и не попита: \"Ами този живот?\". Тогава? Има ли значение дали съм убил добър човек? Обичан човек? Със стойностен живот? Има ли значение, ако е било дете? *** Тя беше на пет. Срещнах я преди седмица. В стаята с телевизор в болницата имаше малък червен стол, бе неин. В началото не беше червен, но тя видя, че му се иска да бъде. Нужни бяха двайсет и две кутии пастели, но това нямаше значение, тя можеше да си го позволи. Тук всички ѝ даваха пастели. Сякаш можеше да пребоядиса болестта, да оцвети спринцовките и лекарствата така, че те да изчезнат. Разбира се, знаеше, че това няма да стане, тя бе умно хлапе, но се преструваше заради тях. Така че през деня рисуваше върху хартия, за да зарадва възрастните. А нощем оцветяваше стола. Защото той толкова много искаше да бъде червен. Имаше плюшена играчка, заек. Наричаше го \"Айо\". Когато се учеше да говори, възрастните мислеха, че му казва \"Айо\", защото не може да произнесе \"Зайо\". Но тя го наричаше Айо, защото той така се казваше. Това не би трябвало да е толкова трудно за схващане всъщност, дори за възрастните. Понякога Айо се плашеше и тогава тя го слагаше на червения стол. Може и да не е медицински доказано, че те е по-малко страх, ако седиш на червен стол, но Айо не знаеше това. Момиченцето седеше на пода до него, галеше го по лапата и му разказваше приказки. Една вечер стоях скрит зад един ъгъл в коридора и я чух да казва: \"Скоро ще умра, Айо. Всички хора ще умрат, само че повечето ще умрат след сто години, а аз може би ще умра още утре\". После добави, шепнейки: \"Надявам се да не е утре\". След това ненадейно вдигна глава и се огледа изплашено, сякаш бе чула стъпки в коридора. Вдигна бързо Айо и пожела лека нощ на червения стол. \"Тя е! Идва!\", прошепна момичето и се затича към стаята си, където се скри под одеялото до майка си. Аз също побягнах. Бягал съм цял живот. Защото по болничните коридори всяка нощ минава една жена, облечена с дебел, сив плетен пуловер. Носи папка. Вътре са записани имената на всички ни.", "date": "2018.01.14", "title": "Откъс от \"Сделката на живота ти\" на Фредрик Бакман"}
{"url": "https://www.dnevnik.bg/skorost/2018/01/14/3109446_fotorazkaz_promenen_pod_klientska_diktovka/", "text": "Най-продаваният кросоувър в света за 2016 година с над 760 хиляди доставки – \"Нисан Екс-Трейл\", мина през фейслифт, при който всички промени са продиктувани от клиентските желания. Отвън е пипано внимателно, което не е изненада, тъй като забележките на собствениците са минимални.", "date": "2018.01.14", "title": "Фоторазказ: Променен под клиентска диктовка"}
{"url": "https://www.dnevnik.bg/bulgaria/2018/01/14/3110808_kak_mvr_presledva_vuzrastna_jena_za_globa_ot_30_leva/", "text": "През лятото на 2016 година Милка Иванова* влиза за операция по спешност в болница. Предупредена е, че вътре се краде, затова решава да даде личните си документи на съпруга си - Петко Иванов*. Двамата се разделят. Той тръгва към дома им, но в тролея получава инсулт (трети подред). Докато пристигне медицинска помощ и дъщерята на двамата възрастни - Мария*, портмонето на възрастния мъж заедно с документите му и тези на съпругата му са били откраднати. Известно време след това дъщерята отива да подаде заявление в районното управление за преиздаване на документите. Описва фактите около инцидента в тролея и иска домът им да бъде посетен от мобилна биометрична станция, защото и двамата й родители са трудно подвижни. Но и получава акт за установено нарушение, а именно - майка й не е опазила от изгубване личните си документи и трябва да плати 30 лева за това. При посещението в дома им за преиздаване на документите им дори служителите от мобилната станция изказват учудване за това как са постъпили от МВР и за наложената глоба. А районният инспектор препоръчва на семейството да обжалва наказателното постановление и също е учуден от действията на служителите, занимаващи се с издаване на документи. Милка Иванова, която е родена през 1933 година, подава жалба. В нея тя посочва, че пенсията й е 160 лева и дори сумата от 30 лева би й била непоносима, и моли наказателното постановление да бъде отменено. Междувременно в началото на 2017 година съпругът й почива. Състав с председател Николай Урумов отменя наказателното постановление, като приема, че то е издадено в противоречие с материалния закон и без в него да са описани обстоятелствата, при които личните документи на възрастната жена са изчезнали. \"В случая изобщо не може да става дума за извършено административно нарушение. Административно наказващият орган е следвало да съобрази, че всяко административно нарушение следва да е извършено виновно. В случая ... е проявила съобразителност и грижа за личните си документи, като ги е предала на мъжа си, за да ги занесе в дома им, именно с цел да не се загубят. Освен това, в превозното средство по пътя към дома им и че портфейлът му ще се окаже обект на кражба. Т.е. последващите обстоятелства са били изцяло непредвидими и ... нито е могла, нито е била длъжна да предвиди подобен развой на събитията. Ето защо да бъде санкционирана за това е в категоричен разрез със закона\", пише съдия Урумов. Той отбелязва, че обстоятелствата около изчезването на документите са били известни на МВР при съставяне на акта за установяване на нарушението  и те е трябвало да бъдат съобразени, защото от тях се разбира, че възрастната жена няма вина и не подлежи на санкциониране. Дирекция \"Български документи за самоличност\" не се отказва. Оттам решават да обжалват решението на районния съд и подават жалба до Административен съд - София-град. Жалбата е подписана от юрисконсулт Весела Проданова. В нея тя пише, че \"Следва да се има предвид, че декларираните от ... обстоятелства не са подкрепени с никакви доказателства, потвърждаващи твърденията за получен от съпруга инсулт, при който портфейлът и съдържащите се в него документи са били отнети от същия, поради което от страна на административно наказващия орган тези твърдения са били приети за защитна теза на ...\". В жалбата Проданова отбелязва още, че не следва да бъде пренебрегван и фактът, че инсултът е предхождал с около месец подаването на заявлението за преиздаване на лични документи - време, през което възрастните хора са били без лични карти и \"не би могло да ползват никакви административни и други услуги\". Проданова не е съгласна също, че Милка Иванова е проявила грижа за личните си документи, предавайки ги на съпруга си, и се позовава на член 8 от Закона за българските лични документи, в който са описани кой може да ги съхранява. Но в наказателното постановление подобно основание не е посочено. състав с председател Милена Славейкова и членове Вяра Русева и Ванина Колева потвърждават решението на Районния съд. Междувременно дъщерята на Милка Иванова плаща глобата, наплашена, че ако наказателното постановление бъде потвърдено, тя ще трябва да понесе и разноски за юрисконсулта на дирекция \"Български документи за самоличност\". В своето решение Административният съд приема, че при подаването на заявлението за преиздаване, потвърждават се от свидетелските показания на служителя, приел заявлението, както и от показанията на дъщерята на Милка Иванова. Съдът приема, че по случая административно наказващият орган не е извършил индивидуална оценка на фактите и такива не са изложени нито в акта за установено нарушение, така и в наказателното постановление, издадено впоследствие. \"Както правилно е приел решаващият съд, конкретиката на казуса навежда на извод за липса на вина и в двете й форми по чл.7, ал.1 ЗАНН, което изключва ангажирането на административнонаказателната отговорност за вмененото нарушение по чл.7, ал.1 ЗБДС\", записва в решението си Административният съд. То е окончателно.", "date": "2018.01.14", "title": "Как МВР преследва възрастна жена за глоба от 30 лева за откраднати документи"}
{"url": "https://www.dnevnik.bg/sport/2018/01/14/3112303_formula_1_gotvi_revoljuciia_v_televizionnoto/", "text": "До началото на новия сезон във Формула 1 остават по-малко от 70 дни и подготовката в заключителната си фаза. Тепърва предстоят представянето на новите болиди и зимните тестове, но работата през паузата никога не спира. Работа имат и новите собственици от  \"Либърти медия\" , които реално през 2018 г. трябва да покажат какви са плановете им за промяна на спорта. Компанията придоби спорта през миналата зима и нямаше никакво време за революции, тъй като сезон 2017 чукаше на вратата. Сега ситуацията е различна, а търговският директор Шон Братчис заяви, че се работи много сериозно по промяна както на пистата, така и извън нея. Около Коледа Братчис се е срещнал с представители на всички отбори, като им е презентирал какви идеи има \"Либърти\" за новия сезон, а също така е събрал най-различни препоръки. \"Шон беше много откровен и каза, че идеята е за голяма стъпка напред. Както знаем, 2017 г. беше встъпителна година за тях, те влязоха буквално в движение и повече тестваха нещата, за да видят дали ще се харесат на хората\", каза шефът на \"Макларън\" Зак Браун. Американските собственици планират бурно развитие на Формула 1 в дигитален аспект, където според тях най-високотехнологичният спорт изостава. През 2018 г. ще бъде създадено ново приложение F1 App, което да бъде по-добро от предишното. То се използва на всички мобилни устройства, ползващи операционните системи на Apple, Android и др. Предвижда се използване и на платформите OTT (Over the top/Streaming), а не само на излъчване по телевизията. \"Шон е наясно, че вече сме в 21 век и хората искат да имат достъп навсякъде. Точно това ни беше презентирано и аз съм много развълнуван. Силно се надявам да запалим и по-младите по Формула 1, както се запалих аз като хлапе\", добавя Браун. Преразглеждане на сделките От \"Либърти медия\" обмислят да преразгледат всички настоящи сделки с телевизионни оператори, които излъчват състезанията от Формула 1. Това няма да бъде правено заради по-големи приходи, а заради възможността на всяка телевизия да предложи и дигитално съдържание, което да ангажира още по-голяма аудитория. Много бързо дойде и новината за подписването на нов договор между Формула 1 и испанския телевизионен оператор Movistar, който е собственост на Telefonica. Партньорството е продължено за територията на Испания от 2018 до 2020 г. включително. Чрез своето приложение Movistar + от компанията се ангажират да предложат възможност за гледане на стартовете в  онлайн в мрежата на своите абонати . В момента единствената телевизия, която има ексклузивно съдържание, е британската Sky Sports F1. Специализираният 24-часов канал беше създаден през 2012 г., а договорът за излъчване на състезанията е до 2024 г. включително. Sky предлага на своите абонати възможност да следят състезанието от болид, който изберат (единствено за абонатите на платформата Red Button – бел. ред.), както и им предлага данни в реално време за движението на всеки пилот по пистата. Международният сигнал, който получават всички телевизии по света, се свежда до радиокомуникацията между пилотите и боксовете, но от \"Либърти медия\" смятат, че това е крайно недостатъчно. От компанията планират да направят ексклузивно съдържание, което да е платено и с което да се тества доколко феновете на спорта са склонни да отделят, за да гледат. Растеж през миналия сезон Сезон 2017 във Формула 1  се запомни с оспорваната битка за световната титла, а това от своя страна е отчело и сериозен ръст на аудиторията. Според данните 20-те най-големи пазара (отчетени на база на аудиторията) са имали общо 1.4 милиарда телевизионни зрители през годината. Това е увеличение с 6.2% от 2016 г. От водещите пазари най-сериозен е ръстът в Италия – 19.1%, следван от Бразилия (13.4), Великобритания (3.9) и Германия (0.9). Китай също се хвали с рекордни цифри, като увеличението на аудиторията е 42.2%. В Швейцария и Дания, които традиционно не са притегателна сила за феновете на Формула 1, отчитат цифри от 14.3 и 14.1%. Не случайно наскро дойде и новината, че Дания може да приеме улично състезание в Копенхаген. През 2017 г. 352.3 милиона зрители са превключили на Формула 1 поне веднъж. За първи път от 2010 г. не се отчита намаляване на аудиторията в това отношение. Формула 1 може да се похвали със сериозен ръст и в присъствието си в социалните мрежи. Според цифрите на компанията последователите във \"Фейсбук\", \"Туитър\", Youtube и \"Инстаграм\" са 11.9 милиона. Това е увеличение с близо 55% от 2016 г., а по този начин Формула 1 е най-бързо разрастващият се спортен бранд в социалните мрежи. Това се дължи най-вече на сериозния ръст на постове, видеа и снимки във \"Фейсбук\", информацията в реално време, която се подава в \"Туитър\", както и новите възможности на \"Инстаграм\" за заснемане на кратко видеостори и излъчване на живо. \"Окуражени сме от цифрите в първата ни година,откакто поехме спорта. Аудиторията се увеличава в целия свят, а дигиталното ни разрастване е забележително. Това обаче ни кара да продължаваме и да реалзираме нови идеи\", каза Братчис. Той обяви, че 2018 г. ще бъде революционна за Формула 1, в която ще се въведат много нови неща. \"Това е добро време да си фен на Формула 1. Ние ще зарадваме всички, които обичат този спорт\". Най-големите 20 пазара на Формула 1 за 2017 г. са Австралия, Австрия, Белгия, Бразилия, Канада, Китай, Дания, Финландия, Франция, Германия, Гърция, Унгария, Италия, Полша, Румъния, Русия, Испания, Швейцария, Великобритания и САЩ.", "date": "2018.01.14", "title": "Формула 1 готви революция в телевизионното отразяване през сезон 2018"}
{"url": "https://www.dnevnik.bg/photos/2018/01/14/3112290_fotogaleriia_iberiiski_kukeri_izpratiha_zimata_v/", "text": "Традиционно по това време на годината в северозападния испански град Виана до Боло се провежда фестивал на иберийската маска.", "date": "2018.01.14", "title": "Фотогалерия: Иберийски кукери изпратиха зимата в Испания"}
{"url": "https://www.dnevnik.bg/sport/2018/01/14/3112307_antuni_djoshua_shte_se_bie_s_djouzef_parkur_na_31_mart/", "text": "Планът на Антъни Джошуа за обединяването на всички титли в тежката категория на бокса започва с бой срещу Джоузеф Паркър. Дългите преговори между двамата приключиха и срещата ще се състои на 31 март, съобщи промотърът на британеца Еди Хърн. Шампионът на Международната боксова федерация (IBF), Световната боксова асоциация (WBA) и Международната боксова организация (IBO) залага трите си пояса срещу този на Паркър от Световната боксова организация (WBO). Боят ще бъде в Кардиф, на \"Принсипалити стейдиъм\", където Джошуа  победи с технически нокаут Карлос Такам на 28 октомври 2017 г. Това е първият мач в историята между двама действащи световни шампиони, който ще се състои на територията на Великобритания. Джошуа има 20 мача на професионалния ринг, като спечели всеки от тях с нокаут. На 29 април 2017 г. той нокаутира Владимир Кличко, за да защити пояса си на IBF и да спечели вакантните на WBA и IBO. Първата му титла беше спечелена през април 2016 г. \"Искам да се бия, не ме е страх от големите предизвикателства, така че ще покажа на всеки какво мога. Съперникът ми трябва да бъде уважаван, защото е шампион, така че това е още една крачка към това да оставя невероятно наследство в световния бокс. Развълнуван съм\", каза Джошуа. Паркър, който навърши 26 години на 9 януари, също е непобеден на професионалния ринг. Боксьорът от Нова Зеландия има 24 победи, като 18 от тях дойдоха с нокаут. Съперникът му показа самочувствие и обяви, че отива в Кардиф за победата. \"Преди няколко месеца го чух да казва: \"Защо трябва да се тревожа за това хлапе от Нова Зеландия\". Е, сега ще му покажа защо. Светът ще рабере дали наистина Ей Джей може да поема тежи удари\", каза  Паркър . Британецът има ръстово предимство, като е висок 1.98 метра, а съперникът му е с пет сантиметра по-нисък. Той има и доста по-голям размах на ръцете – 208 сантиметра, с 10 повече от Паркър. Хърн също изрази задоволство от новината за боя.  Двата щаба преговаряха дълго , като не успяваха да постигнат разбирателство за парите, които ще получи Паркър. \"Най-накрая, много съм доволен. От доста време се опитваме да организираме този бой. Шампионът трява да се изправи срещу шампион и аз се радвам, че Ей Джей има корав съперник. Обещах хубави мачове за 2018 г. и ето че това е факт\", каза Хърн. Голямата цел за Джошуа остава и бой с  Дионтей Уайлдър , който е шампиона на Световния боксов съвет (WBC). Бронзовият бомбардировач от Алабама ще защитава своята титла срещу Луис Ортис също през март. Според промотъра на Паркър Дейвид Хигинс обаче до такъв мач няма да се стигне, защото неговият боксьор ще сложи край на господството на Джошуа. \"Джоузеф е абсолютен пример за бойната сила на жителите на Нова Зеландия. Той е горд киви (наречение за жител на страната) и ще покаже, че може да удря силно. Отиваме да обединим титлите\", каза Хигинс.", "date": "2018.01.14", "title": "Антъни Джошуа ще се бие с Джоузеф Паркър на 31 март в Кардиф"}
{"url": "https://www.dnevnik.bg/sviat/2018/01/14/3112305_chelsi_maning_iska_da_se_kandidatira_za_amerikanskiia/", "text": "Челси Манинг, транссексуалната американска военнослужеща, която бе зад най-голямото изтичане на американски поверителни документи и лежа за това 7 години в затвора, иска да се кандидатира в предстоящите избори за Сената в САЩ, предаде \"Ройтерс\", цитирана от БТА. Манинг иска да бъде номинирана от демократите и да представлява щата Мериленд. Тя е попълнила съответните документи и иска да заеме мястото на сенатора демократ Бен Кардин, допълва ДПА. Челси Манинг, която в миналото се казваше Брадли Манинг, беше пусната през май миналата година от американски затвор по нареждане на тогавашния президент Барак Обама. Тя бе осъдена на 35 години затвор, защото, когато е работила като анализатор на разузнавателни данни през януари 2010 г. в Ирак, е предала американски поверителни тайни на сайта \"Уикилийкс\", който ги публикува. В затвора Брадли Манинг обяви, че иска да бъде възприеман като жена и че ще се нарича Челси Манинг. Днес тя е защитничка на правата на транссексуалните.", "date": "2018.01.14", "title": "Челси Манинг иска да се кандидатира за американския Сенат"}
{"url": "https://www.dnevnik.bg/bulgaria/2018/01/14/3112269_kratki_novini_chovek_zagina_pri_katastrofa_mejdu_tir_i/", "text": "Кратки новини\" е новата рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Пожар горя в апартамент в София Пожар избухна около 20 часа на третия етаж в жилищна сграда на столичния бул. \"Мадрид\", трима души са с обгазяване, съобщи агенция \"Фокус\". Инцидентът предизвика спиране на електрозахранването и на движението на трамваите в участъка. По-късно огънят бе потушен, а движението на трамваи в района - възстановено. ТИР се запали на магистрала ''Хемус'' Тир се е запалил на магистрала ''Хемус'' след моста на Бебреш, съобщи БНР. От 32-ри до 34-ти километър в посока София движението временно е ограничено и се пренасочва по стария път за Ботевград, съобщиха от агенция \"Пътна инфраструктура\". В района са се образували задръствания. Катастрофа край Сливница отне живот Тежка катастрофа край сливница ограничи движението в едното платно на пътя между ГКПП \"Калотина\" и София. Загинал е един човек, съобщи пресцентърът на МВР. Пътният инцидент е между два автомобила и ТИР, сигналът е подаден към 15.15 ч. Мястото е отцепено, извършва се оглед, тепърва ще се установяват и причините за тежката катастрофа. Пътни полицаи регулират движението в района. Лейбъристите не искат втори референдум за Брекзит, заяви лидерът на опозиционната партия във Великобритания Джереми Корбин, цитиран от БТА. \"Не подкрепяме, нито призоваваме за втори референдум; онова, за което сме призовали, е смислено гласуване в парламента\", каза той пред Ай Ти Ви. За втори референдум заговори в четвъртък бившия лидер на ЮКИП, един от идеолозите на напускането на съюза Майкъл Фараж, който допусна, че нов вот би сложил точка на колебанията по темата. Според Фараж на него британците биха подкрепили напускането на Евросъюза с по-голямо мнозинство. 26 души пострадаха при пропадане на под в нощен клуб в Мадрид Най-малко 26 души са ранени при пропадане на под на нощен клуб в Мадрид тази нощ, предаде \"Асошиейтед прес\", цитирана от БТА. В болници в града са приети 11 души с леки наранявания. Пострадалите са на възраст 20 - 40 години, допълва ТАСС. Други посетители на клуба са получили помощ на място. От службата за бърза помощ уточниха, че се е отворила 16-метрова дупка в пода на горния етаж на нощния клуб, намиращ се в южната част на Мадрид. Достъпът до втория етаж на заведението е забранен. Полицията разследва причините за случилото се. Подобен инцидент имаше и през ноември на остров Тенерифе, когато 22 души пропаднаха в мазето, след като в пода се отвори дупка. Поне осем души загинаха при пожар в сграда в Португалия Португалски медии съобщиха за най-малко осем загинали и десетки ранени след взрив и пожар в сграда в Северна Португалия, съобщи БТА, като цитира \"Асошиейтед прес. Според съобщенията става дума за взрив на отоплителен уред. Това е станало снощи в град Тондела, на около 250 км северно от Лисабон. Очевидци заявиха пред местни телевизии, че пожарът предизвикал паника. В сградата имало около 60 души, които се били събрали, за да участват в любителски турнир по карти. По думите им хората започнали да се струпват по изходите, докато сградата се изпълвала с гъст дим. Според някои медии става дума за взрив на отоплителен уред на газ, но според други пожарът тръгнал от камина. Засега властите не са коментирали. Земетресение от 6.7 по Рихтер растърси Перу Земетресение с магнитуд 6.7 разтърси южната част на Перу тази сутрин, предаде БТА. Епицентърът му е бил град Ломас, който е евакуиран. Властите съобщават за две жертви и 20 ранени, има поражения и повредени пътища. По-рано Геофизическият институт на САЩ съобщи, че трусът е имал предварителен магнитуд 7,3.", "date": "2018.01.14", "title": "Кратки новини: Човек загина при катастрофа между ТИР и два автомобила край Сливница"}
{"url": "https://www.dnevnik.bg/sport/2018/01/14/3112316_tri_italianki_se_kachiha_na_podiuma_na_spuskaneto_v/", "text": "За трети път в историята на алпийските ски три италиански състезателки оглавиха класирането в старт от  Световната купа . \"Скуадра адзура\" записа знаменито постижение на спускането в австрийския курорт Бад Клайнкирхайм на пистата \"Франц Кламер\". София Годжа спечели пред сънародничките си Федерика Бриньоне и Надя Фанкини. Денят изцяло принадлежи на Италия, след като Марта Басино се класира на 10-ото място. През миналия сезон отново имаше италиански подиум, като това се случи на гигантския слалом в Аспен, Колорадо. Тогава Бриньоне и Годжа отново бяха на подиума, съответно първа и трета, а Басино се класира втора. Първият случай на изцяло италиански подиум датира от 1996 година. Годжа постигна трета победа в Световната купа след тези през март 2017 г. в Йонгсон, Южна Корея, когато триумфира в два последователни дни в спускането и супергигантския слалом. За 17-и път 25-годишната италианка се качи на подиума. Състезанието в Бад Клайнкирхайм се проведе въпреки влошените условия. Това доведе и до сваляна на стартовата точка на мястото, откъдето стартираха състезателките и за надпреварата в супер-Г в събота. Годжа беше с пети стартов номер и постави време от 1:04.00, което беше недостижимо за всички останали. Бриньоне, която  спечели състезанието в супер-Г ден по-рано,  изостана на 1.10 секунди, а Надя Фанкини записа време с 1.45 секунди по-слабо от победителката. За опитната 31-годишна скиорка подиумът дойде само два дни след новината, че нейната по-голяма сестра Елена се оттегля от стартовете в Световната купа заради лечение на онкологично заболяване. Сребърната медалистка в спускането от световното първенство в Бормио през 2005 г. изрази надежда да се върне за следващия сезон. Сред челните 10 в Бад Клайнкирхайм се класираха доста състезателки, които не са специалистки в спускането, като Ана Файт, която даде осмо време. Останалите бяха Тина Вайратер – пета, Жасмин Флюри, Мишел Гизин и Щефани Вение. Лара Гут остана 11-а, а Линдзи Вон се представи много слабо, класирайки се 27-а. Американката изостана с 3.03 секунди от Годжа. В класирането за Малкия глобус в дисциплината Годжа стопи аванса на Тина Вайратер на само една точка – 170 срещу 169. Трета е Корнелия Хютиер със 168 точки, а  Микаела Шифрин , която не участваше, има 160. До края на сезона предстоят още четири спускания – по две в Кортдина д’Ампецо и Гармиш-Партенкирхен. Още следващата седмица скиорките се местят в италианския курорт, където в три последователни дни има две спускания и един супер-Г. За Големия кристален глобус Шифрин има аванс от 821 точки пред Венди Холденер и 827 пред Петра Влъхова.", "date": "2018.01.14", "title": "Три италианки се качиха на подиума на спускането в Бад Клайнкирхайм"}
{"url": "https://www.dnevnik.bg/sviat/2018/01/14/3112074_kak_ruski_sud_obvini_v_pornografiia_i_izprati_na/", "text": "Цял живот да издирваш останки на политически затворници и накрая да те обвинят в разврат и детска порнография и изпратят на психиатър? Така гледа \"Мемориал\", една от най-старите правозащитни организации в Русия, на един от знаковите процеси на последните няколко години. От 1987 г. \"Мемориал\" изследва съдбата на репресираните в Съветския съюз и понякога си навлича гнева на руски политици - включително на Рамзан Кадиров след убийството на негов чеченски сътрудник. Сега в \"Уикипедия\" един от първите раздели в статията е озаглавен \"Наказателно дело на Юрий Дмитриев\" – 61-годишен краевед от карелския град Петрозаводск Десетки хиляди загиват в Карелия при изграждането на Беломорско-балтийския канал между 1931 и 1933 г. (свързващ руското Бяло море с Онежкото езеро и чрез него – и с Балтийско море). Дмитриев започва да работи с останките на част от тях, след като те са открити във военна база през 1988 г. - иска да научи кои са били жертвите. В края на следващото десетилетие, в краткия период, в който полицейските архиви са отворени, успява да прочете хиляди заповеди за екзекуции (и да ги запише на касетофона си). В следващите години опитва да свърже останките с всяка заповед. Екипът на \"Мемориал\" се натъква през 1997 г. и на жертвите на т.нар. първи соловецки етап в Сандармох. В този горски район в Карелия 1111 политически затворници от целия Съветски съюз умират при масов разстрел през 30-те години на миналия век. Хиляди други, изпратени в ГУЛАГ, загиват в района - останките на 9500 души от 58 националности са намерени на площ от 10 хектара, много от тях т. нар. каналоармейци, или затворници, изпратени да изграждат Беломорско-балтийския канал. Задно с Ирина Флиге, която оглавява \"Мемориал\" в Санкт Петербург, и още един колега Дмитриев се натъква на следи от зверствата на базата на показания на човек, екзекутирал затворници там. Днес в Сандармох паметта на жертвите е почетена с дървени колчета със снимки и имена на жертвите. \"Мемориал\" обаче смята, че трагедията в Сандармох трябва да се отбележи по друг начин. Промяна  Ако местните власти подкрепят изграждането на мемориал в началото и дори помагат за изграждане на инфраструктурата до него и на малък параклис, в последните години това се променя - през 2016 г. за пръв път нито държавни, нито църковни представители участваха във възпоменанието на 5 август. На нея този път нямаше и украинска делегация. Според Дмитриев руското правителство не успява искрено и изцяло да признае престъпленията на предшествениците си, а това изказване създава смесени чувства във време, когато патриотизмът и носталгията по съветското време са във възход, пише \"Гардиън\". Миналото лято някои издания започнаха да твърдят, че на Сандармох са останките на съветски войници,  убити от финландци . През ноември, месец преди ареста на Дмитриев, към \"Мемориал\" имаше и обвинения, че помага на \"онези, които целят да унищожат руската държава\", след публикация на данни за 40 000 служители от съветската тайна полиция. Деветте снимки Възпоминанието през 2017 г. се отличаваше и с друго – Дмитриев го пропусна за пръв път от две десетилетия. През август той вече беше арестуван от над половин година. Задържането му стана през декември 2016 г. след сигнал до прокуратурата за създаване на порнографски материали – снимки на 12-годишната Наташа, на която към този момент беше приемен родител от седем години. Това се случи месец след като руски медии започнаха кампанията срещу \"Мемориал\". В края на декември миналата година – над 12 месеца след ареста му – съдът отказа да продължи мярката и се очаква той да бъде пуснат на свобода с подписка на 28 януари, когато изтича максималният възможен срок за задържането. За него обаче това далеч не е развръзка - той ще трябва да се подложи на психиатрични изследвания, а считаните за порнографски снимки ще бъдат подложени на трета експертиза. Прокуратурата твърди, че снимките са правени в периода от 2008 г. (преди да стане приемен родител) до 2015-а. Ако бъде признат за виновен, го очакват 15 години затвор. Това беше и позицията на първата експертиза, изготвена от Центъра за социокултурна експертиза, досега предал на съдебните власти доклади по дела като тези срещу \"Свидетелите на Йехова\" и \"Пуси райът\". Критиците на руските власти смятат, че центърът е орган за репресия и манипулация, цитирайки примери от предишни процеси, разглеждани от тях като \"политически\". Несъгласни с експертизата са и други, например председателят на Националния институт по сексология Лев Шчеглов, свидетелствал миналото лято, че снимките не могат да се смятат за \"порнографски\". След оценката на ЦЕС няколко месеца по-късно излезе и втора експертиза със същото заключение като Шчеглов, чиято оценка беше огласена на 26 декември, предаде тогава \"Новая газета\". Притеснения За споделящите мнението на прокуратурата Дмитриев е престъпник. Сред тях са държавните медии в Русия, които се опитват да го представят като \"педофил\", а \"Мемориал\" - като подривна и антидържавна организация. Другата му дъщеря, която е пълнолетна, казва, че снимките на Наташа са били направени, за да се отбележи подобряващото се здравословно състояние на детето, ако социалните служби опитат да му я отнемат. Дмитриев я осиновява, когато я намира недохранена, а тя е едва на три годинки. Защитата му твърди, че той съхранява снимки (общо 144 в компютъра му, от които 9 фигурират в делото) - както и данни за височината, тежестта и общото ѝ състояние в папка с надпис \"Здравето на детето\". Според Екатерина Клодт баща ѝ, самият той осиновен като дете, е носел спомена за трудностите, които е изпитвал в усилията си да я осинови, след като я намерил в приют през 2009 г., и от притесненията, които изпитвал, след като една от учителките ѝ объркала следи от мастило по кожата ѝ със синини. Сегашната съпруга на Дмитриев (Екатерина е дъщеря от предишен брак) не коментира. Несъгласните обаче го считат за политически затворник, който изравя неудобни моменти от историята във време, в което подходът на властите в Русия към съветското минало е изпълнен с противоречия. Ирина Флиге от \"Мемориал\" казва, че преследването на независими организации и задържанията от властите \"са се превърнали в норма\" днес, \"както в периода на Големия терор\". Тя казва още, че мнозинството \"мисли, че режимът може да прави всичко с даден човек в името на собствените си интереси.\" Сред застъпниците му в руското публично пространство са известни лица като режисьора Андрей Звягинцев, музиканта Борис Гребеншчиков, писателя Дмитрий Биков и други. Според заместник-председателя на борда на \"Мемориал\" Никита Петров, цитиран от \"Медуза\", делото е свързано с друга дейност - издирването на информация за жертви от годините на репресиите. \"Трудно е да се каже кой стои зад този процес - властите в Петрозаводск или тези в Москва.\" Каквато и да е истината, съдът ще има последната дума и това вероятно ще стане след 28 януари, когато Дмитриев излезе на свобода.", "date": "2018.01.14", "title": "Как руски съд обвини в порнография и изпрати на психиатър \"ловеца на останки\" от терора на Сталин"}
{"url": "https://www.dnevnik.bg/sport/2018/01/14/3112320_nujno_e_burzo_reshenie_po_kazusa_kris_frum_kaza/", "text": "Бързо изясняване на случая с Крис Фрум и  положителната му проба за салбутамол  ще бъде най-доброто решение. Това смята бившият колоездач Алберто Контадор, който прекрати кариерата си в края на 2017 година. Испанецът отказа да сподели какво мисли за положителната проба на британеца от \"Вуелта\", където участваше и Контадор. Той се фокусира върху други теми по време на представянето на маршрута за Обиколката на Испания за 2018 г. \"Това не е въпрос, който да бъде отлаган. Мисля, че ще е по-добре за всички, включително и за организаторите, ако всичко се реши по-бързо\", каза Контадор. За момента няма срокове, в които Международният колоездачен съюз (UCI) трябва да вземе решение за пробата на Фрум. Той беше хванат с двойно по-голямо количество, но твърди, че е невинен, след като е имал проблеми с астмата по време на \"Вуелта\". Фрум вече обяви програмата си за сезон 2018, като се  прицели в дубъл \"Джиро\" и \"Тур дьо Франс\"  в една година. Контадор премина през подобна ситуация, когато беше хванат с  положителна проба за кленбутерол  на тура през 2010 г. Тогава испанецът спечели състезанието, но казусът беше решен едва през 2012 г. Спортният арбитражен съд (КАС) в Лозана го наказа със задна дата за две години и отне резултатите му между 2010 и 2012 г. Така Контадор се раздели с победата си в тура, както и с успеха в Джирото година по-късно. \"Призовавам всички да решат въпроса в най-скоро време. Все пак говорим за интереса на много хора. Казвам го от гледната точка на човек, който е бил потърпевш\", добави Контадор.", "date": "2018.01.14", "title": "Нужно е бързо решение по казуса \"Крис Фрум\", каза Контадор"}
{"url": "https://www.dnevnik.bg/bulgaria/2018/01/14/3112322_nikolai_nankov_poiska_po-strog_kontrol_ot_obshtinite/", "text": "Министърът на регионалното развитие и благоустройството Николай Нанков поиска по-строг контрол от общините върху санирането. Мониторингът на Националната програма за енергийна ефективност е установил, че като възложител не извършват достатъчно ефективен контрол на външните изпълнители, което може да доведе до вреди със съответното финансово изражение за гражданите, пишат от министерството. С писмо към общините, областните управители и Националното сдружение на общините МРРБ въвежда нови мерки. Представителите на местната власт и строителния надзор трябва да извършват проверки на място поне веднъж месечно по време на строителството, както и при подписването на акт 15. На общодостъпно място във всеки вход на участваща в програмата сграда вече трябва да бъде поставяна информация за контакт – име, телефон и имейл на отговорните общински служители, упражняващите строителен надзор и инвеститорски контрол, и на съответното подразделение на Дирекцията за национален строителен контрол. Общините трябва да следят и за нерегламентираното използване на подизпълнители. Нанков предупреждава, че некачественото изпълнение на саниране може да доведе до прекратяване на договора за финансиране и допълнително подписване на анекси.", "date": "2018.01.14", "title": "Николай Нанков поиска по-строг контрол от общините за санирането"}
{"url": "https://www.dnevnik.bg/analizi/2018/01/14/3112169_podkrepete_shindzo_abe_-_es_se_nujdae_ot_iaponiia_za/", "text": "Преди това в Естония японците обявиха, че ще се присъединят към центъра на НАТО за киберотбрана в Талин. Стъпка по стъпка ние ще научим как НАТО би могла да бъде полезна за Япония и в каква степен Япония може да бъде от полза за НАТО, заяви пред журналистите Норио Мураяма, говорител на японското министерство на външните работи. По повод тази историческа обиколка на премиера Шиндзо Абе \"Дневник\" предлага коментар на бившия генерален секретар на НАТО Андерс Фог Расмусен: Докато всички са се съсредоточили върху глобалните амбиции на Китай, една друга азиатска сила - Япония, демонстрира нов начин за използване на \"мека сила\". Тази седмица японският премиер Шиндзо Абе е на обиколка в 6 държави от Източна Европа - Сърбия, България, Румъния и трите балтийски страни. Това е наистина една историческа първа визита на японски министър-председател. Тя отразява разбирането на Япония, че бъдещето на международния икономически ред ще се определя във и заедно с Европа. Някои от тези държави - Сърбия на първо място - са част от големия план на Китай за нов Път на коприната. Обещанията за безплатни кредити и нова железопътна инфраструктура тепърва трябва да се материализират, но Китай не пести усилия да спечели източноевропейските страни. Абе заявява на тези страни, както и на света, че ако глобалните мрежи на доставки имат значение, то същото важи и за споделените ценности и интереси. И той разполага със силен пример за това - споразумението ЕС-Япония за свободна търговия. Сделката ЕС-Япония трябва да се довърши Търговското споразумение, което е най-голямото в света, ще даде на икономиките ни голям тласък, ще намали мита и търговските бариери. За страни като България, чийто премиер бе сред водещите преговорите, то ще отвори нови пазари за земеделски износ. Японски компании вече з апочнаха да обявяват , че ще започнат нов бизнес в България, ще наемат хиляди служители и ще донесат допълнителни приходи за дребните компании от снабдителните вериги. Но това споразумение е важно за нещо повече от взаимноизгодни икономически и търговски връзки. Европа и Япония споделят общи ценности - демокрация, върховенство на закона, дух на международно сътрудничество. Завършването и ратифицирането на тази сделка изпраща сигнал, че две от най-големите световни икономики ще бранят международния ред, както и свободната и честна търговия. Този сигнал има значение и защото глобалната система е подложена на атаки - както в сферата на сигурността, така и на търговията. Русия скъса списъка с правила в международните отношения и за пръв път от Втората световна война насам завзе европейска територия със сила. Москва оркестрира сложна кампания за намеса в западните общества, целяща намеса в избори и подронваща доверието на хората към правителства и институции. Под повърхността на китайските инвестиции Китай, от друга страна, разпростира влиянието си в Европа по доста по-модерен и прикрит начин. Между финансовата криза и 2015 г. китайските инвестиции в ЕС скочиха 10 пъти. През 2016 г. те се увеличиха с още 77%. Пристигането на тези инвестиции трябва да се приветства, но ако почовъркате под повърхността, ще видите, че, изглежда, става дума за преследване на други цели. Китай например фокусира много от инвестициите си в държави, пострадали от кризата в еврозоната, каквато е Гърция. През последните месеци Атина промени политиката на ЕС към проблема в Южнокитайско море и дори към спазването на правата на човека в Китай. В други случаи Китай разширява активите си в Северна Европа за снабдяване с високи технологии, които често може да бъдат пригодени за военни цели. Пекин се е фокусирал и върху страни от Централна и Източна Европа чрез т.нар. Група 16+1, в която членува и България. Китай обаче не връща услугата на европейските инвеститори и предприемачи. В действителност европейските инвестиции в Китай намаляха с 25% между 2015 г. и 2016 г., включително защото европейските инвеститори се оплакват от пречки, създавани им от една система, даваща преференции на китайските държавни монополи. Система за ранно предупреждение За да се гарантира продължаване на свободната и местната търговия, Европа се нуждае от средства за защитата ѝ. Едно от най-новите предложения пред ЕС е създаването на система за ранно предупреждение, която да проверява потенциални инвестиции и да задейства алармата, ако те може да са опасни за европейските стратегически интереси. Това предложение няма да попречи на държавите да приемат чуждестранни инвестиции, но ще приравни ЕС с останалите участници в Г-7, сред които е и Япония, по разполагане със сходни защити, гарантиращи, че икономиките им няма да бъдат похитени от подкрепяни от държавата монополи. Българското председателство на Съвета на ЕС ще изиграе много важна роля в усилията по-бързо да бъде постигнато споразумение по това предложение. Да защитим западните ценности и правила В крайна сметка следвоенният консенсус се е формирал около принципа, че капиталистическите, търгуващите икономики са предимно либерални демокрации. Но в 21 век капитализмът и либералните демократични ценности започнаха да се разделят. Възходът на Китай може да бъде шанс за Европа и други демократични страни. Но той трябва да бъде управляван според западните дефиниции за ценности и правила. Ако протекционизмът \"Америка на първо място\" позволи Китай да пренапише правилника за международни отношения, това може да се превърне в \"Америка на последно място\", както и за Европа. Ето защо работата на ЕС и Япония да постигнат това търговско споразумение е много важна. Освен търговските ползи то изпраща мощен сигнал, че окопаването на САЩ няма да доведе до това западният свят да изостави ценностите си. Това търговско споразумение е и за свободата и ние се нуждаем от помощта на Япония, за да я защитим.", "date": "2018.01.14", "title": "Подкрепете Шиндзо Абе - ЕС се нуждае от Япония за защита на ценностите и свободата ни"}
{"url": "https://www.dnevnik.bg/sviat/2018/01/14/3112389_ot_83_strani_laktalis_izteglia_mliakoto_si_za_bebeta/", "text": "Операцията по изтегляне на кутии с мляко за бебета, произведено от френската компания \"Лакталис\" касае 83 страни, обяви днес президентът и генерален директор на компанията Еманюел Бение. Той обеща да бъдат обезщетени всички засегнати от заразяването със салмонелоза семейства, съобщи БТА, като цитира \"Франс прес\". Ръководителят на компанията даде пространно интервю за френския в. \"Журнал дю диманш\". 47-годишният Бение е известен с пословичната си дискретност. Сега той защитава в интервюто си начина, по който е управлявал кризата със заразата. В последните дни компанията и в частност ръководството й бяха остро разкритикувани от правителството на Франция и от потребителите за управлението на кризата. \"В нито един момент не е имало желание да укрием нещата\", казва Бение, който ръководи семейното предприятие от 2000 г. Преди това начело на компанията са били баща му и дядо му. \"Вярно е, че по природа не съм експанзивен и в подобна криза човек първо се стреми да действа\", допълва той, като така се опитва да обясни защо не е направил изявление досега. В петък между ръководството на \"Лакталис\" и френския министър на икономиката Брюно Льо Мер се състоя среща. След това компанията обяви, че изтегля всички партиди с детско мляко, произведени в завода в Краон, в Западна Франция, откъдето тръгва заразата. Ръководителят на компанията казва днес в интервюто, че операцията по изтегляне, касае над 12 милиона кутии с мляко и уверява, че на дистрибуторите няма вече да се налага да пресяват партидите по дати, защото те знаят, че вече ще трябва да изтеглят всичко от рафтовете. Тридесет и седем бебета бяха заразени от салмонелоза във Франция, от които 18 бяха приети в болница, след като са консумирали мляко или продукти за захранване на деца на Лакталис, които са били заразени. Бебета са добре, съобщава френската Епидемиологична агенция. Салмонелоза е открита у бебе в Испания, а има съмнения и за един случай в Гърция. Ръководителят на \"Лакталис\" каза, че няма нови случаи на зараза от 8 декември и допълни, че обявеният случай в Испания датира от октомври миналата година. Запитан за стотиците жалби, депозирани от родители в цяла Франция, където е започнало разследване за непредумишлено нанасяне на травми и застрашаване на живота на други хора, Бение обеща, че няма да крие нищо и че ще сътрудничи на разследването.  \"Ще обезщетим всички семейства, които са понесли вреди\", каза той. \"Лакталис\" бе упрекната, че не е била прозрачна и е пропуснала да реагира след откриване на салмонела в завода й в Краон по време на проверки през август и ноември. Това заразяване е засегнало само средата в завода, но не и продуктите. То бе направено обществено достояние в началото на декември.  Полемиката дойде от последвалото изтегляне на партиди с детско мляко на три етапа през декември. Поради липса на споразумение с \"Лакталис\" министърът на икономиката обясни, че е трябвало да подпише лично на 9 декември указ, с който да поиска временното преустановяване на пускането в търговската мрежа на детско мляко и изтеглянето на около 600 партиди, тоест 11 000 тона. Изтеглянето обаче се оказа непълно и някои дистрибутори продължиха да продават потенциално заразени продукти в продължение на още няколко седмици. \"Нашата работа е да пускаме на пазара безопасни продукти. В този случай това не е така и ние носим отговорност\", призна Еманюел Бение, допълвайки, че според него не е имало пропуски от страна на фирмата в процедурите. Лакталис в миналото беше малка семейна фирма, а днес е световен гигант с 246 производствени обекта в 47 страни и със 75 000 служители. Компанията не публикува никога данни за финансовото си състояние, освен тези за годишните си печалби, възлизащи на 17.3 милиарда евро реализирани на 58 процента в Европа, на 21 процента в Америка, на 14 процента в Океания и на 7 процента в Африка.", "date": "2018.01.14", "title": "От 83 страни \"Лакталис\" изтегля млякото си за бебета, заразените със салмонелоза ще бъдат обезщетени"}
{"url": "https://www.dnevnik.bg/analizi/2018/01/14/3112391_naslednicite_na_spartak/", "text": "Речта на Доналд Туск на откриването на българското председателство на Съвета на ЕС разпали обществените емоции и \"открадна шоуто\" не само от родните политици, но и от артистичния (по своему) Жан Клод Юнкер. Човек научава много за себе си през погледа на другия, чужденеца. Дори когато този друг ни е политически роднина. От европредседателството ще има поне две ползи. Първата е, че българската общественост ще се пообразова за функционирането на ЕС и може би част от хората ще почнат да правят разлика между Съвета на ЕС, Европейския съвет и Съвета на Европа. (За тези, които смятат че това са синоними, първите две институции са различни органи на ЕС, а последната е изцяло отделна международна организация, обединяваща 47 страни от Европа). Втората полза е, че в рамките на шест месеца ще обръщаме малко повече внимание на това как изглеждаме в очите на другите. Тоест имаме шанс да опознаем себе си малко по-добре от обикновено. Къде живеем София е зелен, красив град, с множество интересни сгради. Същевременно от далеч е ясно, че в него не живеят хора с естетическо чувство към детайла. Градът се развива, има сериозно строителство, но също така на много места все още избива кал, която без дъжд се разпрашава. Това е белег за сравнително скорошно гражданство: по-тънък цивилизационен пласт, който стихиите от време на време отнасят. Улиците не се мият или това се прави веднъж годишно за Великден, което е в синхрон с някои неприятни исторически предразсъдъци на чужденците за нас. Градоустройството се набива в очите на иноземеца с две неща. Първо, това е санирането на големи сгради на парче, което понякога ги превръща в шедьоври на Мондриан, но по-често просто дразни окото. По-досетливите биха си направили извода, че българите решават проблемите си сами и трудно се координират за общи действия. Неуредените общи пространства и тротоарите с не-евклидови повърхности потвърждават това усещане. На второ място, централната част не се е превърнала все още в ексклузивно гето за бизнеса и богатите. Наред с лъскави сгради и постройки има и жилища и магазини за нормални хора. Това е демонстрация на егалитарния характер на българското общество, за което сериозното разслоение е патология, проблем. Единствено забраната за каруци в центъра на града не е в унисон с тази характеристика, но обяснението тук не е толкова в нетърпимост към бедността, а към малцинството. Егалитаризмът се вижда и в облеклото на хората, което е доста униформено, особено що се отнася до зимното черно. На този фон претенциите за мултикултурност –църквите, джамията и синагогата – звучат малко повърхностно и декоративно. София не е град, който обича да показва многообразието си – по-скоро е срамежлив по отношение на различието. Стените на целия център са нашарени с графити. Това му придава облик на краен квартал, където полицията е изпуснала нещата и законът се прилага отчасти. Пролетно време всичко това потъва в Дионисиева зеленина и свежест, които бързо побеждават зимните наслоявания. Цъфналите кестени по големите булеварди и гледката на измитата Витоша внасят неочаквана елегантност и стил. Градът функционира добре и при -20 градуса по Целзий обаче. Това е шок за англичаните, за които всеки сняг от над един сантиметър е природно наказание. Суровостта на планината показва, че българите не сме просто част от средиземноморската култура, а сме нещо по-различно, по-затворено и консервативно. Кой ни управлява Народът се отразява най-добре в своите управляващи и разкрива чрез тях най-интимните си душевни нагласи. Управляващите са и другият прозорец – освен градската среда, през който чужденецът опознава местните. Това, което нашите политици разкриват в своята цялост, е колеблива, незавършена и неохотна европеизация. От времето на Иванчо Йотата и Михалаки Алафрангата европейски изглеждащите публични фигури са второстепенни и допълващи пейзажа. Доверието към тях е като цяло ниско, което отчасти обяснява и неудачите в кариерата на политици като Станишев, Дянков, Трайков или Плевнелиев. Най-показателно в това отношение беше мълниеносното сриване на рейтинга на Симеон Сакскобурготски в момента, в който от историческа легенда той се превърна в действащ политик. Българите явно не се разпознават в хора, които напълно са интернализирали, или претендират, че са го направили, \"западния\" начин на живот. Харесват се по-скоро ниският център на тежестта, народният говор, слабото владеене на чужди езици, изгледът и чарът на здрав момък. Политиците бързо се ориентираха в тази среда и започнаха да естетизират тези нагласи, като навлякоха народни носии. Хипарливото декадентство от късния соц беше забравено и народностното преживя ренесанс. В началото на 90-те хората биха умряли от смях, ако някой политик се беше спретнал с потури и пояс. Днес това е нормата, което показва, че \"европеизацията\" е напреднала толкова, та мнозина започнаха да се страхуват, че ще загубим идентичността си. За чужденеца тези страхове със сигурност са силно преувеличени. Второто впечатление, което \"политическата класа\" създава, е за дълбок и осъзнат светогледен цинизъм. Този философски цинизъм се роди в късния соц, когато идеологията беше вече мъртва и никой вече не вярваше в особените достойнства на комунистическия модел. Остана защитата на собствения интерес (разширен до семейството, племето, рода) като най-върховна ценност. През 90-те години – заради ентусиазма по демокрацията – имаше сериозна реидеологизация и цинизмът временно отстъпи. От 2001 г., но особено след 2009 г., цинизмът стана отново норма. Това означава, че днес се ценят политици, които не действат и не вярват особено в сложни обществени идеологии, отвъд защитата на личностно, семейно и родово разбрания интерес. Това отсъствие на идеология обикновено описваме като \"популизъм\", който се изчерпва с клишета от рода на \"следваме народната воля\", \"както ни наредят хората\" и т.н. Цинизмът има и друг аспект. Популярните политици днес имат един език за пред хората и друг – по-откровен и по-сексуално натоварен – във всекидневието си. Често между тези два езика настъпват преплитания, които с охота се раздухват от кафяво-жълтата преса (малцинствата \"раждат като кучки\", опозицията са \"гейове и лесбийки\", опонентите са хомосексуалисти и т.н.). Структурната задача на тази преса е да превръща втория, откровения и вулгарен език в първи – публичен. С това тази преса претендира, че разкрива \"същността\" на нещата. А в тази същност основното са договорки, временни съюзи, баланс на силите и \"прекарване\" на по-слабия – тоест реализацията на голи интереси. В този смисъл чуждата оценка, че България е корумпирана, но не създава проблеми, защото с нея може да се договориш, не е много далеч от истината. Нашите политици започнаха активно използват тази \"сговорчивост\", за да трупат точки в международен план. Например, докато премиерите на Германия и Холандия биха имали трудности да оправдаят среща с турския президент Ердоган, ние нямаме подобни скрупули. Договорките винаги зависят от преговорната сила – колкото по-силен изглеждаш, толкова по-добра сделка може да очакваш. Затова за нас е важно политиците да изглеждат дори физически силни, да могат да тръшнат на земята поне трима гладиатори от други краища на Европа. Наследниците на Спартак ценят физическата сила, по което се доближават до руските си събратя. Тези събратя дотолкова са свикнали да търсят физическата сила в политика, че я откриват дори в маломерни по нашите стандарти екземпляри. Разбира се, афинитетът към мъжката сила върви и с хомофобия, което би учудило древните спартанци. За да се разграничат от тях, днешните политици предпочитат налятата фигура с характерни изменения в коремната област и по-надолу. Истинската реч на Туск Всичко това е естетика – тоест как хората изглеждат. От естетиката не може да се направи извод дали човек или обществото са добри, или лоши. Важното в крайна сметка са делата – какво си направил, какви позиции си заел, какво си постигнал. Естетиката обаче е показателна както за силните, така и за слабите страни на дадено общество – тя разкрива и нагласи, които трудно се променят. Дипломатът Туск ни описа героически – така, както бихме искали да изглеждаме в очите на другите. Вглеждайки се в себе си, ние, а пък и чужденците, имаме не чак толкова празнична и епична картина. Уважението към нас, което Туск успя да предаде, обаче е абсолютно автентично. Защото никой народ не е само герой и голмайстор. Най-уважавани са народите, които имат способност да се дистанцират от себе си, да се самоиронизират, да отсеят доброто, трайното, красивото, от лошото и грозното. Т.е. да се развиват към по-добро. С Вазов и Алеко ние сме доказали, че сме способни на подобна просвещенска саморефлексия. Важно е да не го забравяме.", "date": "2018.01.14", "title": "Наследниците на Спартак"}
{"url": "https://www.dnevnik.bg/sport/2018/01/14/3112394_livurpul_nanese_purva_zaguba_na_manchestur_siti_v/", "text": "Невероятната серия без загуба на \"Манчестър сити\" приключи, след като се намери кой да спре \"гражданите\". \"Ливърпул\" надделя на своя \"Анфийлд\" в голов трилър, който завърши 4:3. Изходът на срещата не беше ясен до последно, въпреки че още в началото на втората част червените водеха с три гола. Тимът на  Хосеп Гуардиола  \"получи\" от собственото си лекарство и като беше спрян не със защита, а с отлични действия в атака от \"Ливърпул\". Футболистите на Юрген Клоп направиха един от най-добрите си мачове. От друга страна \"Сити\" беше неузнаваем и допусна първата си загуба от 285 дни. За последно \"гражданите\" бяха загубили на 5 април 2017 г. при гостуването си на \"Челси\", а от тогава последваха 30 срещи (26 победи и четири равенства) във Висшата лига. До почивката резултатът на \"Анфийлд\" беше 1:1 с голове на Алекс Окслейд-Чембърлейн и Лирой Сане, но \"Ливърпул\" беше по-добрият отбор. През втората част мърсисайдци вкараха три гола чрез Фирмино, Сане и Салах, а за гостите точни бяха Бернардо Силва и Илкай Гюндоган. \"Ливърпул\" си върна и за срамното поражение с 0:5 по-рано през сезона на \"Етихад\". Освен това \"Сити\" продължава да няма победа на \"Анфийлд\" от май 2003 г., когато беше воден от Кевин Кийгън. Поражението на \"гражданите\" означава и, че английският футбол няма да има непобеден шампион. \"Ливърпул\" започна двубоя много вдъхновено като дори и не направи опит да се затвори в собствената си половина, а опита да пресира \"Сити\". Идеята на Юрген Клоп беше проста, като футболистите му тичаха изключително много по целия терен. Първите няколко минути показаха агресията на домакините и те се възползваха по най-добрия начин от силното си начало на мача. В деветата минута Алекс Окслейд-Чембърлейн откри резултата с много хубав диагонален удар. Английският национал получи топката от Фирмино и без да се замисля я изстреля към мрежата на Едерсон. За халфа това беше трети гол в 20-ия му мач за червените. Той отбеляза общо три попадения в последните си 71 срещи за бившия си тим \"Арсенал\". Окслейд-Чембърлейн се разписа и за втори път на \"Анфийлд\". След 20-ата минута \"Сити\" започна да играе повече с топката и се отърси от първоначалния натиск на мърсисайдци. Футболистите на Гуардиола обаче нямаха типичното си присъствие пред наказателното поле на противника. Основна задача на мърсисайдци беше и спирането на Кевин Де Бройне, който често имаше по двама футболисти на противника на гърба си. Преди почивката белгиеца не играеше много с топката, като беше пазен отлично. \"Гражданите\" все пак изравниха пет минути преди почивката, благодарение на индивидуална проява на Лирой Сане. Германският национал получи много хубав пас от Кайл Уокър, нахлу на скорост в наказателното поле и с мощен удар в близкия ъгъл матира Кариус – 1:1. Въпреки че второто полувреме започна с греда за \"Сити\", на терена имаше един тим и това беше \"Ливърпул\". Пресата на червените свърши отлична работа и \"Сити\" започна да губи топката много лесно в опасни зони. В рамките на по-малко от две минути футболистите на Клоп нанесоха сериозен удар по лидера. Точно час след началото на срещата Роберто Фирмино прехвърли Едерсон и отново изведе червените напред. Бразилецът отбеляза 10-ия си гол от началото на сезона с красивото изпълнение. Той беше награден за настоятелността си, като наказа некоординирани действия на Джон Стоунс, а освен това отбеляза 40-ия си гол за мърсисайдци. В 61-ата минута Мане с мощен удар с левия крак вкара трети гол. Той се озова на добра позиция в наказателното поле, след като \"Ливърпул\" отново открадна топката пред наказателното поле на гражданите. Положението на \"гражданите стана още по-тежко в 68-ата минута, когато Салах отбеляза четвърти гол. Едерсон не се намеси добре с изчистване на една топка и тя попадна на пътя на египтянина, който от около 35 метра я прати в опразнената врата. Това сякаш успокои домакините прекалено рано и в края настъпиха минутите на \"Сити\". Първо резервата Бернардо Силва беше изпуснат в наказателното поле и намали на 2:4 в 84-ата минута. Драмата стана още по-голяма, когато в първата минута на добавеното време Гюндоган вкара трети гол за \"гражданите\" и напрежението в редиците на \"Ливърпул\" се усети. В последната минута удар на Агуеро мина на сантиметри от целта. С 14 мача без загуба във Висшата лига \"Ливърпул\" успя да се изкачи на третото място в класирането. Мърсисайдци имат 47 точки, колкото е активът още на \"Манчестър юнайтед\" и \"Челси\". \"Червените дяволи\" обаче са с мач по-малко. \"Сити\" продължава да води с 62 точки.", "date": "2018.01.14", "title": "\"Ливърпул\" нанесе първа загуба на \"Манчестър сити\" в голово шоу на \"Анфийлд\""}
{"url": "https://www.dnevnik.bg/politika/2018/01/14/3112396_bulgariia_shte_uskori_procesa_za_turgovsko/", "text": "Япония подкрепя силно сплотена Европа и приветства усилията за интеграцията на Западните Балкани. Това каза на пресконференция премиерът на Япония Шиндзо Абе след срещата му с българския министър-председател Бойко Борисов в София, съобщи агенция \"Фокус\". Той изрази надежда, че чрез сътрудничеството си с България Япония ще продължи да си сътрудничи с целия регион. \"Важно е да се засилят икономическите ни отношения. Решихме да започнем японски бизнес форум. Бих искал този форум, който създадохме с Борисов, да се превърне в продължително сътрудничество и за двете страни\", каза още японският премиер. \"Цялата си воля и усърдие ще положим максимално бързо да се ускори процесът по време на нашето председателство за приключат на преговорите между ЕС и Япония, защото това е важно и за бизнеса\", заяви Бойко Борисов след срещата. \"Преди една година темата Западни Балкани надали сте я чували някъде. Сега тя е приоритет на ЕС по време на нашето председателство. 16+1 се измести в България тази година, така че освен председателството на ЕС ще имаме и председателство на 16+1 с китайския премиер\", каза още Борисов. По думите му след първото посещение в Саудитска Арабия, саудитският престолонаследник също има интерес и ще организират такава среща в България. \"Днес с японския премиер имаме традиционни и изключително близки с двата народа отношения, с изключително мощните корпорации, чиито лидери днес са тук в София, с българската експертиза по темата, съм убеден, че с премиера на Япония ще положим схеми за подпомогне на големи инфраструктурни проекти не само в България, но и на територията на Балканите\", каза още Бойко Борисов. \"През 2020 г. Токио ще посрещне олимпийските и параолимпийски игри, а карате, което е специалност на г-н Борисов, ще бъде нов олимпийски спорт. Надявам се, че това посещение ще се превърне в нови възможности за развитие на отношенията между България и Япония, ще доведе до задълбочаване на връзките между двете страни в политика, икономика, култура, спорт\", каза още Шиндзо Абе. Двамата премиери са обсъдили поведението на Северна Корея и осъждат изстрелването на балистични ракети, каза Борисов след срещата. \"В заключение съм си позволил за уверя японския премиер Шиндзо Абе, че на входа на Европа между Азия и Европа има една държава – България\", заяви Борисов.", "date": "2018.01.14", "title": "България ще ускори процеса за търговско споразумение между ЕС и Япония, обеща Борисов"}
{"url": "https://www.dnevnik.bg/sviat/2018/01/14/3112401_falshiva_trevoga_za_balistichna_raketa_prichini_panika/", "text": "Текстови съобщения с предупреждение за приближаваща балистична ракета причиниха паника на Хавайските острови. Жители и туристи на американската територия, която се намира най-близо до Северна Корея, бяха пратени да търсят убежище от системата за ранно предизвестяване на островния щат. До мобилните телефони на хората било пратено съобщението: \"Заплаха от балистична ракета, идваща към Хавай. Потърсете незабавно убежище. Това не е учение\", предаде БТА. Информацията е опровергана половин час по-късно, но не преди да създаде хаос предвид заплахите, обменяни между Северна Корея и САЩ. Оказва се, че тревогата била подадена от служители в местния клон на управлението за извънредни ситуации, натиснали погрешния бутон. Става дума за грешка със системата за тревога Амбър, която зависи от министерството на правосъдието. Съобщението, получено от жителите на Хавайските острови е било предназначено за тестване на системата. Губернаторът на Щата се извини.", "date": "2018.01.14", "title": "Фалшива тревога за балистична ракета причини паника на Хаваите"}
{"url": "https://www.dnevnik.bg/sport/2018/01/14/3112404_neftohimik_specheli_kupata_na_bulgariia_po_voleibol/", "text": "Нефтохимик\" е новият носител на  Купата на България  по волейбол, след като победи във финала \"Монтана\" с 3:0 (25:16, 25:23, 25:17). Състезателите на Найден Надейнов не оставиха съмнение в превъзходството си и за четвърти път в историята си взеха трофея след 2007, 2008 и 2016 година. Зала \"Младост\" в Монтана се оказа тясна за всички желаещи да гледат финалния двубой. Имаше доста правостоящи, които подкрепяха двата отбора. Голямата изненада беше включването на Георги Братоев в стартовия състав. Разпределителят, който се  контузи в петък  беше обявил, че няма да играе, но присъствието му помогна много на бургазлии. В първата част ключова се оказа силна серия на Николай Учиков, която пречупи волейболистите на \"Монтана\". Втората част беше по-равностойна, но играчите на Даниел Пеев пропуснаха да изравнят и така интригата приключи. Третият гейм приключи бързо, след като опитният тим на \"Нефтохимик\" не допусна изненада. \"Много силен мач за нашия отбор, който беше допълнително подсилен от Братоев. Надявам се да продължаваме по същия начин\", каза след мача Найден Надейнов, треньор на победителите. Той призна, че физиотерапевтът на съперника Христо Тодоров е помогнал много на Братоев да може да играе. \"Ако не беше той нямаше как да играя във финала. С него работим в националния отбор и върши стахотна работа. Мисля, че във финалите показахме много добра игра и това ме радва\", каза опитният разпределител.", "date": "2018.01.14", "title": "\"Нефтохимик\" спечели Купата на България по волейбол"}
{"url": "https://www.dnevnik.bg/photos/2018/01/14/3112136_fotogaleriia_svetovnite_snimki_na_denia_-_13-_14/", "text": "Бруклинският мост в мъглив ден в Ню Йорк, САЩ.", "date": "2018.01.14", "title": "Фотогалерия: Световните снимки на деня - 13- 14 януари 2018 г."}
{"url": "https://www.dnevnik.bg/sport/2018/01/14/3112403_sled_godini_shte_govorim_za_tozi_mach_kaza_klop_sled/", "text": "Юрген Клоп засипа с похвали футболистите си след  победата над \"Манчестър сити\" . Германският мениджър остана много доволен, след като тимът му спечели с 4:3 и нанесе първа загуба на лидера във Висшата лига от 5 април 2017 г. Клоп обясни, че футболистите му са направили така, че играчи от световна класа, каквито има \"Сити\" да не изглеждат на висота. \"Скучен ден нали\", пошегува се Клоп след двубоя. \"Това беше мач, в който имаше всичко – техника, тактика, много качество, но това е футболът. Никога не съм си мислел, че при 4:1 мачът завършва, защото знам колко добър е \"Сити\". Не съм доволен, че треперихме толкова в края, но понякога се случва\", каза мениджърът на мърсисайдци. Той уточни, че в края неговият отбор не е рискувал, но е пропуснал няколко добри шанса да вкара още голове, което се е отразило на увереността в защита. \"Може би след години ще говорим за този мач, особено ако се окаже, че ние сме единствените, които са победили \"Сити\" през този сезон. Знаете колко са добри, моите адмирации за този състав. Аз се гордея с моите момчета, които се бориха много, за да постигнат този резултат\", добави германецът. Клоп говори и за тактиката си, като нарече поведението на футболистите си \"брилянтно\". \"Може би съперникът изглеждаше малко несигурен през второто полувреме, но истината е, че ние ги накарахме да грешат. Бяхме отлични по отношение на пресата. Мисля, че представянето ни в аспект на пресирането беше сякаш от друга планета\", каза още мениджърът на \"Ливърпул\". Той е треньорът в света, който има най-много победи над  Хосеп Гуардиола . Клоп е надделявал пет пъти над испанския си съперник в Германия и Англия, повече от всеки друг. Германецът побърза да подчертае, че мачът не променя нищо сам по себе си за ситуацията на отбора му: \"Нуждаем се от постоянство, но сега можем и малко да се порадваме\". Алекс Окслейд-Чембърлейн, който направи силен мач и се представя отлично след трансфера си от \"Арсенал\", също изрази мнението си. \"Много важни три точки за нас срещу отбор, който знае как да излиза от подобни ситуации. Играхме с много силен съперник, но показахме, че не ни е страх и имахме огромно желание. Радвам се много\", каза английският национал.", "date": "2018.01.14", "title": "След години ще говорим за този мач, каза Клоп след успеха над \"Сити\""}
