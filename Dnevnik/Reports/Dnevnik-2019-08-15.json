{"url": "https://www.dnevnik.bg/sport/2019/08/15/3951736_strasburg_spria_ustrema_na_lokomotiv_plovdiv/", "text": "\"Локомотив\" (Пловдив) отпадна в третия предварителен кръг на Лига Европа след нова загуба от \"Страсбург\" с 0:1. Носителят на Купата на България допусна второ поредно минимално поражение от френския тим, като вторият му съперник в турнира се оказа непреодолимо препятствие. Единственият гол в срещата падна още в осмата минута. Негов автор беше Кевин Зохи. Подобно на  първия двубой в Пловдив , \"Локомотив\" игра дисциплинирано и се бореше много, но не успя да поднесе изненадата. След проблемите с визата на Стивън Езе, нигерийският защитник успя да вземе участие в двубоя. Той получи разрешение за влизане във Франция, но само за един ден, като пристигна в страната в деня на мача. Въпреки това излезе титуляр.   Именно Езе изпусна Зохи в осмата минута, като не се ориентира добре при контраатака на \"Страсбург\". Малиецът получи топката от Лиенар и с плътен удар по диагонала изведе французите напред. \"Локомотив\" не се отказа и направи силен финал на първото полувреме. В 30-ата минута пред българския тим се откри най-добрата възможност за гол. Тогава Бирсент Карагарен стреля, но вратарят на \"Страсбург\" се отчете с важно спасяване. След почивката домакините много умело контролираха темпото на срещата и не допуснаха никакви изненади. \"Страсбург\" държеше много повече топката, с което не даде шансове на \"Локомотив\". Единственият удар през втората част за тима на Бруно Акрапович беше отправен от Езе. Централният защитник беше изпуснат при центриране от фаул, но не уцели вратата. \"Страсбург\" пропиля няколко много добри шанса да вкара и второ попадение. След почивката домакините отправиха общо девет изстрела. В края на редовното време гол на Ален Ожболт беше отменен, след като словенецът беше зад защитата при подаване на Георги Илиев.", "date": "2019.08.15", "title": "\"Страсбург\" спря устрема на \"Локомотив\" (Пловдив)"}
{"url": "https://www.dnevnik.bg/evropa/2019/08/15/3951250_izvestni_sa_imenata_na_20_kandidati_za_evrokomisari/", "text": "Избраната за председател на Европейската комисия  Урсула фон дер Лайен  работи по сформирането на нейния нов състав, предаде \"Франс прес\". Задачата на Фон дер Лайен е деликатна, тъй като тя трябва да се съобрази с исканията на партиите в Европейския парламент, за да може новият състав на комисията да получи одобрението на евродепутатите. Новата комисия ще е с 26 членове (досега те бяха 27) заради очакваното на 31 октомври излизане на Великобритания от Европейския съюз. След като  имената на всички кандидати за еврокомисари  станат ясни, те ще преминат през изслушвания в Европейския парламент, а на 22 октомври ЕП ще гласува по предложения състав на Комисията. Шест държави - членки на ЕС, предстои да оповестят кандидатите си - Франция, Италия, Белгия, Хърватия, Португалия и Румъния. Те имат срок да направят това до 26 август. Неизвестната величина е Италия, коментират от обкръжението на Фон дер Лайен, която посети Рим в началото на този месец.  Краят на коалицията  на Движение \"Пет звезди\" и \"Лига\" на Матео Салвини усложнява процеса по определяне на новия италиански еврокомисар.  Вече са известни имената на 20 кандидати, сред които има 12 мъже и осем жени. Седем сред кандидатите са членове на Европейската народна партия като Фон дер Лайен. Това са Йоханес Хан (Австрия),  Мария Габриел  (България), Стела Кирякиду (Кипър), Маргаритис Схинас (Гърция), Ласло Трочани (Унгария), Фил Хоган (Ирландия), Валдис Домбровскис (Латвия). Седем са и социалдемократите: Юта Урпилайнен (Финландия), Никола Шмит (Люксембург), Хелена Дали (Малта), Франс Тимерманс (Холандия), Марош Шефчович (Словакия), Жозеп Борел (Испания), Илва Йохансон (Швеция). Трима са кандидатите от политическото семейство на европейските либерали: Вера Йоурова (Чехия), Маргрете Вестагер (Дания), Кадри Симсон (Естония). Кандидатът от Литва Виргиниус Синкевичус е представител на Зелените, словенецът Янез Ленарчич е независим, а полякът Кшищоф Шчерски е член на партия \"Право и справедливост\", чиито депутати са част от групата на десните евроскептици в Европарламента. /БТА", "date": "2019.08.15", "title": "Известни са имената на 20 кандидати за еврокомисари"}
{"url": "https://www.dnevnik.bg/na_put/2019/08/15/3951152_zakusneniiata_na_poletite_kostvat_miliardi_dolari_i/", "text": "Закъсненията на полетите костват милиарди долари и хиляди години на пътниците, показа най-ново проучване на американския сайт за лични финанси  FinanceBuzz.   Проверка на официалната информация на 45-те най-натоварени летища в САЩ показала, че пътниците са изгубили над 1000 години време в чакане на полета си на летище \"О'Хеър\" в Чикаго през 2018 г. , летището \"Хартсфийлд-Джаксън\" в Атланта е пропиляло на клиентите си 911 години, а \"Форт Уърт\" в Далас - над 700. Във финансово изражение загубите на пътниците от закъсненията на полетите на всичките 25 най-нередовни летища в САЩ възлизат на 3.8 млрд. долара. Авторите на проучването сумирали индивидуалните загуби на всеки пътник, които изглеждат пренебрежимо малки, и резултатът се оказал потресаващ. Те са използвали данни от американското Министерство на транспорта като са засекли данните за броя на пътниците, на дела на закъснелите полети и на продължителността на закъсненията, за да оформят класацията си. На летище \"О'Хеър\" пътници са прекарали колективно 1133 години в чакане, сумата се натрупва от общо над 33 млн. засегнати пътници. Средното закъснение на пътник е 72 минути. Летището в Атланта е с малко по-добър резултат - там са обслужени повече пътници, но закъсненията са по-кратки. Летище \"Кенеди\" в Ню-Йорк е на 15-то място с едва 422 години общо закъснение. Целия списък вижте  тук. Анализът на причините за закъсненията изключва предположението, че лошото време е главният виновник. На всичките 25 летища, които най-слабо спазват разписанието, лошото време е причина за 2 до 4% от тях. С двуцифрен дял (между 12 и над 40 на сто за различните летища) са закъсненията, причинени от националната авиационна система - летищни операции, натоварен трафик, контрол на въздушното движение и т.н., както и на неуредици в самите авиокомпании - липса на самолет, проблеми с поддръжката или екипажа, почистване, товарене на багажа, зареждане с гориво. Заради прогнозите за увеличаване на трафика през следващите години, при това през най-натоварените летища, очакванията са, че ситуацията ще се влоши. Това се потвърждава и от данните за 2018 г., при която с внедряването на нови технологии са \"спестени\" 15 хил. часа закъснения, но въпреки това средното време на забавяне е същото, каквото през предходната. Успокоително звучи единствено стойността на загубта на време на 1 пътник - средно 33 долара на полет. ", "date": "2019.08.15", "title": "Закъсненията на полетите костват милиарди долари и хиляди години на пътниците"}
{"url": "https://www.dnevnik.bg/evropa/2019/08/15/3951254_narodnata_partiia_shte_upravliava_v_regiona_na_madrid/", "text": "Консерваторите от испанската Народна партия (НП), които загубиха властта в страната миналата година след корупционен скандал, са на път да си осигурят ръководното място в региона на Мадрид с гласовете на крайната десница, запазвайки важен бастион, въпреки поредицата от изборни загуби, предаде \"Франс прес\". В конкуренция с центристката партия \"Сиудаданос\" (\"Граждани\") и с крайнодясната партия \"Вокс\" НП регистрира на парламентарните избори през април и на местните през май исторически слаби резултати, въпреки че остава първа сила вдясно. Но чрез споразумения със същите тези две политически сили Народната партия практически запази непокътната властта по региони, като дори отне от левицата кметските места в Мадрид и Сарагоса. Ако не се случи нещо непредвидено, след двумесечни преговори кандидатът на НП Исабел Диас Аюсо трябва да встъпи в длъжност начело на региона на Мадрид, най-богатия в Испания, с население 6.6 милиона души, с гласовете на \"Сиудаданос\" и \"Вокс\". Тя ще бъде третият представител на консерваторите, който ще управлява на регионално равнище с подкрепата на крайната десница, след като през януари Хуан Мануел Морено дойде на власт в южната област Андалусия, а Фернандо Лопес-Мирас от юли управлява малката югоизточна област Мурсия.  Исабел Диас Аюсо също ще управлява в коалиция със \"Сиудаданос\". За разлика от Андалусия и Мурсия обаче в Мадрид \"Вокс\", чиито представители са необходими за мнозинство, ще останат извън изпълнителната власт. Лидерът на \"Вокс\" в Мадрид Росио Монастерио увери, че нейната партия няма да дава подкрепа на регионалното правителство във всеки случай. \"Няма да отстъпим и на милиметър от защитата на нашите избиратели\", обеща тя пред регионалното събрание. \"Ангажиментът ни с Народната партия и \"Сиудаданос\" свършва там, където започва вашият с нас, тоест след този вот\", добави Монастерио.  Ултраконсервативната партия \"Вокс\" бе създадена през 2014 г. от разочаровани членове на Народната партия и през последните месеци стана част от испанския политически пейзаж. Диас Аюсо наблегна върху общите позиции на двете партии. \"Като виждам реакциите, които вашите думи предизвикват вляво, те ми показват, че вие и аз сме по-обединени, отколкото те биха желали\", отговори тя. Представителят на НП обеща големи данъчни облекчения в Мадрид, където нейната партия управлява без прекъсване от 24 години и където корупционни скандали свалиха от власт няколко от нейните предшественици. /БТА", "date": "2019.08.15", "title": "Народната партия ще управлява в региона на Мадрид благодарение на крайнодесните"}
{"url": "https://www.dnevnik.bg/bulgaria/2019/08/15/3951255_advokatut_na_kristiian_boikov_pokaza_che_replikata_nap/", "text": "Не служителят на \"ТАД груп\" Кристиян Бойков, а две телевизии са разпространителите на лични данни на граждани, източени от сървърите на Националната агенция за приходите. Тази защитна теза разви адвокатът на Бойков Любен Казанлиев в интервю за Би Ти Ви, след като прокуратурата разпространи поредица доказателства по разследването, на които разчита, за да убеди съда в извършеното престъпление. Между тях е и  анонимният имейл,  който медии получиха, с линкове към данни от базите на НАП, намерен според прокуратурата в компютъра на Бойков. \"Две телевизии най безотговорно показаха връзките към архива с данните на НАП и паролата в най-гледаното време в 7 ч. вечерта Няма как да се формира вина у едно лице за действия на друго лице, на които той не може да повлияе по никакъв начин\", каза Казанлиев с уточнението, че техниката е иззета, а съдържанието - декриптирано без защитата да присъства. Защитникът на Бойков даде ново обяснение и на репликата му във вътрешнофирмен чат от 14 април, за който съобщи прокуратурата. Казанлиев показа, че по-рано през деня в друг чат между 50-тина ИТ специалисти от различни компании един от участниците, който няма нищо общо с \"ТАД груп\", се е похвалил, че е хакнал един от сървърите на НАП, чийто адрес е изписал. Посочил е и пътя към конкретната уязвимост, както и елементарно потребителско име и парола. Темата е коментирана от мнозина участници в онлайн разговора с възмущение и подигравка към администраторите в НАП, а едва в по-късните часове на деня следва репликата на Бойков, но вече в служебния чат. \"След като тази уязвимост е открита, той като професионалист споделя с колегите си, че знае, че ще се случи\", коментира адвокатът. Всеки от тези 50 човека е можел да използва тази уязвимост, добави той. \"Как става, че прокуратурата, въпреки задължението си по закон да събира и оневиняващи доказателства, показва манипулирани, бих казал, доказателства с цел да докаже вина\", продължи защитникът. Той посочи, че всички застрахователни дружества, за които се твърди, че са били рекетирани от \"Тад груп\" са свидетелствали, че не познават компанията и не са получавали оферти от нея. Като няма пострадало лице как може да има така наречения рекет, попита риторично защитникът. По думите му свидетелски показания срещу Бойков са от бивши служители на фирмата като единият е уволнен месец след постъпването и не е сигурно, че са обективни.", "date": "2019.08.15", "title": "Адвокатът на Кристиян Бойков твърди, че репликата \"НАП си заминава\" е извадена от контекста"}
{"url": "https://www.dnevnik.bg/evropa/2019/08/15/3951258_osujdan_za_zloupotreba_s_vlast_be_nominiran_za/", "text": "Политикът от управляващата в Полша партия \"Право и справедливост\" (ПиС) Мариуш Камински бе номиниран вчера за вътрешен министър, което предизвика протести на опозицията, предаде ДПА.  От опозиционната партия \"Гражданска платформа\" изразиха сериозно безпокойство, че се увеличава властта на политик, който е признат за виновен по обвинение в злоупотреба с власт. Камински е номиниран за поста, заеман доскоро от Елжбета Витек, която бе избрана за председател на Сейма. Той запазва и досегашния си пост на министър, отговарящ за специалните служби.  Камински е съосновател и пръв директор на полското Централно антикорупционно бюро (ЦАБ). През 2015 г. той бе осъден на първа инстанция на три години затвор и му бе наложена забрана да заема публични постове за срок от 10 години. Но преди апелативният съд да се произнесе по делото, Камински бе помилван от новоизбрания президент Анджей Дуда. После Конституционният съд на Полша не възрази срещу безпрецедентния ход на държавния глава.  Делото срещу Мариуш Камински бе свързано с разследване на ЦАБ от 2007 г. за корупция в земеделското министерство. От партията ПиС твърдят, че обвиненията срещу него са били политически мотивирани. /БТА", "date": "2019.08.15", "title": "Осъждан за злоупотреба с власт бе номиниран за вътрешен министър на Полша"}
{"url": "https://www.dnevnik.bg/evropa/2019/08/15/3951264_cheshkiiat_prezident_zadulbochi_politicheskata_kriza/", "text": "Президентът на Чехия Милош Земан отказа вчера да приеме номинацията за нов министър на културата по предложение на премиера Андрей Бабиш и така задълбочи  политическата криза , която може да доведе до падане на правителството, предадоха \"Асошиейтед прес\" и \"Ройтерс\".  През май Бабиш, лидер на партия АНО, поиска от президента да смени министъра на културата Антонин Станек по настояване на по-малкия член на управляващата коалиция - социалдемократите.  След протакане  Земан  уволни Станек  в края на миналия месец.  Вчера обаче чешкият президент отказа да приеме предложения му кандидат за поста - Михал Шмарда. В изявление Земан се аргументира, че Шмарда никога не е работил в сферата на културата и е непригоден за поста. Социалдемократите са дали да се разбере, че назначението на Шмарда е условие за тяхното оставане в коалицията. Ако това не стане, има няколко варианта, сред които предсрочни избори.  Съгласно конституцията на Чехия президентът трябва да приеме предложените му от премиера назначения за министри. Експерти твърдят, че държавният глава няма право да налага вето върху кандидатурите, но той е правил това многократно.  Премиерът Бабиш може да се възползва от правомощията си и да сезира Конституционния съд. Той обаче заяви, че няма да го направи, за да не влезе в пряк конфликт със Земан.  Казусът се корени в спорното решение на министъра на културата Станек да уволни директора на Националната галерия в Прага. В средата на май Станек предложи да се оттегли от поста, но президентът заяви, че той не трябва да подава оставка, тъй като е разкрил корупция. /БТА", "date": "2019.08.15", "title": "Чешкият президент задълбочи политическата криза около номинацията на нов министър"}
{"url": "https://www.dnevnik.bg/analizi/2019/08/15/3951035_la_vida_es_buena_za_plamen_georgiev/", "text": "                         Възклицанието е на читател под  новината за назначението на Пламен Георгиев  за генерален консул във Валенсия. Така хората си представят консулската служба. Не питаме как и по какви показатели външно министерство - или който е продиктувал решението, е преценил, че довчерашният шеф на антикорупционната комисия пасва на дипломатическия статут, който получава, след като очевидно не отговаря на изискванията, посочени в Закона за дипломатическата служба. Питанията ни по всякакви кадрови решения на това управление отдавна са обезсмислени, в смисъл че са си получили отговора от живия живот: критерият е един - дали са обслужвали целите, поставени от тези, които реално решават. Ще кажете, че се повтарям, но да припомня, че Георгиев преди време ни обясни, че Пеевски бил \"най-проверяваният и следователно доказано най-чистият бизнесмен\". За жалост навесите по терасата на обслужващия председател завихриха епопеята, от която той изгази с оставка, която - сега се вижда - е била Че оставката на Георгиев е подготвена с когото трябва, се разбра донякъде само пет дни след подаването й, когато Прокурорската колегия на Висшия съдебен съвет извънредно се събра, за да го възстанови за 3 минути като прокурор в Специализираната прокуратура, и то считано със задна дата, за да не му прекъсва юридическият стаж. Тази схема се прилагаше при Пеевски: с всяко разпускане на парламента и загуба на депутатския имунитет той биваше възстановяван като следовател (какъвто не е известно дали и кога е работил впрочем). Георгиев според някои хипотези можеше да бъде издигнат за заместник-шеф на Спецпрокуратурата (което зависи от волята на Цацаров и Гешев), но такава воля очевидно липсва. Затова става дипломат (което зависи от Бойко Борисов). От Валенсия обаче той няма да може автоматично да се върне в прокуратурата, защото дипломатическият пост не фигурира сред изрично упоменатите в Закона за съдебната власт държавни длъжности и народни представители, които се възстановяват в магистратурата, след като им изтече мандатът. Но пък колко му е да вкарат междувременно в закона една малка добавка, която да включи за възстановяване в съдебната власт и консулите, чийто мандат е 4 години - време бол. Само външна е приликата на който изпращаше за посланици прегрешилите си съратници от върховете. При Живков се имитираше за пред населението, че всичко е наред, няма нищо обезпокоително - та наказание ли е да си посланик. Днес няма имитация за пред населението, а без да се коментира въобще неговият накърнен публичен имидж. И това е така, защото антикорупционната комисия бе създадена в актуалния си вид като тежко артилерийско оръдие срещу всеки неудобен за стабилитета на властта - икономически, политически, медийно неудобен. Какво представлява КПКОНПИ и съответно каква е ролята на нейния председател се видя най-ясно на  Консултативния съвет за национална сигурност при президента през април т.г. - ни крачка назад от правомощието на управляващата партия в назначаването на шефа, яростно бранене на статуквото, ако ще светът да се срине, тоест без значение, че съветът се обезсмисля за националната сигурност, щом не може да стига до консенсус по такъв въпрос - кой да посочва шефа на Антикорупционната комисия. И само този простичък факт - неотстъплението ни на сантиметър от владяната територия, е най-прякото доказателство за действителната роля на председателя, чиято ръка държи бухалката КПКОНПИ. Неотстъпление, сравнимо само с последвалото сега за единствеата кандидатура на Иван Гешев за главен прокурор. Номинирането на Гешев се стори недопустимо за хиляди хора, които излязоха на площада, смятайки, че нещо по-възмутително не може да се случи. А то се случи - за консул е назначен човек, за който това, че не отговаря на условията, е май най-мекото, което може да се каже. Ясно е, че това назначение е отплащане, което не може да бъде отказано. Отплащане неизбежно и с ослепяващ блясък. Всякакви въпроси са излишни. Животът - в смисъла на режима ГЕРБ - дава елементарния отговор защо: за вярна служба.", "date": "2019.08.15", "title": "La vida es buena* за Пламен Георгиев"}
{"url": "https://www.dnevnik.bg/evropa/2019/08/15/3951271_berlin_predlaga_bezplatna_obikolka_posvetena_na/", "text": "Туристите в Берлин ще имат възможност да помогнат в почистването на парковете на града и в замяна да получат безплатна обиколка на мемориала на Берлинската стена и пикник, съобщи градският съветник Рона Тийте, цитирана от ДПА. По думите ѝ проектът е добра възможност да се привлече вниманието на хората към устойчивия туризъм. Говорител на компанията, която организира градски туристически обиколки и си сътрудничи с две берлински общини, каза, че подобни проекти са били добре приети в Единбург, Париж, Барселона, Амстердам и Дъблин, където участниците са оценили възможността да се усетят като \"част от града\". Планирани са три почиствания този и идния месец в парк Мауерпарк, разположен в северната част на града по трасето на Берлинската стена, и в парка \"Ернст Телман\", посветен на комунистическия лидер, застрелян от нацистите през август 1944 година. /БТА", "date": "2019.08.15", "title": "Берлин предлага на туристи да чистят паркове, за да усетят града"}
{"url": "https://www.dnevnik.bg/sport/2019/08/15/3951263_nepal_se_gotvi_za_strogi_merki_za_izkachvaniiata_na/", "text": "Хората, които искат да изкачат най-високия връх на планетата - Еверест (8848 м), да трябва да покажат, че имат опит - това препоръчаха специалисти на непалското правителство. Според тях желаещите следва да са изкачили поне един връх в Непал с височина над 6500 м. Освен това според препоръката устремените към Еверест трябва да представят удостоверение, че са физически здрави, както и да наемат опитни водачи. Предложенията идват след един от най-смъртоносните сезони на Еверест. Тази година 11 души загинаха в експедиции за изкачването на върха - девет от непалската страна и двама от страната на Тибет. Твърди се, че четирима души са загинали заради огромния поток от хора към върха. Снимка на  Нирмал Пурджа  на  задръстването в подножието на Еверест  предизвика световно внимание. Докладът е изготвен от работна група, съставена от представители на правителството, специалисти в изкачванията и представители на туристическите агенции в сферата. Експертите препоръчват таксата за изкачване на Еверест да стане поне 35 000 долара, а за изкачване на осемхилядник да е 20 000 долара. В Непал има осем осемхилядника, а приходите от туризъм са съществени за икономиката на страната. Министърът на туризма в страната Йогеш Батари заяви, че предстои да се направят законови промени. \"Ще направим планините си по-сигурни, достойни и с добро управление\", каза той, цитиран от Би Би Си.", "date": "2019.08.15", "title": "Няма достъп до Еверест, ако вече не си изкачил връх над 6500 м"}
{"url": "https://www.dnevnik.bg/sviat/2019/08/15/3951262_trump_dobriiat_chovek_si_da_vnimava_v_honkong_ili/", "text": "Президентът на Съединените щати Доналд Тръмп призова китайския си колега Си Цзинпин да покаже \"човечно\" отношение към Хонконг, ако иска търговско споразумение. В \"Туитър\" Тръмп предложи на Си \"лична среща\", на която да се реши въпросът. Британският в. \"Гардиън\" отбелязва, че това се случва в момент, когато сателитни снимки показват придвижване на китайски паравоенни към границата с полуавтономния Хонконг на фона на нестихващите над десет седмици протести. Президентът  написа : \"Разбира се, че Китай иска сделка. Нека работят хуманно с Хонконг най-напред!\" Освен това \"великият лидер\" Си, който \"в голяма степен има уважението на народа си\", \"също е добър човек в \"труден бизнес\". \"Имам НУЛЕВО съмнение, че ако президентът Си иска бързо и хуманно да реши проблема в Хонконг, може да го направи. Лична среща?\" Досега Тръмп бе наричал протестите \"безредици\" и бе заявявал, че иска те да завършат добре \"в името на свободата\", без някой да пострада или да бъде убит.      За струпването на паравоенни формирования на стадион в съседния на Хонконг град Шънджън по-рано разказа \"Франс прес\". Репортер на агенцията, видял това, информира за \"може би хиляди хора с униформи, обкръжени с камиони и бронетранспортьори\", цитира думите му БТА. Мъжете марширували и се упражнявали в бягане, други обикаляли с мотоциклети стадиона, разположен на по-малко от 7 км от хонконгската граница. Причините за присъствието им на стадиона не са известни, посочва агенцията. В материала ѝ обаче се добавя, че след два месеца продемократични протести в Хонконг Пекин отправя през последните дни сигнали, че може да се намеси, за да възстанови реда в бившата британска колония. Кадри с колони, насочващи се към Шънджън, се разпространяват и от държавни медии. Пекин има гарнизон в Хонконг, който може да се намеси само по молба на местните власти. Неговото ръководство  вече е отправяло предупреждения към демонстранти . В последните седмици напрежението между полицията и протестиращите, чиито действия все по-често са белязани и от насилие, нараства. Някои китайски издания и кадри на комунистическата партия говорят за опит за  \"цветна революция\"  и поведение, \"наподобяващо тероризъм\". Докъде ще стигне напрежението Снощният протест в оживен квартал завърши с използване на сълзотворен газ, след като демонстранти се събраха около полицейски участък и го осветиха с лазерни фенерчета, пише Би Би Си. Няколко дни протестиращи затрудняваха работата на летището в Хонконг, което заради стачка по-рано през август  отмени  стотици полети, а тази седмица се  наложи да направи същото  заради демонстрантите. Инцидент по време на иначе мирния седящ протест принуди властите да стрелят в множеството. В резултат властите наложиха ограничения за влизане в терминалите на летището.      Инфраструктурата и бизнесът в азиатския финансов център със собствена съдебна система и закони (различни от китайските) подтикват някои активисти да се опасяват от китайска въоръжена интервенция, но анализатори твърдят, че това не е много вероятно. Съветникът на Тръмп в националната сигурност Джон Болтън обаче предупреди вчера Китай да действа \"внимателно\" в Хонконг, защото \"хората в Америка помнят площад \"Тянанмън\".", "date": "2019.08.15", "title": "Тръмп: \"Добрият човек\" Си да внимава в Хонконг"}
{"url": "https://www.dnevnik.bg/sport/2019/08/15/3951238_fotogaleriia_emocii_po_angliiski_v_evropeiskiia/", "text": "Футболистите на \"Ливърпул\" празнуват спечелването на  , след като надвиха с 3:2 \"Челси\" след изпълнение на дузпи. Носителят на Шампионската лига пречупи шампиона в Лига Европа в емоционален сблъсък в Истанбул.", "date": "2019.08.15", "title": "Фотогалерия: Емоции по английски в европейския сблъсък между \"Ливърпул\" и \"Челси\""}
{"url": "https://www.dnevnik.bg/evropa/2019/08/15/3951292_sud_otmeni_zabrana_na_salvini_korab_s_migranti_da/", "text": "Административен съд в Рим разреши на испански спасителен кораб със 160 мигранти да влезе в териториалните води на Италия въпреки забраната на вътрешния министър Матео Салвини, предаде \"Ройтерс\". Хуманитарният кораб \"Оупън армс\"  сезира съда да бъде допуснат в Италия с аргумента, че международното морско право му позволява да закара мигрантите на безопасно място. Във вторник Салвини заяви, че ще попречи на испанския кораб, както и на кораба на френски хуманитарни организации \"Оушън вайкинг\", да оставят в Италия общо над 500 мигранти, които са качили край бреговете на Либия. Съдът в Рим прецени, че \"Оупън армс\" очевидно е поставен в \"необичайно сериозна\" ситуация. Поради това корабът трябва да бъде допуснат в италиански води и да се окаже незабавна помощ на най-нуждаещите се, постанови трибуналът. Съдът обаче не посочва дали корабът може да пусне котва в италианско пристанище, или мигрантите да дебаркират в Италия, отбелязва \"Ройтерс\". Италианският вътрешен министър заяви в реакция, че ще продължи да отказва достъп на \"Оупън армс\". \"Никога няма да бъда съучастник на трафиканти на хора\", подчерта Салвини пред свои привърженици. Италианското министерство на вътрешните работи каза по-късно в изявление, че ще обжалва съдебното решение на по-висша инстанция, тъй като съдът в Рим не е разполагал с всички отнасящи се до случая факти, когато го е постановил. \"В продължение на дни \"Оупън армс\" остана в либийски и малтийски води, намесвайки се в други спасителни операции, и систематично събираше хора с политическата цел да ги докара в Италия\", се отбелязва в текста. /БТА", "date": "2019.08.15", "title": "Съд отмени забрана на Салвини срещу кораб с мигранти"}
{"url": "https://www.dnevnik.bg/razvlechenie/2019/08/15/3951297_metalika_dari_250_hil_evro_za_rumunska_pediatrichna/", "text": "Американската хеви метъл група \"Металика\" дари 250 хил. евро на румънска асоциация, която строи първата в страната педиатрична онкологична болница, обявиха от екипа на бандата, предаде \"Ройтерс\". Дарението за \"Даруиесте виата\", основана през 2012 г., е било осъществено малко преди разпродадения концерт на бандата в Букурещ в сряда. Това е техен четвърти концерт в страна от Европейския съюз, където се завръщат за първи след 1999 г., напомнят от асоциацията на своята Фейсбук страница. Парите са дарени чрез неправителствената фондация на групата All Within My Hands, се казва още в изявлението на музикантите. Неотдавна групата обяви, че през ноември тази година  подготвя издаването на илюстрирана детска книга  със заглавие \"АБВ-то на Металика\" (The ABCs of Metallica), като приходите от продажбата й ще отиват отново към тяхната благотворителна фондация.  Строителството на болницата в Букурещ започна в средата на 2018 г. и плановете са тя да е една от няколкото подобни, които предстои да бъдат построени през следващите около 30 години. Очаква се проектът да бъде завършен догодина, за което помагат дарения от над 260 хил. отделни личности и малко по-малко от 2000 компании досега. Румъния има една от най-слаборазвитите инфраструктури в Европейския съюз въпреки годините на силен икономически растеж и милиардите евро от фондовете на ЕС. Сегашното правителство многократно отложи плановете си за строежа на три регионални болници, за които ЕС е дал финансиране, допълва агенцията.", "date": "2019.08.15", "title": "\"Металика\" дари 250 хил. евро за румънска педиатрична болница"}
{"url": "https://www.dnevnik.bg/bulgaria/2019/08/15/3951309_prez_izminaloto_denonoshtie_sa_goreli_220_pojara_v/", "text": "Общо 220 пожара са горели през миналото денонощие в страната, като са засегнати над 26 хил. дка гори. Това каза пред Би Ти Ви директорът на Главна дирекция \"Пожарна безопасност и защита на населението\" Николай Николов. По думите му ситуацията с пожара на сметището край пловдивското село Шишманци продължава да е тежка. Тази вечер обаче са били монтирани специални оросителни системи, които щели да помогнат за по-бързото гасене на огъня. По-голям е проблемът с пожара в нефункциониращо от 2017 г. старо сметище на Свищов. Обстановката през нощта е била много сложна заради силния вятър, който разпространил още повече пламъците. Това е наложило използването на тежка техника, с която сметището е било заградено, за да не се разпространи огънят в гората. \"Проблемът на подобни сметища е нерегламентираното изхвърляне на отпадъци\", уточни Николов. Той каза още, че пожарът на незаконното сметище край Дупница, заради който  участък от магистрала \"Струма\" все още е затворен , продължава да дими. Според него ситуацията там е абсурдна и обясни какви може да са причините, които да са довели до запалването на боклуците. \"Едната възможност е да е с умисъл, за да се накаже собственикът. Другото е при извършването на товаро-разтоварни дейности да е изхвърлена цигара\", добави Николов. По думите му огънят е най-големият враг на стоманобетонните конструкции. При над 400 градуса положението \"може да е фатално\", но не обясни какво точно следва. Това била и причината да се ограничи движението по магистралата.", "date": "2019.08.15", "title": "През изминалото денонощие са горели 220 пожара в страната"}
{"url": "https://www.dnevnik.bg/sviat/2019/08/15/3951311_v_kashmir_se_zadava_nova_srebrenica_predupredi_pakistan/", "text": "Пакистанският премиер Имран Хан заяви, че в оспорвания от страната му и Индия Кашмир може да се задава \"ново клане от типа на Сребреница\" и светът не бива да остава безучастен. С фразата, отпращаща към избиването на хиляди мъже и момчета мюсюлмани в босненския град преди 24 години, Хан се обърна към \"международната общност\" с предупреждение, че ще се стигне до \"сериозни последици и реакции в мюсюлманския свят\". Ден по-рано лидерът заяви, че има информация за подготвяна военна интервенция в района. По-рано Хан посети Кашмир - Делхи и Исламабад управляват части от него, но претендират за цялата му територия - и предупреди Индия, че ще ѝ \"даде урок\". Миналата седмица индийските власти обявиха, че ще отменят специалния статут на населения с мюсюлмани щат.  Столицата Шринагар се оказа под блокада  в навечерието на празника Ейд ал Адха (Курбан байрам), бяха разположени полицаи и военни, стигна се до осъдено от международни организации  пълно комуникационно затъмнение . Вчера Хан заяви, че армията се подготвя да отговори на \"очаквана индийска агресия\" в Пакистан. По думите му, цитирани от \"Гардиън\", Исламабад \"има сериозна информация, че (Индия) планира да направи нещо в пакистански Кашмир\". Двете ядрени държави с общо население над 1.5 млрд. души вече са водили войни за Кашмир, част от който се управлява и от Китай. Напрежението в региона ескалираше и през последните месеци заради военни инциденти. \"Ще наблюдава ли тихо светът още едно клане като в Сребреница и етническо прочистване на мюсюлмани в окупирания от Индия Кашмир\", попита Хан в \"Туитър\" тази сутрин. Той използва термина, с който пакистанските власти обозначават индийския регион. \"Искам да предупредя международната общност, че ако позволи това да се случи, ще има сериозни последици и реакции в мюсюлманския свят, отключвайки радикализация и цикли на насилие\", продължава съобщението му. Междувременно в речта си за индийския национален празник (Денят на независимостта, 15 август, ден след празника на Пакистан) премиерът Нарендра Моди обеща, че ще върне \"славата от миналото\" на Пакистан, предаде Би Би Си. Той уточни, че специалният статут, даващ привилегии, автономия и ограничаващ покупката на земя от хора извън щата, само е насърчавал корупцията. Критици на решението за отмяната му казват, че Индия се готви да засели Пакистан с индуси и да намали тежестта на мюсюлманското население. Моди обаче не коментира думите на Хан, а вместо това критикува индийците, които изразяват мнение срещу отмяната на автономията, и ги обвини, че си \"играят на политика\". Според него предишни правителства са се страхували от подобна стъпка, притеснени за политическото си бъдеще.", "date": "2019.08.15", "title": "В Кашмир се задава \"нова Сребреница\", предупреди Пакистан"}
{"url": "https://www.dnevnik.bg/sport/2019/08/15/3951174_livurpul_otnovo_likuva_v_istanbul/", "text": "Ливърпул\" спечели Суперкупата на Европа. Червените победиха \"Челси\" след дузпи в Истанбул. Двубоят, който беше вълнуващ и с много атаки към двете врати, завърши 1:1 в редовното време и 2:2 след продълженията. При дузпите единствено Тами Ейбрахам изпусна и \"Ливърпул\" спечели отличието за четвърти път в историята си. Успехът дойде в Истанбул, където през 2005 г. мърсисайдци вдигнаха купата в Шампионската лига след незабравимия обрат срещу \"Милан\". Мениджърът на сините Франк Лампард за трети път пропусна възможността да вдигне купата, след като имаше два неуспешни опита като футболист. Мачът влезе в историята като  първия мъжки двубой от най-високо ниво под шапката на УЕФА, ръководен от жена . Съдия беше Стефани Фрапар с помощнички Мануела Николози и Мишел О'Нийл. Европейският клубен шампион започна по-дейно мача и до 15-ата минута държеше повече топката и атакуваше по-често. Още в началото червените поискаха дузпа за игра с ръка на футболист на съперника след задна ножица на Мане, но Фрапар прецени, че нарушение няма. В 16-ата минута Мохамд Салах беше изведен вдясно и стреля, но Кепа Арисабалага спаси. Постепенно \"Челси\" заигра по-добре и до почивката притисна \"Ливърпул\". В 22-ата минута Педро Родригес изскочи вляво в наказателното поле след двойно подаване и стреля силно, но улучи гредата.      Силни моменти имаше Кристиян Пулишич, който привлече вниманието с представянето си. В 36-ата минута той изведе Жиру вляво и французинът преодоля Адриан. Пет по-късно Пулишич вкара красив гол, но беше отсъдена засада. На почивката Клоп направи промяна и пусна Роберто Фирмино. Още в първите секунди след влизането си бразилецът се възползва от грешка в защитата на \"Челси\", като пред вратата се пребори за топката и пусна към Мане, който на празна врата вкара. Малко след това Фабиньо стреля силно, но топката мина встрани.      Арисабалага попадна в центъра на вниманието в 75-ата минута, когато най-напред спаси удар на Салах, а след това след добавката на Върджил ван Дайк изби в гредата. По-късно Мейсън Маунт вкара за \"Челси\", но беше отсъдена засада. \"Ливърпул\" поведе в петата минута от продължението след добро взаимодействие между Фирмино и Мане. Бразилецът получи вляво и пусна в наказателното поле към съотборника си, който насочи топката много добре във вратата. Фрапар даде дузпа за \"Челси\" в 101-ата минута за нарушение на Адриан. Жоржиньо изпълни точно и изравни. Атаките продължиха до края на мача, като Адриан се справи с още удари на футболисти на съперника. Резултатът се запази и последва изпълнение на дузпи. Първите девет удара бяха точни, но накрая Ейбрахам сгреши.", "date": "2019.08.15", "title": "\"Ливърпул\" отново ликува след дузпи в Истанбул"}
{"url": "https://www.dnevnik.bg/politika/2019/08/15/3950849_vajnite_dati_za_mestnite_izbori/", "text": "Избирателите, които на местните избори на 27 октомври т.г. искат да гласуват за кмет и общински съветници в населено място, различно от постоянния им адрес, трябва да подадат заявление за гласуване по настоящ адрес в съответната администрация до 12 октомври. Условие обаче е да имат настоящ адрес поне от шест месеца преди деня на вота, т.е. поне от 27 април т.г. Това са част важните дати за предстоящите избори за кметове и общински съветници, обявени от Централната избирателна комисия (ЦИК) спрямо разпоредбите на Изборния кодекс. \"Дневник\" публикува част от хронограмата с крайните срокове. - след консултации за състава им при кмета на съответната община ЦИК назначава общинските избирателни комисии; - партиите и коалициите подават заявления за участие на местните избори в ЦИК, а комисията ги регистрира; - партиите, коалициите, местните коалиции и инициативните комитети подават заявления в общинските избирателни комисии за участие в местните избори, а комисиите ги регистрират; - партиите, коалициите, местните коалиции и инициативните комитети предлагат, а общинските избирателни комисии регистрират кандидатските листи; - общинските избирателни комисии изпращат в ЦИК списъци с регистрираните кандидати; тогава се провежда и жребият за номерата партиите и коалициите в бюлетината, а номерата на местните коалиции и инициативните комитети следват поредността на регистрация им;  - ЦИК утвърждава образеца на бюлетините; - начало на предизборната кампания; - общинските избирателни комисии назначават секционните избирателни комисии след консултации между партиите; - краен срок за подаване на заявления за гласуване по настоящ адрес; избирателите с трайни увреждания могат да поискат да гласуват в подвижна избирателна кутия; - кметовете на общините обявяват на видно и достъпно място и на интернет страницата на съответната община списъци на заличените лица; - всеки избирател може да поиска отстраняване на непълноти и грешки в избирателния списък, допуснати спрямо него, с писмено заявление до кмета на общината, кметството или кметския наместник; - край на предизборната кампания; - изборният ден започва в 7 и завършва в 20 часа; правото на глас се упражнява само с хартиена бюлетина. ", "date": "2019.08.15", "title": "Важните дати за местните избори"}
{"url": "https://www.dnevnik.bg/analizi/2019/08/15/3950954_iskame_decata_ni_da_vijdat_kak_umirat_jivotni_po_vreme/", "text": "                         Петък, 9 август, малко след 12 ч. По време на представление във варненския делфинариум умира родено преди малко повече от седмица делфинче, пред погледа на посесителите. Представлението е прекратено, посетителите в кафенето, от което се открива подводна гледка към басейна и се вижда мъртвото делфинче, са помолени да напуснат, а на страницата на делфинариума във \"Фейсбук\" се появява съобщение, че следващите две представления – в 15 и 17,30 ч. няма да се състоят, поради \"довършителни работи по профилактиката на системи\". Според посетители, делфинчето е участвало в представлението заедно с майка си. Това не е първият случай на мъртво делфинче в единствения подобен атракцион у нас – за последните 5 години по официални данни те са 5 – по едно всяка година, според информация, публикувана от \"Дневник\". Високата смъртност на отглеждани в плен делфини не е уникално само за варненския делфинариум явление. Според публикувано по-рано през годината изследване на Института за благосъстоияние на животните (Animal Welfare Institute) и международната неправителствена организация World Animal Protection, независимо от грижите, които се полагат, което е два до три пъти по-висока смъртност, отколкото в дивата природа. При възрастните делфини от този вид положението не е по-различно – по-малко от 10% от родените в плен доживяват до десетата си година, в сравнение с 60% в дивата природа, и една под 1% доживяват до 30-годишна възраст, сравнено с 22% при делфините, живеещи в морето. Благосъстоянието на делфините, отглеждани в плен, е тема на редица изследвания през последните две десетилетия. Резултатите са категорични – тези изключително интелигентни създания се чувстват като в затвор в малките басейни на делфинариумите. Площта, която дори най-добрите аквариуми и делфинариуми могат да осигурят на един делфин, не надвишава 0.0001% от тази, която той би обитавал в дивата природа. Сред другите проблеми при отглеждането в плен на всички китоподобни е невъзможността да се осигури среда, в която те да могат да проявяват естественото си поведение на активни хищници – като се започне от качеството на водата, която трябва да се пречиства и обработва с химикали, за да се реши проблемът с изпражненията на животните, мине се през липсата на достъп до естествена слънчева светлина в онези атракциони, които нямат външни басейни (какъвто е варненският делфинариум) и се стигне до невъзможността те да бъдат разделяни в различни групи според поносимоста си едни към други и да изграждат социалните йерархии, взаимоотношения и начини на общуване, които съществуват в дивата природа. Но има и един още по-сериозен проблем, който ние, хората, по-трудно осъзнаваме – делфините имат изключително остър слух, а за ориентиране и общуване използват ехолокация чрез своя биосонар. Затварянето на едно толкова чувствително същество в тясно пространство с висока акустика както под водата, така и над повърхността, е или в шумна дискотека. И докато изследванията за природата на делфините и неоспоримите доказателства за стреса, на който са подложени при отглеждане в плен, водят до все повече забрани за използването на китоподобни и тюлени във всякакъв вид представления по света, то у нас тенденцията е точно обратната. Приетият през 2008 г. Закон за защита на животните забрани използването на диви животни в циркове, вариетета и увеселителни заведения, но кой знае защо остави изключение за делфинариумите. Нещо повече, също поради незнайни причини, няма никакви изисквания, на които един делфинариум трябва да отговаря. Но това съвсем не е всичко: в началото на юли трима народни представители от ГЕРБ (Лъчезар Иванов, Нели Петрова и Владимир Вълев, случайно или съвсем не, вторите двама избрани от листата на партията във Варна) тихомълком внесоха предложение да отпадне забраната за използване на представители на семейство Ушати тюлени (Патагонски морски лъв и Калифорнийски морски лъв) в представления в делфинариуми и тюленариуми. Самият начин, по който това предложение беше внесено, е достатъчно скандален и вместо да мине като отделен законопроект за изменение на Закона за защита на животните, текстът е внесен като предложение за изменение на вече внесения от г-жа Десислава Атанасова Законопроект за изменение и допълнение на Закона за ветеринарномедицинската дейност, придобил популярност като \"Поправката с намордниците\", като чрез преходните и заключителните разпоредби се изменя Закона за защита на животните. Без никаква връзка с текстовете, касаещи домашните кучета от предложението на Десислава Атанасова, без нито ред мотиви, без нито ред експертно становище. Този широкопрактикуван \"трик\" на промяна на един закон чрез \"прилепяне\" между първо и второ четене на текст към преходните и заключителни разпоредби на друг закон, на практика означава, че се избягва становище на ресорното Министерство на околната среда и водите (което надали би дало зелена светлина за подобна промяна), обществено обсъждане, както и обсъждане в самата Комисия по земеделие в Народното събрание. И за да не останат абсолютно никакви съмнения кого точно обслужва една такава поправка в законодателството, ето ви и още една новина: които, докато се изчакват законовите промени, се ползват само за снимки с посетителите. Животните се отглеждат в единия от двата басейна, който по предназначение би трябвало да се ползва за почивка на делфините. Сега вече не буди учудване защо починалото в петък делфинче е участвало в шоуто пред публика – просто няма къде другаде да бъдат отглеждани то и майка му. А за да няма съмнения и доколко грижите за животните в делфинариума са адекватни, достатъчно е да се припомни, че освен делфинчета там умират и тюленчета – разследване на \"Дневник\" от миналата година оповести смъртта на двумесечно тюленче, което се удавило, защото помпа на инсталацията за пречистване на водата, на която не била поставена решетка, засмукала муцунката му. И тъй като основният мотив на всеки защитник на атракциони като варненския делфинариум е, че иначе децата на България няма къде да видят такива животни, въпросът който аз си задавам е: дали искаме децата ни да виждат как умират животни по време на представления и какво ще научат от това?", "date": "2019.08.15", "title": "Искаме децата ни да виждат как умират животни по време на представления ли?"}
{"url": "https://www.dnevnik.bg/analizi/2019/08/15/3951067_dve_koncepcii_ednata_e_suvetska/", "text": "                         Кандидатът за главен прокурор Иван Гешев е казал в концепцията си за управление и работа на прокуратурата, че: \"магистратите сме длъжни да дадем продукта, който българските граждани очакват от нас. Този продукт се нарича справедливост.\" Ще попитате къде е разликата. Нали и в двата случая прокурорите ще ловят престъпници и ще се грижат за справедливостта... Разликата е малка. Съвсем малка. В едната концепция прокуратурата оформя продукт и ни го дава. Т.е. ние получаваме това, което прокуратурата мисли, че е справедливост. В другата концепция справедливостта е всеобща човешка ценност. А прокуратурата само се грижи тя да бъде спазвана. Т.е. прокуратурата служи на справедливостта. Още в началото на Декларацията за независимост на САЩ пише: \"Според нас следните истини се разбират от само себе си: че всички човеци са създадени равни и техният Създател ги е дарил с определени неотменими права, сред които са животът, свободата и стремежът към щастие. Че за осигуряването на тези права сред човеците започва да действа управление, което черпи справедливите си правомощия от съгласието на управляваните. Че винаги, когато една форма на управление стане разрушителна за споменатите цели, полагайки неговите основи върху такива принципи, които според тях в най-голяма степен ще повлияят върху тяхната безопасност и тяхното щастие.\" Защото справедливостта е ценност. И управляващите само й служат. А в България и Русия, ако някой каже, че иска да сваля правителството, прокуратурата го тълкува като тероризъм и арестува хората. По този начин прокуратурата е създала продукта справедливост. Две концепции. Едната е съветска", "date": "2019.08.15", "title": "Две концепции. Едната е съветска"}
{"url": "https://www.dnevnik.bg/sport/2019/08/15/3951176_sus_smelost_i_viara_cska_i_lokomotiv_posreshtat/", "text": "ЦСКА и \"Локомотив\" (Пловдив) се хвърлят в търсене на европейската си мечта тази вечер. Червените гостуват на \"Зоря\" в Запорожие в реванша от третия предварителен кръг в Лига Европа, а воденият от Бруно Акрапович състав е в Страсбург за мача си с местния отбор. Другият български отбор - \"Лудогорец\", има много по-лека задача. След  5:0 срещу ТНС  шампионите трябва да подпечатат класирането си за плейофа, където ги очаква \"Марибор\". ЦСКА вярва във възможностите си  след 1:1 в София , като треньорът Люпко Петрович и  младият Иван Турицов  казаха, че се разчита много на колектива. Извън групата са двамата капитани Николай Бодуров (за когото  Петрович каза, че пречи на отбора ) и Рубен Пинто. \"Слава Богу, че ние разполагаме с такива футболисти, които се вслушват в съветите ми и се борят за колектива. В  последното дерби с \"Лудогорец\" (0:0)  показахме, че срещу играчи за милиони успяваме да се справяме с отборен дух\", каза Петрович. Той посочи, че съперникът е силен отбор и че два пъти в последните пет години е играл в групите на Лига Европа. Въпреки това оценява възможностите на отбора си. \"Във футбола всеки отбор може да победи другия. Не става въпрос за сензации - и срещу \"Осиек\" беше така. Те бяха уверен отбор. Мислиха, че ще ни елиминират, притежават качествени състезатели. Това е футболът - няма фаворити. Сега отново е така. Непредвидима игра, а дори ЦСКА да се изправи срещу \"Еспаньол\", то няма правило, че мачът е решен\". Мачът, който ще бъде излъчен по \"Би Ти Ви екшън\", ще се играе в Запорожие заради проблемите в Украйна.      \"Локомотив\" има много по-трудна задача след  поражението с 0:1 от \"Страсбург\" в Пловдив преди седмица . Въпреки това черно-белите не са се предали. Преди мача те имаха проблеми, като собственикът на клуба  Христо Крушарски протестира пред френското посолство  заради отказани визи на Стивън Езе и Парвизджон Умарбаев. Въпросът беше решен и двамата ще могат да играят. \"Трябва да влезем в мача без голямо напрежение - това искам от момчетата, да не се притесняват, да покажем добра игра и да успеем да продължим напред\", каза Акрапович. \"Имам план В и план С, но най-добре ще е план А със Стивън Езе. Той е важен играч за мен, отличен футболист е и може само да помогне на отбора. Ще се радваме да играем 120 минути. С малко късмет и добрата форма на играчите ми, всичко е възможно\", добави той.      В Уелс \"Лудогорец\" отива без притеснения и с поглед, насочен към \"Марибор\". Треньорът Стойчо Стоев каза, че ще пусне футболисти, които играят по-рядко, но изтъкна, че в отбора му няма титуляри и резерви. \"Не би трябвало да има подценяване, защото трябва да поддържаме ниво, ако искаш да си сериозен. Тук, в този клуб, играчите са сериозни. Футболистите трябва да се грижат за имиджа на клуба. В тази насока им казах, че трябва да се подходи сериозно. Трябва да проявим уважение към опонента. Не бива снизходително да подходим към мача\", заяви Стоев.", "date": "2019.08.15", "title": "Със смелост и вяра ЦСКА и \"Локомотив\" посрещат европейската си вечер"}
{"url": "https://www.dnevnik.bg/sviat/2019/08/15/3951112_vodeshta_hazartna_kompania_se_oplete_v_ibisageit/", "text": "За бившия шеф на Австрийската партия на свободата Хайнц Кристиан Щрахе и бившия ръководител на парламентарната група партията Йохан Гуденус злощастното видео от Ибиса има ново измерение. В записа е документирано как през лятото на 2017 година под влиянието на големи количества алкохол Щрахе заявява: \"Новоматик\" плаща на всички.\" Две години по-късно това твърдение доби реални очертания: извършените обиски в домовете на шестима заподозрени, сред които са и двамата бивши политици, са въз основа на съмнения за даване и вземане на подкупи. Започнало е разследване и срещу хазартния концерн \"Новоматик\". Основание за обиските е анонимен сигнал, разследване се води срещу шест лица, пише вестник \"Курир\". Освен Щрахе и Гуденус прокуратурата разследва и финансовия шеф на \"Казинос Аустрия\" Петер Сидло, шефа на \"Новоматик\" Харалд Нойман, бившия държавен секретар на финансите Хуберт Фукс от Австрийската партия на свободата и основателя на \"Новоматик\" Йохан Граф. Каква е историята? Според подозренията на правосъдните органи Йохан Гуденус и шефът на \"Новоматик\" Харалд Нойман са се споразумели преди няколко месеца хазартният концерн \"Новоматик\", който е акционер в концерна \"Казинос Аустрия\", да номинира за трети член на управителния съвет на \"Казинос Аустрия\" Петер Сидло, политик от Австрийската партия на свободата. Гуденус договорил това с тогавашния вицеканцлер и негов партиен ръководител Хайнц Кристиан Щрахе. По-късно, през февруари 2019 година, Хуберт Фукс, по онова време държавен секретар в министерство на финансите, се е срещнал на най-голямото изложение на хазартната индустрия IСЕ в Лондон с ръководителите на \"Новоматик\" Йохан Граф и Харалд Нойман. В този разговор е било договорено назначаването на Петер Сидло. И действително на 28 март Петер Сидло става третият член на управителния съвет на \"Казинос Аустрия\", отговарящ за финансите. Като отплата за това \"предимство\" за Австрийската партия на свободата Гуденус и приближените му са обещали на \"Новоматик\" подкрепа от страна на ръководството на Австрийската партия на свободата за получаване на национален лиценз за онлайн хазарт и лиценз за разкриване на казино на \"Новоматик\" във Виена. По това време отговарящ за закона за хазарта е финансовият държавен секретар Хуберт Фукс, който също е сред разследваните. Освен това Йохан Гуденус е предложил на \"Новоматик\" при победа на партията му на изборите във Виена, които ще се проведат 2020 година, отново да бъде разрешено поставянето на игрални автомати в заведения, забранено във Виена през 2015 година. Адвокатите на заподозрените и самите заподозрени отхвърлят всякакви обвинения и ги окачествяват като абсурдни. Остра е критиката от страна на Австрийската социалдемократическа партия, партията НЕОС, Партията на зелените и партията \"Сега\", Листата на Пилц. /БТА", "date": "2019.08.15", "title": "Водеща хазартна компания се оплете в \"Ибисагейт\""}
{"url": "https://www.dnevnik.bg/sviat/2019/08/15/3951081_ostrov_li_e_velikobritaniia/", "text": "Британската история се превърна в бойно поле на Брекзит. Решението на британските избиратели преди три години да излязат от Европейския съюз беше подхранвано от схващането, че Великобритания по принцип е отделена от континенталните си съседи - остров-държава, а не европейска сила. Подкрепящият Брекзит консервативен депутат  Джейкъб Рийс-Мог  сравнява Брекзит с историческите британски военни победи на континента, като казва, че \"това е Ватерло, това е Аженкур, това е Креси\". Лидерът на Партията на Брекзит Найджъл Фараж възпламенява тълпите със сирени за въздушна тревога и музика от трилъра за Втората световна война \"Голямото бягство\". Подобни патриотични послания предизвикват силни чувства в епохата на засилващ се национализъм. Противопоставящи се на Брекзит политици и историци обаче казват, че този възглед е твърде опростенчески и може в крайна сметка да направи Великобритания по-слаба, а не по-силна. Бившият британски министър-председател Гордън Браун заяви в неделя във в. \"Обзървър\", че заради една \"разрушителна, популистка, националистическа идеология\" Великобритания \"върви в просъница към забвение\". Браун, който оглавяваше Лейбъристката партия и беше министър-председател между 2007 и 2010 г., обвини сегашния консервативен министър-председател  Борис Джонсън , че \"апелира към абсурдния и лъжлив образ на британския патриот, който храбро се опълчва на непреклонна Европа, решена да ни превърне във васална държава\". Почетният професор по история в университета в Кеймбридж Ричард Дж. Еванс изрази съжаление от засилващата се тенденция да се \"говори за Европа, все едно тя е нещо отделно, все едно Великобритания не е част от Европа\". \"Наскоро отидох на летище \"Гетуик\" и там има огромна реклама на авиокомпания, която гласи \"Европа е по-близо, отколкото си мислите\", каза той. \"А аз си помислих - ами да, тя е по-близо, отколкото си мислите, ние сме в нея.\"  Еванс каза, че възгледът за Великобритания като изключение от европейското правило пренебрегва \"множеството връзки между Англия и континента през вековете\". \"Ако погледнете нашите суверени, те са били французи, холандци, германци\", каза той и отбеляза колко силно е преплетена в културно отношение Великобритания с континентална Европа. Подобно на Еванс, професорът по история в университета на Торонто Маргарет Макмилан настоява, че Брекзит е \"подхранван от много невярна представа за миналото\" и от носталгия по дните, когато  Британската империя  е обхващала една четвърт от земното кълбо. Макмилан каза, че много хора във Великобритания и особено в Англия, в която живеят пет шести от населението на Обединеното кралство и в която гласовете за напускане на ЕС бяха най-много през 2016 г., \"страдат от екзистенциална криза кои са\". \"Мисля, че те са загубили своята империя и чувството да си водеща световна сила и изглежда са го приели, но мисля, че витае усещането \"Някога бяхме велики, а сега не сме\", каза тя. Подкрепящите Брекзит историци отхвърлят това схващане и гледат на ЕС като на недемократична пречка за  британския суверенитет.  Според историка от Кеймбриджкия университет Робърт Тумс фактът, че Великобритания не е преживяла окупация или диктатура през 20-и век, я различава от много нейни съседи. Той обаче мисли, че историческите различия между Великобритания и останалата част на Европа често се преувеличават, а Брекзит е движен от по-непосредствени тревоги.      \"Ние със сигурност бяхме по-слабо свързани с цялата идея за  европейската интеграция , отколкото страни като Франция или Германия\", каза той. \"Но мисля, че отношението към Европа всъщност не е кой знае колко по-различно в много държави от ЕС. И мисля, че това има много общо с по-скорошни събития - кризата в еврозоната, демократичния дефицит в ЕС и факта, че ЕС е станал толкова по-важен за живота на хората, а те имат доста малък контрол върху това, което прави той.\" Тумс твърди, че във време на международна нестабилност е по-добре Великобритания да бъде извън непредсказуемия блок. \"Мисля, че сравнително сплотена и сравнително демократично управлявана единица е много по-вероятно да успее да се справи с всякакви възможни бури, отколкото всъщност доста неустойчива, непопулярна и много слаба конфедерация\", каза той. Историкът Андрю Робъртс, биограф на Уинстън Чърчил, каза неотдавна, че \"идеята, че твоят суверенитет на практика е в ръцете на някой друг и извън страната ти, просто е неприемлива за всеки, който има някакво усещане за британска независимост\". Други обаче, като Браун, твърдят, че демократичните институции на Великобритания са заплашени от Брекзит. Крайният срок за излизане на Великобритания от ЕС - 31 октомври, наближава, а страната е изправена пред политическа криза. Консервативното правителство на Джонсън е решено да напусне със или без споразумение за Брекзит, но парламентът ще се опита да му попречи да изведе Великобритания от ЕС без сделка. Съюзниците на Джонсън намекват, че той може да прекрати работата на парламента или да откаже да се оттегли, ако загуби вот на недоверие, предизвиквайки криза за древната, но отчасти неписана конституция на Великобритания. Бившият британски външен министър Малкълм Рифкинд заяви в писмо до лондонския в. \"Таймс\", че ако Джонсън \"се опита да попречи на парламента и избирателите да имат последната дума по вариант без сделка, той би създал най-сериозната конституционна криза, откакто действията на Чарлз Първи довели до гражданската война\" през 17-и век. Това противопоставяне завърши с екзекуцията на монарха. Междувременно Брекзит отслабва връзките, обединяващи четирите нации на Обединеното кралство: Англия, Шотландия, Уелс и Северна Ирландия. В Шотландия, която отхвърли възможността за отделяне от Великобритания на референдум през 2014 г., а после през 2016 г. гласува за оставане в ЕС, се увеличава натискът за нов референдум за независимост. В Северна Ирландия, която също гласува за оставане в ЕС, заплахата, че ще има строго охранявана граница със съседна Република Ирландия засилва подкрепата за обединена Ирландия - идея, която в исторически план е била анатема за протестантското, пробританско юнионистко мнозинство в Северна Ирландия. \"Никога не съм мислела, че ще чуя хората в Северна Ирландия да говорят за това как може би е време отново да се обединят с Юга, така както говорят за това сега\", каза Макмилан. \"Винаги е имало фантазьори, които са казвали \"някой ден пак ще се обединим\", но сега виждаме как го казват обикновени протестанти.\" \"Много е възможно Обединеното кралство да не оцелее, ако стане Брекзит.\" /БТА", "date": "2019.08.15", "title": "Остров ли е Великобритания"}
{"url": "https://www.dnevnik.bg/sviat/2019/08/15/3951138_za_skopie_razdialata_sus_zvezdata_ot_vergina_se_okaza/", "text": "Преспанският договор между Скопие и Атина се прилага стъпка по стъпка и промяната изглежда необратима. Медии в двете страни отбелязаха, че в понеделник е настъпил срокът, след който по закон известният символ \"Звезда от Вергина\" не трябва да е част от публичното пространство в Северна Македония. За два дни македонските власти показаха недвусмислено, че приемат забраната сериозно, но тя нито може да изкорени символа веднага, нито да го премахне навсякъде. Червен или син фон Слънце или звезда, Вергина или Кутлеш - символът с небесно тяло с 16 лъча се свързва отдавна с Антична Македония. Скопие и Атина не оспорват това; проблемът е, че в хода на \"антиквизацията\", подета от властите на бившия премиер Никола Груевски, македонските власти го усвоиха, превръщайки употребата му в държавна политика, за да се подчертае приемствеността. Формираната от разпада на Югославия Република Македония също използваше Звездата от Кутлеш (както го наричаше тогава) в първите си години, когато я прие за знаме, разположена на червен фон. Същият символ, но години по-рано, се появи в емблеми и на местни администрации в Егейска Македония. Звездата, станала един от поводите Гърция да обвинява Северна Македония в кражба на история, вече не може да се употребява публично в западната съседка на България съгласно  влезлия в сила на 12 февруари  договор с Гърция. Ако тя е изобразена на паметници, не е нужно да се изличава (това може да означава разрушаване) - достатъчно е да се обозначи като \"част от гръцката антична история\". По принцип към местните власти има отправено изискване да дадат подобно обозначение на всички инфраструктурни обекти, където звездата няма да се премахне. То бе повторено преди няколко дни. Когато става дума за произведения на изкуството, трябва да бъдат уточнени подробности за древногръцкото културно наследство, кой е поставил изображението и кой е авторът му. Процесът започна от градските шахти - вече две седмици публичната канализационна компания заличава знаците, включително на площад \"Филип Втори\" в центъра, разказва телевизия \"Сител\". Площадът е в сърцето на монументалния проект \"Скопие 2014\", създавал напрежение както с Атина, така и със София. \"Това не е инквизиция, да ги преследваме хората\"  \"Все още не е ясно\" обаче как ще се премахне звездата от много места - не само паметници, а и фасади, капаци на шахти - спортни зали, гербове на общини, пише електронното издание  МКД . А дали слънцето с 14 лъча (а не с 16, както изглежда \"оригиналът\") ще се премахне от щитовете на войниците на фонтана \"Воин на кон\" (името не попречи на всички в Северна Македония и Гърция да  знаят кого изобразява ) в центъра на Скопие също е отворен въпрос. Според министъра за местно самоуправление Горан Милевски в случая на \"Воин на кон\" въпросът ще се реши като с останалите паметници - трябва да се укаже историческият период, към който се отнася обектът, обяснява  \"Сител\" .      Във Виница, в Северна Македония, площадът пред общината има жълти и червени плочки, напомнящи за слънцето. Община Виница обаче  даде във \"Фейсбук\"  сигнал, че няма да се откаже от изображението и \"ще брани слънцето на площада Ангел Винички\". В профила за кратко се  появи  и предложение министърът лично да отиде да го изтръгне. Община Могила в югозападната част на страната има малко над половин Звезда от Вергина в емблемата си. Тя обаче също не се придържа към оригинала - нагъсто разположените лъчи са 13. Милевски смята, че общините трябва да променят знамената си, когато те съдържат символа. Министър Милевски  добави  вчера, че забраната за използване се отнася само до държавни и местните институции. Частната употреба на символите не може да бъде забранена, добавя той: \"Аз лично не знам, ако искам да го използвам, кой би могъл да ми го забрани. Сигурно в дворовете в Гърция може да се използва каквото и да било и никой не може да го забрани. Също и тук в частен имот, който иска, може да си сложи. Това не е инквизиция, да ги преследваме хората.\"", "date": "2019.08.15", "title": "За Скопие раздялата със Звездата от Вергина се оказа трудна"}
{"url": "https://www.dnevnik.bg/ot_vas/novini_ot_vas/2019/08/15/3951043_rumuniia_izgrajda_nov_luksozen_kurort_na_cherno_more/", "text": "Bъпpeĸи чe чepнoмopcĸитe ĸypopти в Pyмъния нe ca пoпyляpни лeтни дecтинaции нa Бaлĸaнитe, Бyĸypeщ плaниpa дa пpoмeни тoвa.", "date": "2019.08.15", "title": "Румъния изгражда нов луксозен курорт на Черно море"}
{"url": "https://www.dnevnik.bg/photos/2019/08/15/3950919_fotogaleriia_zapaden_park_godina_sled_zapochvaneto_na/", "text": "Разкопани алеи, а по тях добре иззидани с тухли шахти, в които човек спокойно може да пропадне, и почти невъзможен достъп за гражданите. Така накратко може да се опише Западен парк в София. ", "date": "2019.08.15", "title": "Фотогалерия: Западен парк година след започването на ремонта"}
{"url": "https://www.dnevnik.bg/photos/2019/08/15/3942463_fotogaleriia_tri_dni_mir_i_muzika_-_uudstok_predi_50/", "text": "Преди 50 години на тази дата започва фестивалът Уудсток. Под мотото \"Тълкуванието на Водолея: три дни мир и музика\", той събира стотици хиляди души във фермата на земеделеца Макс Ясгур и се превръща в знаменателно събитие за ерата на контракултурата. \"Дневник\" събра архивни кадри от агенциите \"Асошиейтед прес\" и \"Ройтерс\", за да припомни как са минали тези три дни.", "date": "2019.08.15", "title": "Фотогалерия: Три дни мир и музика - Уудсток преди 50 години"}
{"url": "https://www.dnevnik.bg/evropa/2019/08/15/3951233_pilotite_na_raiuner_shte_stachkuvat_sledvashtata/", "text": "Пилотите, наети от нискотарифната авиокомпания \"Райънер\", отново ще стачкуват за 48 часа идната седмица, след като синдикатът им Форса/ИАЛПА, регистриран в Ирландия, не можа да се споразумее с компанията, която отхвърли искането за повишение на заплащането, предаде \"Ройтерс\".  За да предотврати стачката, насрочена за 22-23 август, мениджмънта на \"Райънер\" трябваше да направи до вчера контрапредложение, което да отговори на конкретните искания на синдиката. Това обаче не стана и бе обявена нова стачна дата. Авиокомпанията призова пилотите и синдиката да се върнат в преговорите с предложения, които да вземат предвид падането на цените на билетите и на печалбата й, се казва в отделна нейна декларация по случая. Тя оцени исканията на пилотите като \"изключително неразумни\". Миналата седмица синдикатът Форса/ИАЛПА гласува с огромно мнозинство за стачни действия, като обвини авиокомпанията, че протака разговорите, тъй като исканията на пилотите бяха представени още в края на март. /БТА", "date": "2019.08.15", "title": "Пилотите на \"Райънер\" ще стачкуват следващата седмица"}
{"url": "https://www.dnevnik.bg/sviat/2019/08/15/3947882_svetovnata_ikonomika_izglejda_e_veche_v_recesiia/", "text": "Доста неприятна новина очаква мнозина, когато се върнат на работа от лятната отпуска - световната икономика изглежда вече е в рецесия и предстои още несигурност за бизнеса, служителите и потребителите само 10 години след избухването на най-тежката подобна криза от 30-те години на ХХ век насам. Основната причина е различна от друг път - струпването наведнъж на търговската война САЩ-Китай, вероятността за Брекзит без сделка, растящ протекционизъм, зачестяващо прибягване до наказателни мита и санкции. Засега изглежда, че свиването на икономиката няма да е шокиращо, а постепенно и не особено голямо. Проблемът е, че политиците, преследващи собствени цели с често популистки методи ще трябва да си припомнят колко е важно да създават добър и предвидим бизнес климат, а този път централните банкери са с ограничени възможности да помагат. Предупрежденията, че се задава рецесия вече са невалидни - световната икономика вероятно вече   в рецесия, смята Джон Кемп. Повечето циклични индикатори (вижте графиките в дъното на статията) показват, че бизнес активността е в стагнация или намаляваща с бързо темпо, само че анализаторите обикновено стигат със закъснение до заключение за рецесия, а политиците и централните банкери не бързат да я обявят, за да не уплашат потребителите, да не намалят бизнес доверието и така да ускорят забавянето на икономиката, отбеляза той в коментар за \"Ройтерс\" преди седмица.           В сряда разочароващите отчети за състоянието на големи икономики като китайската и германската на фона на търговската война САЩ-Китай накараха инвеститорите да започнат бързо да се подготвят за непосредствено предстояща рецесия. В четвъртък това ясно се видя на азиатските пазари след като преди това трите големи борсови иднекса в САЩ завършиха търговията с около 3% спад. След като поевтиняха с над 3% цените на петрола продължиха да падат и днес - Brent вече е на ниво 59 долара за барел, а американският лек петрол е под 55 долара за барел. В същото време златото поскъпна за ден с 1% като сигнал, че инвеститорите местят средствата си към \"безопасни пристанища\". Днес анализатори се опитват да внесат успокоение и да обяснят, че събитията са кратковременна корекция и няма нищо страшно. Но Джон Кемп сочи към това какви са настроенията на бизнеса през последните месеци. Той цитира данни от глобални проучвания за бизнес климата, за индустриалното производство, новите поръчки, бизнес инвестициите, активността в строителството, производството на автомобили или обем на товарите в най-големите транспорни центрове на планетата. Всички данни сочат стагнация или намаляване спрямо миналата година от месец май насам и влошаване на тенденцията през юни и юли.      По повечето показатели глобалната икономика е посред най-бързото си забавяне от 2015 г., а в много случаи - и от 2009 г. насам, посочва Кемп. Забавянето на финансовите пазари и на борсите и търговията с петрол и суровини също сочат с голяма вероятност изпадане в рецесия или скорошно навлизане в това състояние. Петролът поевтиня с повече от 22% от април насам (и с 20% спрямо август 2018 г.), независимо от санкциите на САЩ срещу Иран и Венецуела, целящи да извадят от пазара техния добив. Саудитска Арабия, Русия и участниците в сделката на групата ОПЕК+ се въздържат да увеличават добивите си в опит да поддържат по-високи цени на петрола, а в САЩ се забавя откриването на нови сонди. Въпреки това петролът поевтинява и това се тълкува като ясен признак, че причината е в свиващото се потребление в забавящи се или вече в рецесия големи икономики.      Ръстът на икономиките не умира от старост, а бива убит - най-често заради грешки на банкери и политици, казваше Бен Бърнанке, бившият председател на централната банка на САЩ. През последните десетилетия повечето рецесии са били причинени от погрешни стъпки във фискалната и монетарната политика, както и на финансовия надзор, но сега проблемът идва основно от търговската политика, рязко завила към протекционизъм и опити за редизайн на глобалните вериги за доставки. Понеже тези опити се правят между гигантите САЩ и Китай, предизвиканата несигурност и забавянето и замразяването на инвестиционни планове в двете страни повлече последици и за Европа и Азия. Неспирното повишаване на мита, антидъмпингови мерки, санкции и ограничения на инвестициите съвсем объркаха плановете за икономическа експанзия.      В сряда на пазарите за американски и британските дългови облигации се включи последният индикатор за навлизане на САЩ и Великобритания в рецесия. Това е т.нар. инверсия на кривата на доходността - когато разликата в доходността между 2-годишните и 10-годишните дългови книжа стане такава, че за инвеститорите е по-скъпо да купуват краткосрочен, а не дългосрочен дълг. Подобно нещо се случва за пръв път от 2007 г. насам и динамиката на тази разлика е смятана за най-надеждният показател за това, че икономиката ще навлезе в рецесия в следващите 12-24 месеца. От 1978 г. насам след инверсия на доходността винаги е следвала рецесия - в 5 от 5 случая. При 2-годишни облигации обикновено рискът е по-малък и плащанията от държавата са два пъти в годината. Затова и доходността им е по-ниска от тази при 10-годишните, с които се поема по-голям риск и се очаква той да се изплати с по-висока доходност. Но ако се случи обратното, то означава, че инвеститорите оценяват следващите месеци като толкова или дори по-рискови, колкото да заложиш на дългосрочни облигации. Движението вече се вижда и при 30-годишните американски дългови книжа - днес в азиатската търговия доходността при тях падна до 1.991%, т.е. под прага от 2%, който Федералният резерв на САЩ се опитва да поддържа, за да не започнат инвеститорите да разпродават този дълг. Това се случва за пръв път в историята. Кери Крейг, един от стратезите за глобалните пазари към J.P. Morgan Asset Management, все пак предупреждава да не се прибързва със заключенията. Той напомня за \"Ройтерс\", че пазарите са се променили значително през последните 10 години и инверсията на кривата на доходностто не е толкова страшен показател, какъвто е бил в миналото. \"Това е по-скоро включване на аларма инвеститорите да прегледат колко солидни са портфейлите им, но не е основание за паника или за започване на разпродаване\".      Производството на автомобили е друг от важните индикатори - то се забавя с най-високото темпо от финансовата криза насам и това се отразява на показателите за индустриално производство, транспорт и потребление на петрол и други суровини. Този бизнес е един от най-мащабните и най-обвързаниет в световните мрежи, което го прави централен показател за състоянието на глобалната икономика и енергийните пазари. Данни на Организацията на производителите на моторни превозни средства (OICA) показват, че миналата година спадът е бил с 1% - първото намаление в производството от 2009 г. насам и едва третото от 20 години насам. Но 2019 г. се очертава още по-неприятна - само Япония отчита увеличение (3% на годишна база за първите 5 месеца) и в САЩ има спад (-2% за първот ополугодие), но в големи центрове като Китай (-13%), Германия (-12%) и Индия (-11%) свиването е силно и често е най-голямото от 2009 г. насам.                Това няма начин да не се отрази на пазарите на пластмаси, стомана, алуминий, маркетинг и реклама, горива (за транспорт на произведените автомобили и за рафинирани продукти за самите коли). Състоянието на сектора влияе в повечето страни на износа на стоки с висока стойност и на пазара на труда на квалифицирани и добре платени специалисти.                    ", "date": "2019.08.15", "title": "Световната икономика изглежда вече e в рецесия"}
{"url": "https://www.dnevnik.bg/evropa/2019/08/15/3951242_liderut_na_leiburistite_djeremi_korbin_shte_iska_vot/", "text": "Британската опозиционна Лейбъристка партия заяви снощи, че ще поиска вот на недоверие срещу правителството на консерватора Борис Джонсън веднага след като прецени, че може да го спечели, и ще се стреми към създаване на временно правителство начело със своя лидер Джереми Корбин, което да забави излизането от Европейския съюз, предаде \"Ройтерс\".  Премиерът Джонсън обеща да извади Великобритания от ЕС до 31 октомври със или без споразумение, което разчиства сцената за решаващо премерване на силите в парламента, където  мнозинството депутати  са против Брекзит без преходно споразумение. В писмо до лидерите на политическите партии и до други висши политици Корбин казва, че неговото \"стриктно ограничено по време временно правителство\" ще забави британското излизане от ЕС отвъд датата 31 октомври и ще свика парламентарни избори. Той посочи, че Лейбъристката партия ще води предизборната кампания с искане за втори референдум по условията на Брекзит, включително и с опция за оставане в ЕС, три години след като британците с малко мнозинство гласуваха за излизане.  \"Сегашното правителство няма мандат за напускане без споразумение, и референдумът от 2016 г. не даде мандат за Брекзит без споразумение\", изтъква Корбин в писмото си. \"Затова възнамерявам да внеса вот на недоверие при най-близката възможност, когато можем да бъдем уверени в успеха си\", добавя той.  Британските депутати се връщат от лятна почивка на 3 септември, събирайки се за решителна битка за Брекзит. \"Колаборационизъм\" Вчера Джонсън каза, че тези, които се опитват да спрат Брекзит, са се \"заели с ужасяващ колаборационизъм\", след като бившият финансов министър Филип  Хамънд посочи , че парламентът ще блокира напускане на ЕС без споразумение и че правителството трябва да уважи това решение. \"В ход е някакъв ужасяващ колаборационизъм между тези, които си мислят, че могат да блокират Брекзит в парламента, и нашите европейски приятели\", каза Джонсън във \"Фейсбук\", където отговаряше на въпроси на граждани. Британският премиер отбеляза, че \"европейските ни приятели изобщо не правят компромиси\". Колкото по-дълго продължава безизходицата, толкова по-вероятно е да има Брекзит без споразумение, подчерта той. Джонсън заяви, че британците искат политиците да се захванат с реализирането на Брекзит и са разочаровани от това, че последните не са могли да осигурят излизане от ЕС. На въпрос дали ще свика избори след 31 октомври, за да е сигурен, че парламентът няма да може да предотврати евентуален Брекзит на тази дата, той отговори, че на британската общественост в последно време се е наложило да ходи на доста избори и събития, свързани с гласуване.      \"Смятам, че това, което те искат от нас, е да осъществим Брекзит на 31 октомври, и никога няма да се уморя да повтарям, че ще направим именно това\", заяви Джонсън. \"Излизаме от ЕС на 31 октомври\", каза лаконично британският премиер. \"Смятам, че британският народ гласува за това - и той е много подразнен и разочарован, че три години след като даде това указание и след като британският парламент отново и отново обещаваше на хората, че ще направим именно това, ние не сме го направили - така че това ще бъде първото нещо, което ще направим.\" Ако правителството на Джонсън загуби вот на недоверие, депутатите ще имат 14 дни да се опитат да съставят ново правителство. Ако не успеят, ще бъдат свикани парламентарни избори, които могат да се състоят след предвидената дата за напускане на ЕС - 31 октомври, посочва \"Ройтерс\".  \"Корбин иска да анулира референдума и да води дебат за Брекзит години наред\", написа Джонсън в \"Туитър\". \"Аз съм поел ангажимент да водя нашата страна напред и да я изведа от ЕС до 31 октомври\", подчерта премиерът.  Джо Суинсън - новият лидер на проевропейската Либералнодемократическа партия, която има 13 депутати в 650-местния парламент, нарече предложението на Корбин \"безсмислено\". \"Корбин не е човекът, който е в състояние да събере дори временно мнозинство в Камарата на общините за тази цел\", отбеляза тя. \"Очаквам, че в неговата собствена партия има хора, наред с необходимия брой консерватори от \"задните скамейки\" (в парламента), които няма да пожелаят да го подкрепят.\" Суинсън смята да изложи днес свое собствено предложение за сътрудничество с другите партии, за да бъде блокиран Брекзит без споразумение, посочва \"Ройтерс\". /БТА", "date": "2019.08.15", "title": "Лидерът на лейбъристите Джереми Корбин ще иска вот на недоверие срещу Джонсън"}
{"url": "https://www.dnevnik.bg/zelen/2019/08/15/3951240_v_otsustvie_na_neno_dimov_obsujdane_za_centur_za/", "text": "С викове \"Оставка\" и \"Искаме министъра\" започна обсъждането на центъра за временно съхраняване на опасни битови отпадъци край созополското село Атия. Местните жители бяха недоволни, че въпреки обявеното присъствие на екоминистъра Нено Димов дойдоха експерти от ведомството, съобщи БНР. Някои от тях напуснаха залата, а презентацията на проекта бе направена пред малцина. Хората от Атия се ядосаха на факта, че министъра го няма, а те са се организирали, за да дойдат до Созопол специално за обсъждането. Присъстващите жители споделиха опасенията си, че до селото ще се изгражда съоръжение, където временно да се съхраняват отпадъци, сред които лекарства, масла, бои. Силвия Рангелова от екоминистерството поясни, че технологията е безопасна и ще се осигури строг контрол. Проектът се реализира в 5 общини, финансирането е от Българско–швейцарската програма за сътрудничество. По думите на експерта не става дума за депо, а за временен център. \"Неговото предназначение е да събере определено количество отпадъци, които след това продължават своя път\", каза Рангелова. Максималният срок на съхранение е година. Ако центърът не бъде изграден до края на годината, се губи швейцарското финансиране, но община Созопол е длъжна да го направи със свои средства, информира БНР. Обсъждането е организирано от община Созопол, след като в селото общественото напрежение се повиши, а местни хора започнаха подписка срещу проекта. Хората са недоволни, че никой не е искал тяхното мнение, и се опасяват от замърсяване, тъй като последните къщи са на няколкостотин метра от бъдещото депо. По-късно в прессъобщение министерството добави, че всички общини до 2020 г. трябва да имат такива изградени центрове, както предвижда Законът за управление на отпадъците. На площадката ще се събират лекарства, батерии, телевизори, компютри, след което ще се предават на фирми, които ги обработват, третират или оползотворяват. В ютюб се разпространява видео от началото на обсъждането в созополското читалище. ", "date": "2019.08.15", "title": "В отсъствие на Нено Димов обсъждане за център за опасни отпадъци премина в скандал"}
{"url": "https://www.dnevnik.bg/hrana_i_napitki/2019/08/15/3937664_koi_e_aleksandur_todorov/", "text": "                         Александър Тодоров е Sous Chef в \"Sushisamba\", Амстердам. Роден и израснал в Русе, Алекс започва кулинарното си обучение на 13-годишна възраст в Професионалната гимназия по туризъм \"Иван Петрович Павлов\". Там среща първия си ментор в професията, който поставя основите на кулинарното му образование и практика. Първата си работа в професионална кухня започва на 16-годишна възраст в ресторант \"Кадифе\", а по-късно се мести и в най-добрия ресторант в града – \"Левента\". Там среща втория си ментор, който забелязва потенциала му и започва да развива техническите умения и теоретичните му познания. Няколко години по-късно, на 21 години, Алекс завършва бакалавърска степен по хранителни технологии и ресторантьорство в University of West London като в същото време работи като готвач на секция (chef de partie) в един от най-успешните ресторанти в Лондон SUSHISAMBA. През 2016 работи във Fera в Лондон – ресторант с \"Мишлен\" звезда, който в същата година спечелва \"Ресторант на годината Лондон\". През 2017 година Алекс печели Кулинарната купа на България в категория \"Готвач на България\" след предишните две години, в които си тръгва от Пловдив със сребърните медали в същата категория. Обича професията си заради динамиката ѝ и свободата да изразява себе си. Кулинарно вдъхновение черпи от природата и от провокативното изкуство, около които се движи и стилът му на готвене. Любима негова подправка е копърът, за който казва, че много точно съвпада с неговия идеал за вкус. Мечтае един ден, разбира се, и с негова помощ България да се превърне в кулинарна дестинация от световна величина и новата българска кухня да бъде сред водещите теми в кулинарния свят.", "date": "2019.08.15", "title": "Кой е Александър Тодоров"}
{"url": "https://www.dnevnik.bg/hrana_i_napitki/2019/08/15/3937675_studena_supa_ot_krastavici_langustini_i_juzu/", "text": "                         Нарежете необелени краставиците на кубчета с размери 2-3 см. Почистете авокадото от кората и халапеньото от семките и дръжките. Поставете изчистените и нарязани продукти в блендер. Към тях прибавете сока от юзу, сиропа от бреза и солта. Накрая добавете леда, за да предпазите зелените съставки от обезцветяване при смилането им. Блендирайте на най-високата степен до гладка течност. След това прецедете сместа през много фина цедка и дръжте в хладилник, докато приготвяте останалите елементи на супата. За да приготвите маринованата краставица, я обелете и нарежете на правоъгълници с дебелина 1,5 см и ширина 2 см. Обгорете добре от всички страни с горелка и вакуумирайте с останалите продукти за няколко часа, за да се маринова. Маслото за лангустините загрейте съвсем леко, докато се разтопи. Прибавете семките от ваниловата шушулка и оставете да изстине. След това внимателно подредете лангустините във вакуум торбичка и прибавете маслото, солта и кората от юзу към тях. Вакуумирайте и гответе в sous-vide вана на 54 ̊C за 15 минути. За пяната от краставица смесете всички съставки и разбийте с ръчен блендер, докато соевият лецитин се разтвори в сместа и започне да действа. За да поднесете, налейте 150 мл от супата в предварително охладена чиния. Подредете вече обелените лангустини по борда. Между тях добавете маринованата краставица, запечено кашу и малки парченца краставица. Добавете и 2-3 щипки от лангустините, за да придадете височина на композицията. Накрая поставете малко от пяната в центъра на чиния и декорирайте със сезонни микрорастения. За база на супата 600 г краставици 100 г авокадо 20 г чушка Халапеньо 50 мл сок от юзу 30 мл брезов сироп 5 г сол кубчета лед парченца краставица, запечено кашу и сезонни микрорастения за украса 300 г краставици 20 мл шери оцет 30 мл брезов сироп 5 г сол 50 г масло 1 ванилова шушулка 4 лангустини 5 г кора от юзу 5 г сол 300 мл сок от краставици 100 г соев лецитин 100 мл вода", "date": "2019.08.15", "title": "Студена супа от краставици, лангустини и юзу"}
{"url": "https://www.dnevnik.bg/sport/2019/08/15/3951290_spravi_li_se_purvata_jena_sudiia_s_macha_za/", "text": "                         С тези думи в типичния си стил мениджърът на \"Ливърпул\" Юрген Клоп отговори на въпрос какво е казал на съдията Стефани Фрапар след мача с \"Челси\". В сряда вечерта французойката влезе в историята като  първата жена, ръководила мач за мъже от най-високо ниво в европейския клубен футбол . Заедно с помощничките ѝ - сънародничката ѝ Мануела Николози и Мишел О'Нийл от Ирландия, бяха съдии на  спора между \"Ливърпул\" и \"Челси\" за Суперкупата на Европа в Истанбул . Фрапар, която наскоро  ръководи и финала на световното за жени , и екипът ѝ получиха високи оценки за работата си. А задачата не беше никак лека - французойката трябваше да се справя с динамичен двубой пред пълни трибуни, в който ѝ се наложи да преценява дали да отсъди дузпи, както и да овладява вълненията на играчите. Важно изпитание пред нея беше и продължителността на двубоя, завършил след 120 минути при постоянни атаки към двете врати. Отличен 6 \"Справиха се брилянтно. Казах ѝ, че не съм доволен от решението за дузпата (дадена на \"Челси\" в продължението), защото все още не съм сигурен, че беше дузпа, но това вече не е важно. Бяха много добри\", каза Клоп. Фрапар имаше изпитание още в първите минути, когато \"Ливърпул\" поиска дузпа за игра с ръка на футболист на съперника. Тя обаче прецени, че нарушение няма. В продълженията даде наказателен удар за сините заради фаул на вратаря Адриан, но след намеса на системата за видеоповторения колегите ѝ потвърдиха решението ѝ.      Клоп добави, че преди мача съдиите са били под огромно напрежение в историческия момент. \"Да останеш съсредоточен и спокоен и да правиш това, което трябва, да решават важни неща в много труден и динамичен мач... Не бих могъл да имам по-голямо уважение. Това беше наистина брилянтно представяне\", заяви мениджърът на европейския клубен шампион. Похвали от специалистите Същото е мнението и на бившия футболист на \"Челси\" и английския национален отбор Джо Коул. \"Мисля, че се справи отлично. Беше брилянтна в труден двубой. Остави мачът да върви и взе правилно повечето от важните решения\", каза той пред \"Би Ти спорт\". Друг бивш играч на \"Челси\" и Англия - Глен Ходъл, посочи, че Фрапар го е впечатлила с физическата си подготовка във влажните условия в Истанбул. \"Ритъмът в мъжките двубои е много по-висок, но тя издържа и свърши отлична работа\". Най-спортният момент беше положението за дузпата на \"Челси\". След мача Адриан призна, че е докоснал Тами Ейбрахам, но добави, че играчът на съперника е търсел съприкосновението.    ", "date": "2019.08.15", "title": "Справи ли се първата жена съдия с мача за Суперкупата на Европа"}
{"url": "https://www.dnevnik.bg/evropa/2019/08/15/3951318_berlin_shte_naloji_chastichna_zabrana_za_dvijenie_na/", "text": "Германската столица ще наложи от октомври забрана за движение на по-стари и замърсяващи дизелови автомобили по някои улици, на които се отчита силно замърсяване, предаде ДПА. Осемте пътни участъка са в централния район \"Мите\" и югоизточния \"Нойкьолн\". По тях ще могат да преминават само дизелови коли, отговарящи на стандарта Евро-6, който бе въведен през 2015 година. Движението на по-стари модели със сертификати за емисии на вредни газове до Евро-5 включително ще бъде забранено. Изключения се предвиждат за местни жители, автомобили за доставки, коли на службите за бързо реагиране и на технически екипи. Редица германски градове въвеждат забрани за движение на дизелови модели в определени участъци, след като екоактивисти заведоха съдебни дела срещу градските власти, че не успяват да покрият стандартите на ЕС за качество на въздуха. Сред тях са Хамбург, Франкфурт, Кьолн, Бон, Есен и Щутгарт. На други градове съдилищата наредиха на проучат възможността за налагане на такива забрани. /БТА", "date": "2019.08.15", "title": "Част от Берлин се затваря за стари дизелови коли"}
{"url": "https://www.dnevnik.bg/skorost/2019/08/15/3951319_goreliiat_most_na_struma_krai_dupnica_shte_e_zatvoren/", "text": "Около 2-3 седмици ще са необходими за възстановяване на платното за София в участъка от магистрала \"Струма\" край Дупница. Това показват предварителните разчети на експертите, извършили оглед на съоръжението, засегнато от пожара, съобщи членът на управителния съвет на Агенция \"Пътна инфраструктура\" инж. Иван Досев в сутрешните блокове на \"Нова телевизия\" и БНР. Той подчерта, че заради пожара продължава да е ограничено преминаването в близо 10-километров участък между пътен възел \"Дупница\" и пътен възел \"Бобошево\", като в останалата част от автомагистралата движението се извършва без ограничения. В отсечката, засегната от пожара, трафикът се пренасочва по обходен маршрут по път E-79. При възстановяването на движението в платното за София ще бъде създадена необходимата организация за улеснение на трафика. В дните с интензивно движение - петък и събота, в участъка от \"Струма\" ще преминава трафикът за Кулата, а пътуващите за София ще ползват първокласния път Е-79. В неделя и понеделник в отсечката от автомагистралата ще преминава трафикът в посока София, а всички, пътуващи за Кулата, ще се насочват към Е-79. За цялостното възстановяване на движението и в платното за Кулата ще е необходимо повече време, тъй като колоните, ригелите, гредите и отводнителите в тази част от моста са засегнати много по-сериозно от пожара. Необходимо е да се изготви проект за ремонтно-възстановителните работи, но целта ни е да възстановим движението във възможно най-кратък срок, за да не се затрудняват шофьорите, заяви инж. Досев. Той посочи, че ремонтните дейности ще бъдат извършени със средства на АПИ, но след като е ясна количествено-стойностната сметка ще се предяви регресивен иск към собственика на предприятието, направил нерегламентираното сметище и предизвикал пожара. По повод струпването на отпадъци в близост до трасето на републиканските пътища и прилежащите им съоръжения инж. Досев посочи, че служителите на областните пътни управления извършват редовни обходи на пътищата и при констатиране на отпадъци в обхвата на пътя се изготвя предписание до нарушителите те да бъдат незабавно отстранени, но често се налага АПИ да ги премахва за своя сметка. Той каза още, че незаконното депониране на вторични суровини и отпадъци в обхвата на пътищата е динамичен процес, при който за кратко време се наблюдава струпване, премахване и ново депониране на отпадъци, какъвто вероятно е и случаят с цеха за преработка на отпадъци, предизвикал пожара. Инж. Досев посочи, че при изграждането на съоръжението от автомагистралата се е налагало строителят да почиства за своя сметка същия терен, за да се освобождава място, тъй като собственикът им ги е депонирал неправомерно.", "date": "2019.08.15", "title": "Горелият мост на \"Струма\" край Дупница ще е затворен 2-3 седмици"}
{"url": "https://www.dnevnik.bg/biznes/2019/08/15/3951323_danuchnite_sa_otkrili_narusheniia_samo_v_20_ot/", "text": "В над 80 % от проверките на Националната агенция за приходите (НАП) по Черноморието не са открити нарушения, което е показател за подобряване на доброволното спазване на законовите изисквания, сочат данните на приходното ведомство от лятната контролна кампания до момента, съобщиха от пресцентъра на институцията. От извършените досега близо 5000 проверки, 800 открити наблюдения и мониторинг чрез патрули на дейността на над 8000 търговски обекта делът на нарушенията трайно намалява до 640. Издадените заповеди за запечатване на обекти са 119, сочи статистиката на данъчните. Най-често срещаното нарушение е несъответствието на наличността в касата с отчетеното на фискалното устройство, следвано от неиздаване на касова бележка. От началото на лятната контролна кампания до момента са открити 9 обекта, които изобщо нямат касов апарат, и те се запечатани. На 90 търговци с обекти по морето, които са имали стари неплатени задължения към бюджета, са били запорирани сумите, налични в касите им, на обща стойност близо 100 000 лв. \"Проверките на НАП ще продължат и в разгара на летния сезон, подпомагани от колегите ни във Варна и Бургас. Работим заедно с други ведомства, за да гарантираме, че законът се спазва. Съотношението между проверки и нарушения показва по-добра данъчна дисциплина през този сезон, което беше и основната ни цел преди началото на кампанията\", каза директорът на \"Фискален контрол\" Спас Шишков.", "date": "2019.08.15", "title": "Данъчните са открили нарушения само в 20% от проверените обекти по морето"}
{"url": "https://www.dnevnik.bg/sviat/2019/08/15/3951322_suvetut_za_sigurnost_na_oon_shte_obsudi_konflikta_za/", "text": "Съветът за сигурност на ООН ще обсъди на закрито заседание в петък, 16 август, обстановката, създала се около Кашмир, съобщи източник от съвета, цитиран от ТАСС. Заседанието се свиква по  искане на Пакистан,  направено в началото на тази седмица, което бе подкрепено и от Китай. По-рано вчера имаше съобщения, че се водят консултации за датата на заседанието и дали то да е открито или закрито.  \"Поради сериозността на положението и риска от по-нататъшна ескалация (между Индия и Пакистан) Китай поддържа необходимостта Съветът за сигурност да проведе публично или в краен случай закрито обсъждане по въпроса. За да бъдат удовлетворени исканията на всички страни, Китай не възразява като начало да бъдат проведени закрити консултации\", се казва в китайското искане.  Руският представител в ООН също каза пред журналисти, че Москва не възразява против обсъждане в Съвета за сигурност на ситуацията около бившия индийски щат  Джаму и Кашмир , но настоя за закрити консултации. Окончателното решение остана да вземе председателят на съвета. През август това е Полша.  На 5 август властите в Делхи обявиха решението за разформироване на щата  Джаму и Кашмир , населен предимно с мюсюлмани като в съседен Пакистан, и създаването на негово място на две съюзни територии, отнемайки значителната автономия на досегашния щат и редица привилегии, на каквито не се радва никой друг индийски щат.  Този ход на Индия разпали отново напрежението в района и по границата със съседен Пакистан. Двете страни са водили вече няколко войни за спорния район, който в момента е част от северна Индия./ БТА", "date": "2019.08.15", "title": "Съветът за сигурност на ООН ще обсъди конфликта за Кашмир"}
{"url": "https://www.dnevnik.bg/politika/2019/08/15/3951129_arhitekt_borislav_ignatov_e_kandidatut_za_kmet_na/", "text": "Архитект Борислав Игнатов е кандидатът за кмет на София на обединението \"Демократична България\" (ДСБ, \"Да, България\" и \"Зелено движение\"). Това съобщиха от бъдещата коалиция на Езерото с лилиите в Борисовата градина. Бившият съдия от Софийския районен съд методи Лалов се очаква да бъде водач на листата на общински съветници, съобщи съпредседателят на обединението и лидер на \"Да, България\" Христо Иванов. Имената на кандидатите за общински съветници в столицата ще бъдат съобщени по-късно. Срокът за регистрация е до 24 септември. Борислав Игнатов, чието име нашумя напоследък с идеите да постави  националния герб върху паметника на съветската армия  в центъра на София или  да го покрие със зеленина , е роден през 1972 г. във Варна. Председател е на Камарата на архитектите в България от 3 г. Завършил е Университета по архитектура, строителство и геодезия (УАСГ) в София, след което е специализирал в Колумбийския университет в Ню Йорк. Според официалната му автобиография е работил като архитект в Ню Йорк, Сиатъл и Хонконг. В САЩ е проектирал е болници, университети и жилищни сгради. В портфолиото му има музеи, офиси и летищни терминали. Според Игнатов в София има три типа хора - гости на столицата, и такива, които имат избирателни права, но половината от тях са отвратени и не гласуват. Той се обърна към негласуващите да подкрепят него и политическата сила, която го е издигнала. Той каза, че е работил по големи проекти в Бостън, Ню Йорк, Пекин и Москва е видял какви са проблемите на големите градове и какви са добрите практики за преодоляването им. По думите му най-голямата лъжа е, че добрите практики не могат да бъдат прилагани в България тъй като \"не сме германци, а българи\".      Според Христо Иванов политическата формация има шансове да стигне балотаж с кандидатурата на Игнатов, а той е единствената алтернатива на Йорданка Фандъкова, която вече управлява 10 г. и на Мая Манолова, която няма как да се дистанцира от БСП. Според съпредседателя на \"Демократична България\" Атанас Атанасов европейските избори са показали, че в София тя е трета сила с 16%. ", "date": "2019.08.15", "title": "Кандидат-кметът на \"Демократична България\" обеща опит от Ню Йорк, Пекин и Москва"}
{"url": "https://www.dnevnik.bg/sviat/2019/08/15/3951328_zapodozrenite_za_ubiistvoto_na_ian_kuciak_sa_obvineni/", "text": "На четирима заподозрени в убийството на словашкия разследващ журналист  Ян Куцяк  и годеницата му бяха повдигнати нови обвинения в поръчване на убийствата на двама прокурори и един адвокат, съобщи словашката полиция, цитирана от агенция \"Ройтерс\". Убийството през февруари 2018 г. на  Ян Куцяк , който разкри измами на бизнесмени с политически връзки, и на годеницата му Мартина Кушнирова привлякоха вниманието върху корупцията и шуробаджанащината в Словакия и предизвикаха масови протести, довели до оставката на тогавашния премиер  Роберт Фицо. Полицията заяви, че на четирима души, чиито инициали съвпадат с тези на заподозрените в убийството на Куциак, са повдигнати обвинения в поръчване на убийствата на двама прокурори и един адвокат. Имената на набелязаните жертви не се съобщават. През февруари обаче генералният прокурор Яромир Чижнар заяви, че става дума за тогавашния заместник генерален прокурор Петер Суфлиарски, специалния прокурор Марош Жилинка и бившия вътрешен министър Даниел Липшич, който стана адвокат на семейството на Куцяк./ БТА", "date": "2019.08.15", "title": "Заподозрените за убийството на Ян Куцяк са обвинени в още убийства"}
{"url": "https://www.dnevnik.bg/evropa/obrazovanie/2019/08/15/3951315_i_v_uchebnicite_po_istoriia_komunizmut_e_obiaven_za/", "text": "Във всички нови учебници по история за десети клас, където от 15 септември т.г. ще се изучава най-новата история на страната, е включена извадка от Закона за обявяване на комунистическия режим в България за престъпен. Това съобщи пред \"Дневник\" министърът на образованието и науката Красимир Вълчев. Става въпрос за пет учебника на издателствата \"Просвета\", \"Булвест 2000\", \"Анубис\", \"Домино\" и \"Рива\", които в началото на лятото бяха върнати за преработване, след като се разбра, че в някои от тях  периодът от 1944 до 1989 г. е представен без отношение към мрачните страни на режима . Уроците вече са допълнени, а учебниците - одобрени от министъра, като предстои да бъдат отпечатани (какви са промените в съдържанието четете  тук ). През новата учебна 2019/2020 година учениците от десети клас ще учат по нови учебни програми, които са част от провежданата от три години реформа в училищното образование. \"В учебниците има ясно изразено отношение към комунистическия режим. В тях са поместени извадки от Закона за обявяване на комунистическия режим в България за престъпен, както и от  Декларацията , с която Народното събрание осъжда т. нар. Възродителен процес\", обясни Вълчев пред \"Дневник\". В приетия през 2000 г. Закона за обявяване на комунистическия режим в България за престъпен, който се състои от четири члена, се посочва, че управлението, довело страната до национална катастрофа, нарушаването на основни човешки права и свободи, терорът срещу несъгласните със системата и др., дават основание режимът да бъде обявен за престъпен. Изучаването на комунизма влиза в учебниците по история след гражданска петиция и протести. Досега имаше само един урок по история на България, който представяше периода от Втората световна война до наши дни. България е последната попаднала в съветския лагер страна, която реформира учебното съдържание. В одобрената в началото на м.г. нова учебна програма по история за десети клас бяха включени понятия като комунизъм, репресивен апарат, \"Народен съд\", терор, атентат, съветизация, експроприация, безпартиен режим и трудововъзпитателни общежития (още четете  тук ). В новите учебници има още информация за репресивната политика и икономическите трудности по време на режима. Посочени са примери с лагерите и дълговите кризи.", "date": "2019.08.15", "title": "И в учебниците по история комунизмът е обявен за престъпен"}
{"url": "https://www.dnevnik.bg/evropa/2019/08/15/3951329_kak_germaniia_lekuva_horata_bez_zdravni_osigurovki/", "text": "                         Човекът имал няколко отворени рани, когато влязъл в кабинета. \"Положението му беше почти неспасяемо\", разказва д-р Матиас Цимер. Чак след шест седмици положението на пациента, страдащ от сърдечно-съдово заболяване, се подобрило до известна степен. Трябвало е много по-рано да потърси лекарска помощ, но не е смеел, защото няма здравна осигуровка, разказва д-р Цимер. За случаи като този специалистът по вътрешни болести е създал заедно с други свои колеги безплатен спешен кабинет - в град Офенбах, провинция Хесен. Колко са хората в Германия, които нямат здравна осигуровка, не е известно. Вероятно са стотици хиляди. Ако се разболеят, те са изправени пред големи проблеми. Новият кабинет в Офенбах е открит с помощта на здравната служба към Малтийския орден, която е поела грижата за неосигурени пациенти в общо 20 германски града, между които Берлин, Кьолн и Дуисбург. В региона Рейн-Майн има и други благотворителни организации, които се грижат за пациенти без здравни осигуровки. Във Франкфурт на Майн с грижа за такива хора се ангажират също градската здравна служба и местният университет. За хора, които работят на черно \"Търсенето на медицинска помощ от хора без здравна осигуровка в Офенбах и околностите е голямо\", изтъква д-р Цимер. Веднъж в седмицата спешният кабинет в болницата е отворен за два часа на ден. От април досега той е бил посетен от над 40 души. Сред тях са и хора от държави в ЕС, които работят на черно по строежи или в хотели и ресторанти, както и членове на техните семейства. Кабинетът за безплатни медицински прегледи е посещаван и от германци, които са затънали в дългове. Германското министерство на здравеопазването цитира статистически данни, според които през 2015 година в страната е имало 79 000 души без здравна осигуровка. Броят им е намалял в сравнение с 2011 година, когато оценките са за близо 128 000 души. Реалният брой на хората без осигуровки обаче навярно е значително по-голям, защото много от тях изобщо нямат адресна регистрация, посочва Сабрина Одик от здравната служба на Малтийския орден. Безплатните прегледи, организирани от службата, са посещавани от по близо 7000 пациенти годишно. Безплатните медицински грижи, предлагани от Малтийския орден, първоначално бяха предназначени само за хора, които пребивават нелегално в Германия. Понастоящем обаче най- многочислената група хора без социални осигуровки са граждани на България и Румъния. Град Майнц също предлага безплатна медицинска помощ на хора без здравна осигуровка. Например на един 49-годишен безработен испанец, който има отворени рани по краката. Макар че още като дете е дошъл с родителите си в Германия, той няма нито германски паспорт, нито здравна осигуровка. В амбулаторията на местното сдружение, помагащо на бедни хора, през миналата година се обслужват по около 500 души на тримесечие - повече мъже, отколкото жени. Близо половината от тях са с германски паспорт. Фонд за лечение на пациенти без осигуровки? Поради ограничените средства здравната служба на Малтийския орден не може да оказва помощ на пациенти с хронични болести или рак. В тези случаи се налага семействата на засегнатите да събират пари за лечение. В провинция Хесен управляващите проучват възможностите за създаване на фонд за лечение на пациенти без здравна осигуровка, както и за въвеждане на анонимни болнични листове – помощен проект, който вече е реализиран в провинция Тюрингия. Създаването на фонд може да помогне само ако се действа небюрократично, казва д-р Матиас Цимер. Става дума за болни хора, които се нуждаят от помощ. \"Ние помагаме на всеки, който дойде при нас\", посочва той.", "date": "2019.08.15", "title": "Как Германия лекува хората без здравни осигуровки"}
{"url": "https://www.dnevnik.bg/biznes/2019/08/15/3951365_zaplatite_sa_se_povishili_sus_7_a_razhodite_s_53_prez/", "text": "Общият доход средно на лице от домакинство през второто тримесечие на 2019 г. е 1547 лв. и спрямо същия период на 2018 г. се повишава с 4.9%, съобщиха от Националният статистически институт. В структурата на общия доход с най-висок относителен дял e доходът от работна заплата (57.8%), като за периода той нараства от 835 на 894 лв. или със 7.0 на сто. През второто тримесечие доходите от пенсии са 27.6% от всички, като нарастват от 413 на 427 лв. (3.4%). Доходите от самостоятелна заетост са 6.2% и те намаляват от 97 на 95 лв. (с 1.8%). Доходите от социални обезщетения и помощи нарастват от 35 на 46 лв. (с 33.0%). Общият разход на лице от домакинство през второто тримесечие на 2019 г. е 1402 лв. и се увеличава с 5.3% спрямо същото тримесечие на 2018 година. Най-много пари хората дават за храна (31.4%), следвана от разходите за жилище (15.5%), данъци и социални осигуровки (14.2%), и транспорт и съобщения (11.7%). Наблюденията на НСИ сочат, че най-сериозно скачат разходите за здравеопазване - с 25%. Леко се увеличава потреблението на месо През второто тримесечие на 2019 г. настъпва промяна в потреблението на основни хранителни продукти средно на лице от домакинство в сравнение със същото тримесечие на 2018 година. Увеличение се отчита в потреблението на месо - от 8.6 на 8.9 кг, и яйца - от 39 на 40 броя. При повечето хранителни продукти има намаление на консумацията. По-съществено намалява потреблението на хляб и тестени изделия - от 21.3 на 20.4 кг, зеленчуци - от 19.0 на 18.0 кг, кисело мляко - от 7.9 на 7.5 кг, и плодове - от 8.9 на 8.5 килограма. Без промяна остава потреблението на месни произведения, сирене, зрял фасул и захар.", "date": "2019.08.15", "title": "Заплатите са се повишили със 7%, а разходите с 5.3% през второто тримесечие"}
{"url": "https://www.dnevnik.bg/zdrave/pregledi_i_kampanii/2019/08/15/3951361_bezplatni_pregledi_za_hiv_shte_ima_v_niakolko_grada_do/", "text": "От 15 август започва национална лятна анти СПИН кампания, която ще продължи до 15 септември. В няколко града в страната ще се правят безплатни изследвания за ХИВ, съобщиха от здравното министерство. В България функционират 13 кабинета към регионалните здравни инспекции (РЗИ) за безплатно и анонимно консултиране и изследване за ХИВ. В тези кабинети се извършват предтестови и следтестови консултации от подготвени медицински специалисти. От началото на годината до края на юни над 177 хил. души са се изследвали за болестта. От 1986 г. до началото на август тази година в България са регистрирани общо 3173 лица с ХИВ инфекция. От началото на тази година са открити нови 147 серопозитивни. Запазва се тенденцията от последните години броят на новорегистрираните мъже да е многократно по-голям от инфектираните жени, като съотношението е 5 към 1 (123 мъже и 24 жени). Списъка с кабинетите, в които могат да се правят изследвания, може да видите в прикачения файл.", "date": "2019.08.15", "title": "Безплатни прегледи за ХИВ ще има в няколко града до 15 септември"}
{"url": "https://www.dnevnik.bg/bulgaria/2019/08/15/3951367_emil_djasim_osudi_trud_za_kleveta/", "text": "Учителят по история Емил Джасим обяви в профила си във \"Фейсбук\", че е осъдил \"Труд\" на втора инстанция заради клеветнически твърдения. Така решението на Софийския градски съд беше окончателно потвърдено, тъй като тези дела са двуинстанционни. \"Осъдих ги за клеветническа статия от началото на месец март 2017 г., в която твърдят как съм бил хулил и обиждал паметта на Левски\", съобщи Джасим в социалната мрежа. През март 2017 г.  Джасим заведе четири дела  срещу близките до депутата от ДПС Делян Пеевски сайтове \"Блиц\" и ПИК, вестник \"Труд\" и срещу главния редактор на \"Блиц\" Ивайло Крачунов. Става дума за заведени от историка граждански дела за нанесени неимуществени вреди и всяко от тях е за по 4500 лв. В продължение на седмици съдените от Джасим медийни издания публикуваха материали, в които го обвиняваха в \"антибългарска пропаганда\" и \"гавра\" с исторически личности като Васил Левски. Поводът за атаката срещу него беше неговата лекция по време на участието му на платформата TED през 2014 г. През февруари той  осъди окончателно ПИК , а в средата на миналата година и сайта  \"Блиц\" на първа инстанция  заради клеветническите твърдения.", "date": "2019.08.15", "title": "Емил Джасим осъди \"Труд\" за клевета"}
{"url": "https://www.dnevnik.bg/sport/2019/08/15/3951317_novoto_shou_na_kirios_dve_schupeni_raketi_i_obidi_kum/", "text": "Австралийският тенисист Ник Кириос отпадна във втория кръг на  \"Мастърс\" турнира в Синсинати , като го направи по нов запомнящ се начин. Той загуби от Карен Хачанов със 7:6 (3), 6:7 (4), 2:6, но привлече внимание не с изпълненията си на корта, а с постоянните спорове със съдията на стола. Кириос си позволи да обижда ирландския рефер Фъргъс Мърфи, наричайки го \"най-лошият съдия в тениса\". Това се случи след втория сет, който австралиецът загуби с тайбрек от руския си съперник. \"Всеки път, когато аз играя на корта, той прави някакви глупости\", каза Кириос. Между сетовете Кириос се прибра в съблекалнята против волята на Мърфи, а в коридора от яд счупи две от ракетите си. Връщайки се на корта, австралиецът се обърна към рефера, като му обясни, че той е просто \"инструмент, за да могат да се играят мачовете\". Споровете между двамата продължиха в началото на решителния сет, когато Кириос реши да оправя ръкохватката на своята ракета. Той получи и наказателна точка заради прекалено забавяне, което отново отприщи гнева му. След края на срещата австралиецът реши да не се ръкува с Мърфи и напусна корта. Това не е първи подобен случай през годината. По време на м астърс турнира в Рим  Кириос хвърли стол на корта, след като беше несъгласен със съдията, и напусна корта, без да доиграе срещата. В  \"Куинс\"  австралиецът беше глобен с 13 766 паунда за неспортсменско поведение.", "date": "2019.08.15", "title": "Новото шоу на Кириос: две счупени ракети и обиди към \"най-лошия съдия\" (видео)"}
{"url": "https://www.dnevnik.bg/sviat/2019/08/15/3951379_trump_izkljuchi_bibliite_no_ne_i_broenicite_ot_mitata/", "text": "Администрацията на американския президент Доналд Тръмп трайно изключи от плановете за налагане на допълнителни мита библиите, отпечатани в Китай, предаде агенция \"Ройтерс\". Решението вероятно е насочено към поддръжниците на президента сред вярващите християни, отбелязва агенцията. Библиите са сред 25-те категории продукти, които са премахнати от списъка със стоки от Китай, които от 1 септември и 15 декември би трябвало да бъдат обложени с мита от 10 процента. Сред другите продукти, извадени от списъците заради значимостта им, са детски столчета за кола; кранове, използвани в пристанищата и на строителните обекти; контейнери за морски превози и някои видове риба. Броениците и други лични религиозни предмети, внасяни от Китай, обаче ще бъдат обхванати от 10-процентовите мита на 1 септември според документацията на службата на постоянния търговски представител на САЩ. Близо 60 процента от вноса на тези религиозни предмети идват от Китай и миналата година са били на стойност около 11 млн. долара според анализ, направен от \"Ройтерс\" на официални данни. През май  библиите и други религиозни текстове, отпечатани в Китай , бяха включени в списъка на стоки за облагане с мита от 25 процента като част от по-широката категория на книги, брошури и листовки с обща стойност 794 млн. долара. Те са възлизали на 91.7 млн. д., или 65 процента от общия американски внос в категорията за 2018 година. Тръмп заяви по-рано тази седмица, че ще отложи влизането в сила на 10-процентовите мита за стоки като мобилни телефони, лаптопи и други потребителски стоки до 15 декември \"просто в случай\" че митата засегнат потребителските разходи през сезона на коледните покупки. /БТА", "date": "2019.08.15", "title": "Тръмп изключи библиите, но не и броениците от митата върху китайския внос"}
{"url": "https://www.dnevnik.bg/gradska_sreda/2019/08/15/3951036_arhitektut_koito_znae_kak_se_reshavat_problemi_v/", "text": "Арх. Борислав Игнатов е кандидатът за кмет на \"Демократична България\". При официалното  представяне  той каза, че е работил по големи проекти в Бостън, Ню Йорк, Пекин и Москва, видял е какви са проблемите на големите градове и какви са добрите практики за преодоляването им. По думите му най-голямата лъжа е, че добрите практики не могат да бъдат прилагани в България. Арх. Игнатов трета година председателства Камарата на архитектите в България. Това, което със сигурност може да се каже за него, е – не се крие и изразява бързо и ясно позицията си по всички спорни теми в обществото. И невинаги печели масова възхита, защото търси първопричината, а не просто виновника. Той директно обяви, че не е съгласен с поведението на своя колега, проектант на ремонта на ул. \"Граф Игнатиев\", който се скри от медиите след несполуките там. Но посочи по-големия виновник за гафовете – Столичната община, възложител на ремонта за 21.5 млн. лв. Тя е трябвало да контролира изпълнението на проекта, защото същата фирма - изпълнител на ремонта, перфектно е обновила централната улица на Бургас \"Княз Богориди\". Но там зам.-кметът на общината заедно с проектанта неотлъчно е контролирал ремонтните дейности. За разрешителното за строеж на небостъргача \"Златен век\" арх. Игнатов обяви, че казусът произтича от неуредици в законодателството, и директно препоръча Законът за устройство на територията да бъде заменен от нов кодекс, както в много европейски страни, който по-ясно и устойчиво решава такива случаи. И отхвърли популизма в решаването на случая със срещата между протестиращите и Бойко Борисов. След нея строежът беше спрян. \"Не е възможно министър-председателят да се занимава с обекти, каквито и да са те. Не може държавата да опира всеки път до министър-председателя\", очерта тогава архитектът формата на управление у нас в последните години. За кръстовището на бул. \"Васил Левски\" в родната му Варна, което се наклони след ремонта за 80 млн. лв. арх. Игнатов припомни, че реконструкцията била по проект от 80-те години на миналия век, който няма нищо общо със съвременната инфраструктура на града. - обект на разгорещени спорове с години, архитектът предложи да не се събаря или мести, а да се \"опакова\" в озеленен с растения саркофаг. Вътре паметникът да се превърне в музеен експонат и така да не присъства толкова очебийно в центъра на София. Преди това тества във фейсбук нагласите по деликатната тема с \"патриотичната\" идея вместо войника, размахващ шмайзера, на постамента да се монтира националният герб. Реакцията във фейсбук бързо го ориентира и последва идеята му за зеления саркофаг. \"Аз съм позитивен човек, казва той. Прекаленото вглеждане в грозните неща около нас ни изправя пред риска на депресията. Така можем да лишим живота си от смисъл\", казва той пред \"Капитал\". Борислав Игнатов е на 47 години. Завършил е Архитектурния факултет на УАСГ в София, специалност \"Градоустройство\", през 1995 г. Започнал е да работи още в трети курс. \"Занимавах се с нещо, което звучеше твърде авангардно по онова време, разказва той. Разработвахме триизмерни компютърни визуализации на проекти и компютърни игри, които имаха архитектурен контекст.\" През 1993-94 г. у нас това наистина звучи авангардно и... напълно обречено. През 1998 г. спечелва зелена карта и година по-късно заминава за Съединените щати. \"Това беше време на подем за Америка и още на втория месец ми се удаде възможността да започна работа в архитектурното бюро William Rawn Architects. Въпреки това на всяко ново място човек изживява детството си отново. Откриваш света и нещата около себе си, чувстваш се непохватен и усвояваш стъпките една по една\", разказва той пред \"Капитал\". През 2005 г. Борислав Игнатов решава да кандидатства в Колумбийския университет в Ню Йорк. Приет е със стипендия в програма за следдипломна квалификация към магистратурата му. Там учи авангарден архитектурен дизайн, а след това е поканен да преподава в същия университет, в катедрите \"Концептуална архитектура\" и \"Опазване на историческото наследство\". \"Абсолютен позор е за една нация да остави историческото си наследство да рухне. Това не е само признак за материална бедност, а на духовна и на необяснима апатия към онова, което притежаваме\", прозрял е той. През 2007 г. спира преподавателската си дейност и се връща в България, защото получава пълна свобода за изготвяне на проект за екокъща. Няколко години по-късно построената къща става единствената българска сграда, включена в престижния сборник \"1000 x European Architecture\" на швейцарското издателство Braun Publishing. Оттогава арх. Игнатов често пътува до Съединените щати. Със свои колеги от Сиатъл изготвя проекта за Музей на дизайна в Шънджън – един от най-бързо развиващите се градове в Китай. Носител е на Голямата на награда на Съюза на архитектите в България – през 2010 и 2012 г., на наградата на община Варна за постижения в архитектурата, на Министерството на културата, както и \"Архитект на годината\", \"Сталкер\", \"Животворна светлина\". Колегите му изтъкват, че е специализирал в за вписване на сградите в природата и историческия контекст. Самият той вярва, че най-добрата архитектура е тази, която работи в хармония с озеленяването и историческите дадености на мястото.  През 2016 г. Камарата на архитектите у нас избира арх. Игнатов за председател. Неговата програма за оптимизация и развитие на организацията бързо печели привърженици. Новият лидер веднага въвежда пряка демокрация чрез електронно гласуване, онлайн заседания и директно излъчване на общите събрания на камарата.", "date": "2019.08.15", "title": "Кой е арх. Борислав Игнатов"}
{"url": "https://www.dnevnik.bg/politika/2019/08/15/3951124_zapaden_park_ne_e_hubavo_i_niama_da_e_gotovo_skoro/", "text": "Разкопани алеи, а по тях добре иззидани с тухли шахти, в които човек като нищо може да пропадне и почти невъзможен достъп за гражданите. Така накратко може да се опише Западен парк в София. На разходка и почивка в неговата гора разчитат жителите на няколко квартала. Паркът граничи с \"Люлин\", \"Захарна фабрика\", \"Света Троица\", \"Гевгелийски\", \"Красна Поляна\", но достъпът до него, по принцип е труден, а от началото на ремонта – още повече. Паркът е на второ място по територия в София след Борисовата градина, но малка част от него е облагородена. Ремонтът на парка, започнал преди повече от година, временно е спрян. От Столичната община обясниха преди малко повече от месец, че фундаментите на козирката при главния вход на парка са проектирани в зоната на магистрален водопровод и отклонението му за жк \"Люлин\". Проектантът - \"Проджект планинг енд мениджмънт\" ООД трябвало да изготви ново решение за входа на парка до 17 юни. Указаният срок обаче не бил спазен и проектантите са го представили на 25 юни. Проектът за възстановяване на Западния парк е финансиран с 10.9 милиона лева по оперативна програма \"Региони в растеж\", от които 2.3 милиона лева са национално съфинансиране. Трябва да бъдат обновени настилките, да се изградят нови детски площадки, а цялото парково обзавеждане да се подмени. Ще има и поливни системи. Предвидено е още изцяло ново осветление, както и видеонаблюдение в тази част на парка. Главният изпълнител на обекта е \"Галчев инженеринг\", който спечели обществената поръчка с по-ниска предложена цена. Официално строителните дейности в Западния парк започнаха на 6 юни 2018 г. Срокът на изпълнение е 365 календарни дни и трябваше да приключи на 6 юни, информационната табела на обекта сочи краен срок 10 декември, тъй като от общината са признали 118 дни с неблагоприятни метеорологични условия за работа. Според по-стара информационна табела строителното разрешение е издадено от 9 юни 2017 г. В топлия августовски ден по остатъците от алеи и дупките по тях жизнерадостно се катерят пенсионери и деца, други разхождат кучетата си, спортуват. Десетки са избралите закътаните полянки за слънчеви бани, а на сравнително скоро обновените детски площадки има майки, баби и бащи извели на въздух и сянка децата си. Те, меко казано, не са доволни от развитието на ремонта.      \"Наблюдавам ремонта общо взето от първа копка, защото много се зарадвах, че ще правят голям ремонт и ще възстановяват осветлението, и т.н. Общо взето, от началото на ремонта една бригада от 5-6 човека седят. Обикалят от едната до другата дупка и когато обявяваха, че в момента не работят, защото е лошо времето, те всъщност бяха тук и нищо не правеха, а времето не беше лошо. И ремонтът е на никакъв етап. Обявяваха се някакви гръмки фрази, излизаха кметове разни и обявяваха, че са готови с подземните тръби и електрификация, а те всъщност нищо не са направили. Сега се говори, че има някаква грешка в проекта и спират за неопределено време\", разказа наблюденията си Елица Лазарова, докато скоро проходилата й дъщеря преодоляваше неравности по детската площадка. Тя живее в кв. Гевгелийски. \"Миналото лято нямахме парк. Това е второ лято в което нямаме парк. Аз си купих този апартамент, за да имам парк. Имам вече деца, нямам парк\", каза Пенко Зарев, който живее в \"Люлин\". \"Също съм абсолютно възмутен, че багерът е изсиппал пръст върху здрави пейки. То си личи, че е нарочно. Предполагам, че е за да може след това да се усвоят пари за подмяна на пейките. Абсолютно съм възмутен, смятам, че срокът трябваше да бъде спазен, защото това, което дадоха като извинение, че са имали лошо време, не е никакво извинение. Днес разбирам, че е спрян ремонтът и паркът ще остане така за неопределено време. Виждам само, че се крадат едни пари. Нищо нищо не виждам да е свършено. Проектантска грешка е на арката, не на ремонта на целия парк\", изрази възмущението си Зарев. \"Няма откъде да се купи една вода, едно кафе. Можеше този ремонт да го правят на части, а не да разорат, да разкопаят... Децата няма откъде да минат, може да паднат в някоя дупка. Това е абсолютно безобразие и е за съд. Този хубав парк го направиха на нищо. От соца нищо не е пипано, само се руши\", добави възмущението си и Величка Влаева Пенко Зарев разказа, че достъпът до парка цяло лято за него е бил много труден, на моменти невъзможен. Той вози детето си на седалка на колелото. Налагало се да влиза през Централния вход. \"Мога да кажа, че достъпът от \"Люлин\" е много затруднен. Ако си пеша, ако си без дете, можеш да се справиш. Но в случая, на нас целта ни е да си гледаме децата на чистия въздух, а е невъзможно\", каза Зарев.      По проект към \"Люлин\" ще има нов вход на парка. Но не е предвиден вход за три квартала, чиито блокове граничат със Западен парк – Гевгелийски, Света Троица и Западен парк. Жителите им трябва да носят на ръце детските колички през ЖП линията, която отделя кварталите им от зелените площи или да обикалят към единствения подлез, който е в южната част на парка. \"С количките на ръце, през нерегаментирани прелези, надяваме се, да не ни удари влак. Още веднага, като обявиха от фейсбук профила на Йорданка Фандъкова, че ще правят ремонт на официалната част на парка, аз написах коментар, че трябва да се помисли и за прелези към Гевгелийски\", каза Елица Лазарова. Още по-тъжно е положението към горската част на парка. Апостол Толев, който живее на метри от парка, в едноименния квартал нарича ситуацията там \"поредната софийска трагедия\". \"Входът откъм колелото на автобус 72 вече има табела и някакви охрани денонощно уж, ама то след дъжд качулка. Там бяха и голямата сеч, където с журналисти кметицата ходи да залесява след това преди няколко години. Разбира се боднатите фиданки не хванаха и само се хвърлиха някакви пари в нищото.\", каза Толев. Нов срок за ремонта на парка няма.", "date": "2019.08.15", "title": "Западен парк – не е хубаво и няма да е готово скоро"}
{"url": "https://www.dnevnik.bg/bulgaria/2019/08/15/3951387_zarazeno_s_afrikanska_chuma_prase_e_otkrito_murtvo_v/", "text": "Първи случай на африканска чума по свинете е установен в област Благоевград, съобщава \"Фокус\". Болестта е открита в умряло прасе, което е намерено изхвърлено в река Струма край Кресна. Новината за заразеното животно беше съобщена по време на свиканата от областния управител на Благоевград извънредна епизоотична комисия. На срещата бяха обсъдени мерките, които ще се предприемат оттук нататък. Около 135 домашни прасета ще трябва да бъдат умъртвени в Кресна след откриването на мъртвото животно. Зам.-кметът на града Валентин Стоичков уточни, че \"ще бъде трудно да убедим стопаните, че прасетата им трябва да бъдат умъртвени\". \"Това, че не са направени проби на други прасета, които се отглеждат в града, ще бъде основният проблем, който може да провокира напрежение\", каза още Стоичков. Той добави, че жителите на Кресна се съмняват, че прасето е на някой от тях. Директорът на Областна дирекция по безопасност на храните в Благоевград Михаил Бащавелов добави от своя страна, че се извършва разследване чия собственост е откритото мъртво прасе. Експерти, участващи в извънредната епизоотична комисия, подчертаха, че макар то да е намерено в реката, няма опасност заболяването да се разпространи по нея, тъй като вирусът се е размил в по-голямото количество вода. Така само два дни след първия установен случай на  африканска чума по свинете в Софийско  заразата беше открита за първи път толкова на юг.", "date": "2019.08.15", "title": "Заразено с африканска чума прасе е открито мъртво в Струма"}
{"url": "https://www.dnevnik.bg/photos/2019/08/15/3951369_fotogaleriia_otbeliazvaneto_na_uspenie_bogoridno/", "text": "Днес е един от най-големите християнски празници - Успение на Пресвета Богородица, наричан още Голяма Богородица. Той се отбелязва с тържествени литургии в цялата страна. На снимката: Кадър от софийската църква \"Св. Неделя\".", "date": "2019.08.15", "title": "Фотогалерия: В храма за Голяма Богородица"}
{"url": "https://www.dnevnik.bg/video/2019/08/15/3951446_video_ruski_a321_se_prizemi_bez_dvigateli_v_carevichak/", "text": "Екипажът на пътнически самолет А321 на \"Уралските линии\" бе принуден да извърши \"твърдо\" приземяване само 2 минути след излитането от Москва. Причината е попадане на птици в двата двигателя. Няма сериозно пострадали, а аварията е заснета от един от пътниците.      - самолетът по линията Москва-Симферопол (полет U6178) се е сблъскал с ято птици веднага след излитането от летище \"Жуковский\" - първо угасва левият двигател, а десният поддържа нестабилни обороти, няма достатъчно тяга и също угасва (или е изключен от екипажа) - самолетът не успява да набере височина, капитанът съобщава на контролната кула за пожар в двигателя и решение да се приземи аварийно без спуснати колесници в царевична нива на километър от пистата - ранени са 23 души (източник на РИА \"Новости\" от аварийните служби говори за 55 пострадали), включително 9 деца и бременна, но след медицински преглед са освободени всички с изключение на една жена      - на борда е имало 226 пътници и 7-членен екипаж - капитанът е 41-годишният Дамир Юсупов с над 3000 полетни часа, а вторият пилот е 23-годишният Георгий Мурзин с едва 600 полетни часа - черните кутии не са повредени и ще бъдат предадени на разследващия екип.", "date": "2019.08.15", "title": "Видео: Руски А321 се приземи без двигатели в царевичак край Москва"}
{"url": "https://www.dnevnik.bg/bulgaria/2019/08/15/3951438_otkriti_sa_arheologicheski_nahodki_na_kaliakra/", "text": "Погребение от XIV век на неизвестен на учените аристократ, златен пръстен и съд, в който са събирани сълзите на оплаквачките са открити при археологически проучвания на Калиакра. Това съобщи Националният исторически музей. В гроба на Господин Георги Палеолог археологическия екип е открил дарове, най-впечатляващ от които е бил масивният златен пръстен, разкриващ името на погребания, както и знатното му потекло. Пръстенът е от известния \"Калоянов тип\", но с много по-детайлна и изящна украса по халката, изображение на гълъб, надпис и монограм на императорската фамилия в Константинопол, разказват учените. Погребението е било извършено през втората половина на XIV век. Откритите дарове дават възможност да се възстанови ритуалът по изпращане на покойника. Благородникът е бил положен в ковчег, от който има останали следи. Лицето му е било покрито, по думите на археолозите, с луксозна материя, върху тялото му са били поставени дарове и стъклен съд, който според тогавашните вярвания се е ползвал за сълзите оплаквачките. Разкопките се провеждат под ръководството на доц. д-р Бони Петрунова, директор на Националния исторически музей. Тя проучва района от 2004 г. Финансирането на разкопките през 2019 година е предоставено от Министерството на културата и община Каварна. Проучванията на средновековния некропол ще продължат до края на август като през 2019 г. Националният исторически музей ще публикува каталог на миналогодишната находка от Калиакра - \"Татарска плячка\", която съдържа 950 предмета от злато и сребро.", "date": "2019.08.15", "title": "Погребение на средновековен аристократ е открито на Калиакра"}
{"url": "https://www.dnevnik.bg/politika/2019/08/15/3951462_oblastnite_upraviteli_na_haskovo_i_plovdiv_shte_sa/", "text": "Първите официални кандидати за кметове на ГЕРБ бяха съобщени след заседание на Изпълнителната комисия на партията. За Пловдив ще се бори областният управител Здравко Димитров. За Хасково Изпълнителната комисия на ГЕРБ утвърди кандидатурата на областния управител Станислав Дечев. В Русе управляващите издигат Диана Иванова, която е директор на Професионалната гимназия по облекло в града.                               Всички те са издигнато от местните организации на номинационни събрания, но последната дума за кандидатите има Изпълнителната комисия на ГЕРБ и лидерът на партията Бойко Борисов. Здравко Димитров е учредител на ГЕРБ и беше депутат в 42-то и 43-то Народно събрание. През 2015 г. беше изключен от парламентарната група и се яви като кандидат за кмет на Пловдив, подкрепен от Реформаторския блок. След това Борисов направи Димитров областен управител на Пловдив. Димитров е дългогодишен състезател по баскетбол. Той е завършил Пловдивския университет \"Паисий Хилендарски\" като бакалавър по \"Спортна икономика\", след което защитава магистратури по \"Психология\", \"Публична администрация\" и \"Финансов мениджмънт\". Димитров е награден от министъра на отбраната с медал за принос към Министерството на отбраната, а през 2015 г. е отличен с най-високото църковно отличие \"Св. Апостол Ерм\". Сегашният кмет Иван Тотев остава областен координатор на ГЕРБ в града. Диана Иванова е магистър по \"Автоматизация на производството\" от РУ \"Ангел Кънчев\". През 2018 г. е отличена с наградата \"Директор на годината\" на Синдиката на българските учители, притежава и грамота \"Посланик на Русе\" за високи постижения и принос към подобряването на имиджа на Русе и утвърждаването му като модерен и културен европейски център. От пресцентъра на ГЕРБ допълват, че Иванов има и почетно отличие \"Неофит Рилски\" за дългогодишна цялостна високопрофесионална трудова дейност в системата на народната просвета на министерството на образованието. Станислав Дечев е магистър по \"Автоматика и системотехника\" от пловдивския филиал на Техническия университет в София. Работил е в ДФ \"Земеделие\" – Хасково, бил е и общински съветник в Хасково.", "date": "2019.08.15", "title": "Областните управители на Хасково и Пловдив ще са кандидати за кметове от ГЕРБ"}
{"url": "https://www.dnevnik.bg/zelen/2019/08/15/3951461_blizo_41_ot_teritoriiata_na_bulgariia_e_pokrita_s_gori/", "text": "Близо 41% от територията на България е покрита с гори. Това показват данните за 2015 г. на европейската статистическа агенция Евростат. Спрямо 2012 г. се отчита увеличение с 2.6% на територия в страната, която е покрита с гора. По този показател България се нарежда на девето място в Европейския съюз. Лидер по горски площи е Финландия, на която 2/3 от територията е покрита с дървета. Зад нея са Словения и Швеция. На последните места са Малта, Холандия и Великобритания. Пак по данни на Евростат общо 44.7% от площта на България е покрита с растителност. По този показател страната се нарежда на 10-о място в ЕС. Лидери са отново Финландия, Словения и Швеция, докато на последните места Дания, Холандия и Малта.", "date": "2019.08.15", "title": "Близо 41% от територията на България е покрита с гори"}
{"url": "https://www.dnevnik.bg/analizi/2019/08/15/3951479_posleden_teferich_na_goliamata_terasa/", "text": "                         Да кажеш \"сбогом\" на една тераса около декар - декар и полвина. Последен теферич на тая маса - прощавай, барбекю, балкон, родина! Прощавайте, аз трябва да замина прокуден консул в жарката Валенсия. Аз паднах жертва, аз настъпих мина и пратиха ме в нещо като пенсия, в изгнание из пустата чужбина... Ще плувам в средиземните морета, ще носталгирам посред Балеарите. Българийо, родино моя клета, един твой син напуска те и жали те! Напразно ще да търся мирен пристан, ще спомням за имот и бира-скара, и ще сънувам свойта Реконкиста, печално ще се чеша, ще се барам... (...) Ще се завърна кротко след години, парче месо ще сложа в барбекюто. Ще да почерпя близки и роднини, и люто ще ридая, люто, люто... *** Бившият шеф на Антикорупционната комисия КПКОНПИ Пламен Георгиев след дълга отпуска и проверка на НАП подаде оставка и се върна в Спецпрокуратурата, където е работил по-рано и където прокурорската колегия го прие с отворени обятия. Проверката на НАП срещу Георгиев завърши като проверките, които самият Георгиев е правил на Цветан Цветанов, Делян Пеевски, Владислав Горанов, Румен Порожанов и други - чисти са всички, няма проблеми! Още непостъпил на новата-стара длъжност в Спецпрокуратурата, за Пламен Георгиев излезе изненадващо решение на Министерския съвет, че отива консул във Валенсия и Балеарските острови.", "date": "2019.08.15", "title": "Последен теферич на голямата тераса"}
{"url": "https://www.dnevnik.bg/sport/2019/08/15/3951474_andi_ruis_otricha_da_e_podpisval_dogovor_za_revansha_s/", "text": "Световният шампион по бокс за професионалисти в тежка категория Анди Руис отрече да е подписвал договор за реванша с Антъни Джошуа. В понеделник в Лондон мениджърът на британеца  Еди Хърн каза, че всичко е уточнено и подписано  и че мачът ще е на 7 декември в Саудитска Арабия. \"Не съм подписвал нищо още, преговаряме за всичко\", каза Руис пред ESPN в Мексико. \"Те искат да го направим там (мачът да е в Саудитска Арабия), но трябва да видим какво ще договорим с моя екип. Бих искал отново да е в Ню Йорк\", заяви шампионът. Руис поднесе една от най-големите изненади в историята на бокса на 1 юни, когато победи Джошуа в \"Медисън скуер гардън\". С успеха си той стана първият мексиканец световен шампион. Според информациите организаторите в Саудитска Арабия са предложили 40 млн. долара за приемането на реванша. Идеята двубоят да е в азиатската държава  предизвика критики на правозащитни организации . В понеделник Международната федерация по бокс (IBF) е решила да задължи победителя от реванша  да се изправи срещу официалния претендент на организацията Кубрат Пулев най-късно до 31 май 2020 г .", "date": "2019.08.15", "title": "Анди Руис отрича да е подписвал договор за реванша с Джошуа"}
{"url": "https://www.dnevnik.bg/bulgaria/2019/08/15/3951482_kratki_novini_putnata_agenciia_registrira_oshte_edin/", "text": ". Два нови случая на западнонилска треска Два нови случая на  западнонилска треска  са били потвърдени в националната референтна лаборатория към Националния център по заразни и паразитни болести, съобщиха от здравното министерство. В единия случай се касае за внос на инфекцията от Кипър. Болният е българин на 48 г. от област Пазарджик, строителен работник, който е бил през последните 2 месеца и развил клинични симптоми на заболяването в Кипър. При пристигането си обратно в България е с повишена температура, световъртеж и отпадналост и веднага е приет в болницата в Пазарджик. Другият болен е мъж на 41 г. от София, който е настанен в болница с неврологични симптоми. Западнонилската треска не се предава от човек на човек и болният не е опасен за живеещите с него. Основните мерки за превенция е намаляване риска от ухапване от комари, които са основните преносители на заразата. Пътната агенция регистрира още един доставчик на тол-услуги Агенция \"Пътна инфраструктура\" (АПИ) вписа в регистъра четвърти национален доставчик на тол-услуги. Това е фирмата \"Иком\" ООД, която иска да партнира само в събирането на тол-такси на база изминато разстояние. Сега предстои дружеството да премине втория етап от процедурата за подписване на договор, след което да докаже оперативна съвместимост с електронната система и едва тогава да започне дейност по предоставяне на услуги. До момента АПИ има договор за национален доставчик на услуги с \"Интелигентни трафик системи\" ЕАД, с \"Телетол\" АД и с \"Конкорд смарт инфраструктура\" АД, като две от дружествата вече продават електронни винетки – \"Интелигентни трафик системи\" и \"Конкорд смарт инфраструктура\", а \"Телетол\" АД не продава електронни винетки, тъй като не постигна оперативна съвместимост със системата на АПИ. След като пострада жена, Фандъкова нареди проверка на подлезите При инцидент в подлез на бул.\"България\", София в сряда, при който поради поддала решетка пострада жена, кметът Йорданка Фандъкова е наредила да се направят спешни проверки на всички подлези. Тя обеща решетка да бъде сменена веднага. \"Знаем, че подлезите са най-честите места за вандализъм. Затова трябва да бъдат проверявани ежеседмично и да се предприемат мерки\", добавя тя пред Би Ти Ви. Дете скочи на релсите на метрото заради изпуснати зарчета Дете скочи на релсите на метростанция \"Сердика II\" след като си изпуснало зарчетата, които взе ги и избяга, съобщи БНР. Няма постардали, а движението на влаковете не е било възпрепятствано, казва за БНР директорът на \"Метрополитен\" Стоян Братоев. Възрастта на детето не се съобщава. Предпазната система се задействала веднага и напрежението е било изключено в този участък. Нарушения на трафика няма. Братоев допълни, че от догодина на част от метростанциите от линия едно и две ще бъдат монтирани предпазни съоръжения.", "date": "2019.08.15", "title": "Кратки новини: Пътната агенция регистрира още един доставчик на тол-услуги"}
{"url": "https://www.dnevnik.bg/bulgaria/2019/08/15/3951439_otpuski_otlojiha_osvobojdavaneto_na_metodi_lalov_kato/", "text": "Съдийската колегия на Висшия съдебен съвет (ВСС) бе свикана на извънредно заседание, за да гласува  молбата на Методи Лалов  да бъде освободен като магистрат в Софийския районен съд (СРС), но гласуването бе отложено за 30 август, тъй като не се събра нужният кворум. На заседанието присъстваха единствено председателят на Върховния касационен съд Лозан Панов и още трима членове на колегията, а Даниела Марчева дори е прекъснала платения си годишен отпуск, за да присъства на заседанието. На 1 август съдията от Софийския районен съд и негов бивш председател съобщи на страницата си във Фейсбук, че е подал оставката си пред Висшия съдебен съвет. Съдия Лалов пише, че си тръгва от съда, но сърцето му остава завинаги там. \"Правя го, за да работя за промяна, която ще позволи в съдебната система да влизат и да остават почтените, независими и компетентни магистрати. Излизам, за да се боря в съдебната система да се завърне справедливостта\", добавя съдия Лалов. В заявлението си до ВСС той е посочил, че моли да бъде освободен от поста, считано от 2 септември. \"Причината да напусна професията, която упражнявам повече от 16 години и която винаги ми е носела удовлетворение, е, че честта и достойнството не ми позволяват да наблюдавам как съдебната власт прави поредната крачка към своята гибел\", пише до ВСС Лалов. Той написа и  подробни мотиви за оставката си . Миналата седмица Лалов каза, че  не изключва възможността да се кандидатира  за кмет на София, и уточни, че за да се случи това, някой трябва да му се довери и да го подкрепи. По-рано днес на представянето на кандидата за кмет на \"Демократична България\" архитект Борислав Игнатов съпредседателят на обединението и лидер на \"Да, България\" Христо Иванов съобщи, че се очаква Методи  Лалов да бъде водач на листата  за общински съветници. Имената на кандидатите за общински съветници в столицата ще бъдат съобщени по-късно. Срокът за регистрация е до 24 септември.", "date": "2019.08.15", "title": "Отпуски отложиха освобождаването на Методи Лалов като съдия"}
{"url": "https://www.dnevnik.bg/razvlechenie/2019/08/15/3951480_sudut_v_stokholm_opredeli_rapura_asap_rocky_za_vinoven/", "text": "Съдът в Стокхолм определи американския рапър A$AP Rocky за виновен по обвинението за побой, но му спести престоя в затвора в дело, което предизвика гнева на феновете му и дори стана повод за дипломатически спор, след като Доналд Тръмп изрази съмненията си в справедливостта на шведската съдебна система, съобщава \"Гардиън\". Съдът е определил за виновни и двама от членовете на антуража на A$AP Rocky за същото престъпление за улично сбиване в шведската столица на 30 юни, но определи деянието за не толкова сериозно, че да е необходимо присъдата да е затвор. Популярният изпълнител, чието истинско име е Раким Майърс, и неговите охранители Дейвид Риспърс-младши и Бладимир Корниъл твърдяха, че действията им са били самозащита при инцидент, заради който ги грозеше присъда до две години затвор. По време на изслушване в съда по-рано този месец Майърс заяви, че той и антуражът му са се опитали да избегнат конфронтация с двама мъже, които по думите му са ги преследвали. Според показанията му един от тях е нападнал един от охранителите на звездата. В последвалото сбиване една от жертвите, 19-годишният Мустафа Джафари - шведски гражданин от афганистански произход, е получил наранявания на ръцете, краката и главата, както и фрактура на реброто, заради която е имал нужда от болнично лечение. В решението си съдът отхвърля искането инцидентът да се разглежда като акт на самозащита, заключвайки, че тримата мъже са нападнали жертвата с удари и ритници, докато той е лежал на земята, както и че 30-годишният изпълнител също е бутнал жертвата на земята и е стъпвал върху ръката му. Тъй като ситуацията не се разглежда като самозащита, те трябва да платят на Джафари обезщетение в размер на 12 500 шведски крони. Решението е да им бъде спестен престоят в затвор в Швеция, освен ако отново не извършат подобно нападение в страната. Тримата извършители, които за около месец бяха задържани в ареста в Швеция и бяха освободени на 2 август след края на делото им, са се завърнали веднага в САЩ и не присъстваха лично при произнасянето на присъдата им. Делото стана повод за дипломатически спор, след като американската риалити звезда Ким Кардашиян Уест призова директно Тръмп да се обади на шведския премиер Щефан Льофвен и да му предложи лично да гарантира за Майърс например. Льофвен заяви след това, че шведската съдебна система, прокуратурата и съдилищата са независими, след което Тръмп написа в \"Туитър\", че е \"много разочарован\" и допълни: \"Дайте на A$AP Rocky неговата СВОБОДА. Ние правим толкова много за Швеция, но, изглежда, това не се случва в обратната посока. Швеция трябва да се фокусира върху истинския си криминален проблем!\"", "date": "2019.08.15", "title": "Съдът в Стокхолм определи рапъра ASAP Rocky за виновен в случая с побоя"}
{"url": "https://www.dnevnik.bg/evropa/2019/08/15/3951526_perspektivata_za_predsrochni_izbori_v_italiia_naesen/", "text": "Перспективата за предсрочни избори в Италия още наесен се отдалечава след образуването с вот във вторник на мнозинство между антисистемното Движение \"Пет звезди\" (ДПЗ) и левоцентристката Демократическа партия (ДП), но здравината на този съюз не е гарантирана. Какво стана в Сената във вторник? Сенаторите от ДП и тези на ДПЗ, които са бесни на Матео Салвини заради  решението му да прекъсне без предупреждение съюза им  на 8 август,  единодушно гласуваха против  предложението на лидера на крайнодясната \"Лига\" правителството на Джузепе Конте да бъде свалено с вот на недоверие още тази седмица. Те се разбраха да поискат от близкия до ДПЗ премиер само да дойде \"да се изкаже\" в Сената на 20 август в опит за решаване на политическата криза. Този породен от обстоятелствата съюз е белязан от голямото завръщане на бившия премиер (2014 - 2016 г.)  Матео Ренци , който продължава да е влиятелна фигура в ДП. Салвини, с даден от поддръжниците му прякор Капитана, контраатакува, като предложи на ДПЗ да се сдобрят временно, за да гласуват следващата седмица исканото от ДПЗ значително съкращаване на броя на депутатите (от рекордните за Европа 945 на 600), а веднага след това да се върнат пред урните. В сряда Матео Салвини обяви, че следващата седмица отново ще се опита да свали правителството на Конте. \"На 20 август ще гласуваме недоверие на премиера, защото демократичният и прозрачен път е този на изборите\", каза той. Защо се отдалечава вероятността за предсрочни избори наесен? Изненадващото предложение на Салвини да се гласува съкращаване на парламентаристите, което е сходно с това на Ренци, прави вероятно приемането на този текст на последно четене днес или утре в Камарата на депутатите. Според ДПЗ спестените пари от заплати трябва да отидат за \"по-полезни неща - училища, пътища и болници\". А Ренци вече обеща, че неговата ДП ще гласува в подкрепа на този проект. Тази реформа обаче ще трябва след това да бъде утвърдена с конституционен референдум, за чиято организация са нужни три месеца и още три за произвеждането му, а после ще трябва да се преначертаят границите на избирателните райони, изтъкнаха експерти.      Това би отложило едни предсрочни избори с поне шест месеца. През това време сегашното правителство на \"Лига\" и ДПЗ ще е парализирано и неспособно да се споразумее за бюджета за 2020 г. Този бюджет е изключително важен за третата най-голяма икономика в еврозоната, която е силно задлъжняла и е на ръба на рецесията. Според Ренци преди каквито и да било избори трябва да се одобри не само съкращаването на парламентаристите, а и бюджет за събиране на недостигащи в хазната 23 милиарда евро и избягване на програмирано автоматично повишаване на ДДС от януари. За тази цел Ренци предложи да се състави преходно правителство, в което ДП да се съюзи с ДПЗ. Той призна, че \"в човешки план това му струва много\", защото преди и след падането на кабинета му през декември 2016 г. той е понесъл множество обиди от движението. Какво искат италианците? На теория мнозинство на ДПЗ и ДП е възможно, но Движение \"Пет звезди\" е разделено на два лагера - ляво крило, което е близко до председателя на долната камара Роберто Фико и би подкрепило такъв съюз, и дясното крило на Луиджи ди Майо, което е по-резервирано. Според медиите Фико работи по хипотезата за \"правителство със стабилно парламентарно мнозинство\", което може да е водено от уважавана личност от ДПЗ като бившия съдия по антикорупционни дела Рафаеле Кантоне. Според колумниста на в. \"Република\" Стефано Фоли \"правителство, сведено до ДП и ДПЗ, което да се роди с амбицията да изкара до края на мандата на парламента през 2022 г., е най-реалистичната хипотеза, при условие че намери смислена основа за управленска програма\".      Ди Майо по-скоро подкрепя широки промени в състава на кабинета в полза на ДПЗ и съставяне на второ правителство на Конте, без вот на недоверие. Според неотдавнашни социологически проучвания, ако \"Лига\" на Салвини (на която се отреждат 36 до 38 процента подкрепа) се събере със старите си съюзници от десноцентристката \"Напред Италия\" и крайнодесните \"Италиански братя\", получилата се група ще разполага с над 50 процента от гласовете. В италианската система обаче \"правителствата се раждат, умират и възкръсват в парламента\", отбеляза бившият премиер Енрико Лета, говорейки за \"много креативната италианска политика\". /БТА", "date": "2019.08.15", "title": "Перспективата за предсрочни избори в Италия наесен става все по-далечна"}
{"url": "https://www.dnevnik.bg/bulgaria/2019/08/15/3951536_stroitelniiat_kontrol_objalva_reshenieto_na_suda_za/", "text": "Дирекцията за национален строителен контрол (ДНСК) внесе касационна жалба до Върховния административен съд (ВАС), с която поиска отмяна на решението на Софийския административен съд по казуса със строителството на небостъргача \"Златен век\" в столичния кв. \"Лозенец\". В края на юли  съдът отмени спирането на изграждането на сградата  на фирмата \"Артекс\". \"Златен век\" беше спрян от ДНСК в началото на април след разпореждане на премиера Бойко Борисов. Ведомството установи допуснати редица нарушения - несъответствие между строежа и книжата за него. Съдът прие, че нарушения има, но спирането на целия проект е прекалено тежко наказание и трябва да се спрат само отделни части от строежа. 34-етажният небостъргач е най-големият проект на строителната компания \"Артекс\", която стана популярна тази година, след като се разбра, че високопоставени политици са купували от нея луксозни апартаменти на цени под нормалните за пазара. От фирмата уточниха, че спирането на строежа е причинило  загуби за компанията в размер на 1.8 млн. лева. \"Златен век\" беше спрян от ДНСК в началото на април след разпореждане на премиера Бойко Борисов. Ведомството установи допуснати редица нарушения - несъответствие между строежа и книжата за него. \"ДНСК счита, че е нарушен материалният закон. За да постанови решението си, съдът е приел, че са допуснати административнопроизводствени правила, които са в противоречие с материално-правните разпоредби и несъответствие с целта на закона. ДНСК обжалва тези изводи на съда с доказателствения материал по делото в неговата цялост\", уточняват от строителния контрол.", "date": "2019.08.15", "title": "Строителният контрол обжалва решението на съда за изграждането на \"Златен век\""}
{"url": "https://www.dnevnik.bg/sport/2019/08/15/3951553_video_kak_beshe_vkaran_purviiat_gol_v_istoriiata_na/", "text": "На този ден преди 27 години е отбелязан първият гол във Висшата лига. Отбелязва го Брайън Дийн от \"Шефийлд юнайтед\" във вратата на Петер Шмайхел от \"Манчестър юнайтед\". Той се разписва с глава, след като топката е хвърлена от тъч отдясно. По-късно Дийн вкарва и втори гол - от дузпа. \"Шефийлд юнайтед\" печели историческия мач с 2:1. През 1992 г. елитът на английския футбол поема по нов път със създаването на Висшата лига. Постепенно първенството се превръща в най-силното и оспорвано в света.  ", "date": "2019.08.15", "title": "Видео: Как беше вкаран първият гол в историята на Висшата лига"}
{"url": "https://www.dnevnik.bg/evropa/obrazovanie/2019/08/15/3951532_kakvo_oshte_pishe_za_komunizma_v_uchebnicite_po/", "text": "Във  всички нови учебници по история за десети клас е включена извадка  от Закона за обявяване на комунистическия режим в България за престъпен, в който се посочва, че управлението, довело страната до национална катастрофа, нарушаването на основни човешки права и свободи, терорът срещу несъгласните със системата и други дават основание режимът да бъде обявен за престъпен. В началото на лятото учебниците на пет издателства -  \"Просвета\", \"Булвест 2000\", \"Анубис\", \"Домино\" и \"Рива\", бяха върнати за преработване, след като се разбра, че в някои от тях  периодът от 1944 до 1989 г. в българската история е представен без отношение към мрачните страни на комунистическия режим . Учебниците са допълнени и са одобрени от просветния министър Красимир Вълчев. Министерството на образованието и науката предостави на \"Дневник\" справка с промените в учебниците, направени от различните издателства след обществената реакция. \"Дневник\" я публикува едно към едно. 1. Допълнен е броят на жертвите в стихийния терор в първите дни след преврата. 2. Добавена е повече информация за почти пълната липса на условия за политическа дейност на опозиционните партии в първите години след 9 септември 1944 г. 3. Във всички учебници ясно е изведена ролята на продължителната съпротива срещу режима, известна като горянство. 4. Добавена е същностната характеристика на икономиката през периода на тоталитарния режим – изграждана по съветски модел, което е прави ниско ефективна, неконкурентоспособна и изцяло зависима от съветските суровини. 5. Добавена е информация за дълговите кризи, в които изпада Народна република България, както и за продаването на златния резерв на страната. 6. Добавена е повече информация за репресивната политика на БКП спрямо мюсюлманското население в страната. 7. Подчертано е възприемането на Народна република България като най-верен съветски сателит от другите държави. 8. Уточнено е, че въпреки взетите мерки от страна на държавата проблемът с раждаемостта се задълбочава. 9. Обръща се внимание на ролята, която изиграва СССР при отстраняването на Тодор Живков от власт. 10. Във всички учебници по история и цивилизации за десети клас са добавени текстове от Закона за обявяване на комунистическия режим в България за престъпен (от 2000 г.) и Декларацията на 41-ото Народно събрание, осъждаща опита за насилствена асимилация на българските мюсюлмани (от 2012 г.). 11. Допълнена е информация за репресивната политика на тоталитарния режим, господстващ в България.", "date": "2019.08.15", "title": "Какво още пише за комунизма в новите учебници по история"}
{"url": "https://www.dnevnik.bg/sviat/2019/08/15/3951561_nju_iork_taims_plasheshto_slaba_e_kiber_zashtitata_v/", "text": "Твърдението на премиера [Бойко Борисов], че това е дело на някакъв магьосник, е смешно. Всеки с повърхностни познания за хакерство може да го направи.\" Това казва за  \"Ню Йорк таймс\"  Божидар Божанов по повод изтичането на личните данни на милиони българи, съхранявани в Националната агенция за приходите (НАП). Бившият консултант на българското правителство по кибер сигурността през 2015-2016 г. използва израза \"скрипт-киди\" (script kiddie), употребяван с пренебрежително отношение предимно към тийнейджъри с елементарни познания за подобни действия, които обикновено не успяват дори да прикрият следите си и са мотивирани от това да направят впечатление, а не от криминални или финансови подбуди. Авторите Марк Сантора и Ерик Шмит отделят доста внимание на версията за руски хакери и предполагаема намеса на военното разузнаване ГРУ, но според Божанов именно това е най-плашещото в този случай - колко лесно се оказва да се извърши подобен удар в България. Божанов казва още, че не вярва в твърденията за руска намеса, но и че ако с елементарни умения може да се постигне  , то можете само да си представите какво може да се направи с подкрепата на руските разузнавателни служби. \"Този пробив беше неизбежен\", допълва той, защото правителствените институции не са приложили дори умерени мерки за защита на данните. Божанов има стартъп за кибер сигурност и смята, че правителството просто не разполага с експерти и не може да се конкурира с частния ИТ сектор. \"Ню Йорк таймс\" обяснява за читателите си, че първите подробности около пробива в НАП само разкриват колко несъвършена и българската инфраструктура за кибер сигурност. Използвано е едно от най-елементарните и масово използвани средства от хакерския инструментариум (т.нар. SQL инжекция), срещу което има лесна защита. Сега българските данъчни бяха принудени да признаят, че никога не са правили и най-опростен тест за проникване (penetration test), допълва изданието. Заглавието на статията, за която е работила и Боряна Джамбазова, е \"Хакерска атака в България събуди съмнения за руска намеса\". В нея са цитирани твърдения на висши български официални лица, че може да има външна намеса, както и че разузнавателните агенции на САЩ още нямат категорично заключение кой е извършил атаката. \"Няколко американски официални лица, които внимателно следят Русия, казват, че има някои отличителни черти на операция на руското военно разузнаване, включваща и кампании за финансово и политическо влияние върху ключови членове на българското правителство.\" Не само български анализатори казват за \"Ню Йорк таймс\", че Русия гледа на България като на \"троянски кон\", чрез който Москва да влияе на взиманите колективно решения в НАТО и ЕС. \"Макар да е ентусиазиран член на НАТО, България е със слаба и лесна за пробиване кибер защита - вероятно най-лошата в алианса\", казва и адмирал Джеймс Ставридис, бивш командващ силите на НАТО в Европа. \"Масово има значителна престъпна кибер активност, част от която е подпомагана от руската държава\", допълва той. \"Всяка защитна стена е силна толкова, колкото най-слабото си място и връзките през България с инфраструктурата на НАТО по време на учения и разполагане на части предизвикват загриженост.\" Представители на Държавния департамент също подчертават, че хакерският удар е сериозен, независимо кой го е извършил. Той е сигнал българското правителство да се пробуди, докато Вашингтон и други съюзници в НАТО опитват да контрират \"зловредното влияние\" на Русия.", "date": "2019.08.15", "title": "\"Ню Йорк таймс\": Плашещо слаба е кибер защитата в България"}
{"url": "https://www.dnevnik.bg/biznes/imoti/2019/08/15/3951622_rustut_na_cenite_na_imotite_se_zabavia_luksoznite_v/", "text": "Цените на жилищните имоти на национално ниво забавят темпа си на растеж през 2019 г., но все още се наблюдава ръст, сочи анализ на екип на Райфайзенбанк, изготвен съвместно с партньора Bulgarian Properties. \"През първото полугодие на тази година тенденцията на постоянен темп на растеж на цените на имотите се обръща след достигнатите пикови стойности през 2018 г.\", коментира Георги Георгиев, началник отдел \"Управление на обезпеченията\" в Райфайзенбанк. Той припомня, че през 2018 г. е имало рекорден годишен растеж от 7.2% средно за страната и приблизително 20% от 2015 г. насам. През първото шестмесечие на 2019 г. цените на национално ниво се увеличават с 6.5% на годишна база, като очакванията са темпът на растеж да продължи да се забавя през следващите няколко години. Според анализа на Райфайзенбанк средната цена на кв.м жилищна площ в София през първото полугодие на тази година достига 1117 евро спрямо 1105 евро през 2018 г. (натрупан ръст от 62% спрямо 2013 г.). Пловдив също бележи значителен ръст през последните три години (общо 33%), като в града има значителен брой нови и строящи се проекти. Средната цена на квадратен метър в Пловдив през 2019 г. достига 765 евро. Варна е градът, в който цените на имотите се променят най-плавно – към края на полугодието цената на кв.м е 837 евро. (+7.6% общ растеж за последните три години). В Бургас цените на имотите отчитат растеж от 19.5% от 2016 г. насам, като цената на кв.м през тази година достига 863 евро. В София броят на продажбите на жилища бележи годишен ръст от 4.4% през второто тримесечие на тази година. Вписаните сделки са над 7600, а 2600 жилищни проекта са в етап на изграждане. Вписаните ипотеки бележат спад от около 20% спрямо същия период на 2018 г. Най-търсеният имот остава двустайното жилище – 42% от сделките, като основната причина е покупката на ново или първо жилище, сочи още анализът на Райфайзенбанк. Повече и по-големи отстъпки при луксозните имоти Междувременно от компанията за луксозни имоти Unique Estates, съобщиха, че през първите шест месеца на годината ръстът на предлагането на фона на умерено търсене са довели до поевтиняване средно с 12% луксозните имоти в София спрямо същия период на предходната година. Най-значим дял в намалението на продажните нива имат имотите в центъра и квартал \"Изток\", докато в квартали като \"Лозенец\" и \"Кръстова вада\" ценовите нива се задържат около тези от миналата година. През първата половина на 2019 г. се е увеличил и делът на продажбите с отстъпка, както и размерът на самите отстъпки. Ако през първото полугодие на 2018 г. 64% от продажбите на къщи и апартаменти във високия сегмент са били на по-ниска от офертната цена, то през същия период на 2019 г. техният дял е нараснал до 72%, показва статистиката на Unique Estates.      Прави впечатление и по-високият размер на самите отстъпки през 2019 г. Ако през първата половина на предходната година основната част от тях са били до 5%, то през същия период на 2019 г. най-голям дял се пада на сделките с над 5% отстъпка. Данните на Unique Estates показват, че всяка втора продажба за изминалото полугодие е била на цена с над 5% по-ниска от офертната. Съответно размерът на отстъпките тази година е нараснал до средно 9.1% при 6.2 на сто през първата половина на 2018 г. В същото време обаче статистиката на компанията показва ръст на запитванията и на сключените сделки през шестмесечието на 2019 г., което е индикация за активен пазар и разумни ценови нива. Водещо остава търсенето за жилищни нужди, докато ограниченият потенциал за ръст на цените и засиленото предлагане на наемния пазар охлаждат желанието на купувачите за инвестиционни и спекулативни сделки.      Традиционно купувачите на луксозни имоти предпочитат централните райони на София и утвърдени квартали като \"Лозенец\". Прави впечатление и появата на нови квартали като \"Кръстова вада\" и \"Манастирски ливади\" във високия сегмент на жилищния пазар. В района на \"Манастирски ливади\" цените на завършени и луксозно обзаведени жилища се движат средно около 1500 евро/кв.м, докато в затворените комплекси на бул. \"България\" подобни имоти може да надхвърлят 2000 евро/кв.м. Сериозно оживление се наблюдава на наемния пазар на луксозни имоти през първата половина на 2019 г. Данните на Unique Estates показват над 50% ръст на сключените сделки, като водещи райони традиционно са \"Докторски паметник\", \"Лозенец\" и центърът на София. Обяснението са големият брой инвестиционни сделки с луксозни имоти в тези райони през последните години и предлагането на много от тези жилища под наем. В ценови план пазарът не отбелязва промяна, като средният наем на апартамент остава в диапазона 7.5-8 евро/кв.м. За сметка на това нараства периодът, в който имотите престояват на пазара, като някои оферти се задържат и над 6 месеца. Стабилното увеличение в обема на модерните офис площи през последните близо десет години продължава да бъде недостатъчно, за да отговори на търсенето. Анализ на Colliers показва, че през първата половина на 2019 г. предлагането в София отбеляза ръст от 4%, като достигна обща квадратура 2.202 млн. кв.м, съобщиха от компанията. Завършените нови проекти са добавили 91 хил. кв.м към наличните офис площи, от които с основен дял са Garitage park фаза 1, GoldLine, Space Tower, Office A, Tower B, Adora 2. Въпреки появата им на пазара усвояването на голяма част от тях още на етап \"в строеж\" практически доведе до незначителен ръст в нивата на свободните офиси. Брутно наетите площи, т.е. всички транзакции на пазара, за първото полугодие на 2019 г., са 66 400 кв.м. От тях 31% се дължат на релокации, 25% на експанзия на вече присъстващи на българския пазар фирми и 20% на наемане на имот на етап \"в строеж \". Основните сектори, двигатели на търсенето, са ИТ и аутсорсинг (45%), професионални услуги (16%) и фармация (8%). При запазване на настоящите бързи темпове на усвояване дефицитът на офиси клас А в столицата ще става все по-отчетлив през втората половина на годината. До завършването на новите проекти, планирано за 2020-2021 г., компаниите все по-често ще бъдат принудени да намират временни краткосрочни решения на текущите си нужди от офис пространство.", "date": "2019.08.15", "title": "Ръстът на цените на имотите се забавя, луксозните в София поевтиняват"}
{"url": "https://www.dnevnik.bg/bulgaria/2019/08/15/3951621_sudut_okonchatelno_razreshi_izgrajdaneto_na_depo_za/", "text": "Върховния административен съд (ВАС) окончателно отхвърли жалбите на сдруженията \"Коалиция за устойчиво развитие\" и \"Екогласност\" срещу екооценката на проекта за националното хранилище за ниско и средно радиоактивни отпадъци на площадката на АЕЦ \"Козлодуй\". Така с решението си от 13 август съдът даде зелена светлина за доизграждането на депото за радиоактивни отпадъци, съобщава  \"Капитал\".  Депото ще трябва да поеме опасните отпадъци не само от енергетиката, но и от медицината, промишлеността, селското стопанство и науката. Проектът струва 70 млн. евро, които са осигурени от Международния фонд \"Козлодуй\" за компенсации на страната за преждевременното затваряне на малките реактори на ядрената централа. Строителството на хранилището започна през август 2017 г. Изпълнител на проекта е консорциум на германската \"Нюкем технолоджи\", в който участват и българските фирми \"Евробилд\", \"Корект\", \"Булинвест\" и \"Янг проект\". Първият етап от депото трябва да бъде въведен в експлоатация през 2021 г. Планирано е хранилището да бъде в експлоатация 60 години, а в следващите 300 години ще трябва да бъде обект на постоянен контрол от страна на отговорните институции. Повече по темата четете  тук.", "date": "2019.08.15", "title": "Съдът окончателно разреши изграждането на депо за радиоактивни отпадъци до Козлодуй"}
{"url": "https://www.dnevnik.bg/biznes/2019/08/15/3951638_srokut_za_vuvejdane_na_noviia_softuer_za_otchitane_na/", "text": "С четири месеца се удължава срокът по прословутата Наредба Н-18 на Министерството на финансите за фирмите, които използват софтуер за управление на продажбите (СУПТО), съобщи  \"Капитал\" . Така вместо до 30 септември те ще имат време до края на януари 2020 г. да отговорят на изискванията на нормативния акт. За електронните магазини пък срокът се измества за 31 март на следващата година. Предложенията са на Националната агенция за приходите (НАП), като оттам заявиха, че очакват текстовете да получат одобрението на министъра на финансите. След това ведомството трябва да публикува конкретните текстове за обществено обсъждане на сайта си, като прогнозите са това да стане до края на седмицата. Новите изисквания към търговците бяха приети през есента на миналата година с цел да се ограничи сивият сектор, като според НАП от укриване на обороти фискът губи годишно около 330 млн. лв. Участвали в работните групи твърдят, че освен сроковете ще има и други промени в текстовете, като например отпадане на изискването, когато се плаща с карта при поръчка онлайн, да се изисква издаването на касова бележка от е-магазините.", "date": "2019.08.15", "title": "Срокът за въвеждане на новия софтуер за отчитане на продажбите ще бъде удължен"}
{"url": "https://www.dnevnik.bg/sport/2019/08/15/3951635_stoichkov_neimar_shte_e_bomba_v_sublekalniata_na/", "text": "Неймар ще е бомба в съблекалнята на \"Барселона\", смята бившият нападател на отбора Христо Стоичков. Българинът каза, че каталунците нямат нужда от бразилския футболист. \"Барселона\" и \"Реал\" (Мадрид)  опитват да привлекат Неймар от ПСЖ . Парижани са отхвърлили предложения и от двата клуба, съобщава Би Би Си. \"Няма място в отбора за него, защото има други важни футболисти. Там са (Усман) Дембеле, (Антоан) Гризман, (Луис) Суарес и (Лионел) Меси. Къде ще го сложат да играе? Това би било бомба в съблекалнята. Не искам да се връща\", каза Стоичков, цитиран от \"Мундо депортиво\". Според него има натиск от всички страни. \"Със сигурност част от футболистите искат да се върне и молят президента да положи усилия, но \"Барселона\" няма да плати и едно евро за това. \"Барселона\" няма пари, за да плати на ПСЖ\", продължи той. Стоичков се изказа в подкрепа на Иван Ракитич и Филипе Коутиньо, за които се заговори, че могат да бъдат включени в евентуална сделка с ПСЖ. По думите му е проява на неуважение те да бъдат предложени в замяна на Неймар. \"Първо защото Иван Ракитич е голям професионалист. Много спокойно момче, което никога не е сваляло гарда и винаги е защитавало интересите на \"Барселона\". Коутиньо струваше много пари, но в него има много футбол и го защитавам. Надявам се никой футболист на \"Барса\" да не си тръгне\", добави българинът.", "date": "2019.08.15", "title": "Стоичков: Неймар ще е бомба в съблекалнята на \"Барселона\""}
{"url": "https://www.dnevnik.bg/sport/2019/08/15/3951582_predizvikai_kmeta_kak_sustezatelka_v_kolichka/", "text": "Да се придвижваш в трафика на многомилионен град е трудно. Особено ако си в инвалидна количка. Преди ден кметът на Лима Хорхе Муньос видя от личен опит какви усилия се изискват за това. Той прие предизвикателството, което му отправи Пилар Хауреги - трикратна шампионка на Перу по бадминтон за жени с увреждания. Спортистката използва дните между панамериканските игри и парапанамериканските игри, на които Лима е домакин, за да привлече вниманието към проблемите на хората в нейното положение. \"Застанете в моя стол\", призова тя Муньос с видеопослание в понеделник. \"Ден след ден срещам трудни препятствия, но най-голямото от тях, което е и най-голямото за всички хора в колички, е да обикаляме из града\", посочи тя. Видеото се разпространи из социалните мрежи и скоро след това кметът, който е бивш адвокат, прие предизвикателството. Заобиколени от множество репортери, Хауреги и Муньос започнаха обиколката си от дома на спортистката. Кметът едва не падна при опит да се изкачи по рампа на тротоара. \"Приех предизвикателството. Нека видим как можем да решим проблемите на града\", заяви той. Част от основните проблеми са свързани с непригодността на обществения транспорт за хора в колички. \"По-голямата част от града е напълно недостъпна за хора с колички. Това е нещо, което засяга правата им\", каза Памела Смит, която ръководи местна организация, защитаващата правата на хората с увреждания. \"Човек просто трябва да е свободен да се движи и да може да отиде, където поиска. Но пред теб са всички тези малки препятствия, които трябва да преодолееш. И се научаваш да го правиш. Но има хора, които не са спортисти, а за тях е много по-трудно\", посочи Хауреги. На свой ред Муньос призова районните кметове също да прекарат ден в количка. \"Това е, което искаме да направим - да прекрачим границите\", заяви Хауреги, която се надява предизвикателството ѝ да се разшири и извън Перу до големите мегаполиси.", "date": "2019.08.15", "title": "Предизвикай кмета: как жена в количка представи проблемите на хората с увреждания"}
{"url": "https://www.dnevnik.bg/politika/2019/08/15/3951648_arhitekt_ignatov_shte_zapochne_s_reforma_na/", "text": "По темповете, с които се развиват административните реформи, това ще отнеме хиляди години, каза архитект Борислав Игнатов, след като  беше представен като кандидат за кмет  от \"Демократична България\". \"Трябва да се включим в истинското управление, тъй като няма кой друг да свърши тази работа вместо нас\", каза Игнатов. Той смята, че промяна в София ще даде пример за цялата страна. Ние трябва да се съсредоточим върху една конкретна програма за действие през следващите 4 години. Искам още през първите дни на този мандат моите съграждани да видят промени, които са насочени към тях, каза Игнатов. Като първата промяна той ще извърши дигитална трансформация на управлението на Столична община. \"Да изработим ясна структура за работа на общината и да направим това, което е направил великият кмет на Столична община инж. Иван Иванов\", който е издавал в-к \"Сердика\", в който се отчитат всички разходи на Столична община в дигитален вид\", е друга част от плана на Игнатов. \"За мен е чест, че спечелих доверието на политическата сила, която е истинска алтернатива, за да предприемем заедно действия за промяна. Мотивацията ми да се кандидатирам за кмет започва първо от работата ми в Камарата на архитектите и като активен професионалист и гражданин, който е живял на много места по света. Работил съм в Бостън и Ню Йорк, живял съм и в Пекин, и в Москва. Във всичките тези градове съм видял от първо лице как се управляват и как с правилния екип може да се допринесе за щастливия живот на хората в тях. Тези граждани се гордеят със своите градове\", заяви още Игнатов. Разграждането на корупцията трябва да започне от София \"Корупционният модел на управление на Борисовата държава започна от София и оттук трябва да започне неговото разграждане. Този модел има две основни отрицателни черти - корупция и некомпетентност. Затова София трябва да избере хора, които да елиминират тези два недъга\", заяви лидерът на ДСБ и съпредседател на \"Демократична България\" Атанас Атанасов, който първи представи претендента за кмет Според съпредседателя на \"Демократична България\" Христо Иванов няма такова нещо като \"независими кандидати\" и \"без партии няма демокрация\" и хората трябва да си дават сметка за това. За омбудсмана Мая Манолова, която може би ще е \"независим кандидат\" за кмет, той припомни, че Манолова бе четири пъти депутат от БСП. Той обърна внимание, че като омбудсман Манолова не се е изказала веднъж срещу действията на прокуратурата и корупцията. За Йорданка Фандъкова Иванов каза, че и тя е независима, защото \"за 10 години, откакто е кмет, от нея нищо не е зависело\". Заявката, че можело за тези избори да има нов екип, Христо Иванов обобщи така: \"Какво значение има дали един или друг няма да е в листата на ГЕРБ - хората се сменят, но схемите остават, Фандъкова е фасада\". Имало е 8 срещи между \"Демократична България\" и \"Спаси София\" за общо явяване Христо Иванов разказа, че е имало преговори между \"Демократична България\" и неправителствената организация \"Спаси София\", която издигна Борис Бонев за кмет на София. Имало е 8 срещи между коалицията и Бонев - 7 от тях по инициатива на политическото обединение. Предлагано е било на \"Спаси София\" да се работи заедно, нейни представители да са в листата на \"Демократична България\" и дори Бонев да се включи във вътрешните процедури за избор на общ кандидат за кмет. Но от \"Спаси София\" отказали обща работа с един мотив - не искали да имат нищо общо с политически партии, а само търсели подкрепа.", "date": "2019.08.15", "title": "Архитект Игнатов ще започне с реформа на администрацията, ако стане кмет"}
{"url": "https://www.dnevnik.bg/sport/2019/08/15/3951604_kubrat_pulev_gleda_kum_mach_prez_noemvri_no_sledi/", "text": "Екипът на Кубрат Пулев работи по организирането на мач през ноември. Това заяви единият от мениджърите му - Джон Уърт от \"Епик спортс\", цитиран от boxingscene.com. Той настоява Международната боксова федерация (IBF) да изчисти детайлите около решението си да задължи  победителя от мача между световния шампион Анди Руис и Антъни Джошуа да се изправи срещу Пулев . Организацията се е съобразила с молба на шампиона в тежка категория да не отнема пояса му и да го включи в мача за защитата на титлата. \"Искаме да има краен срок, до който боксьорите да се съгласят с условията на IBF, особено след като, изглежда, този мач (реваншът между Руис и Джошуа) не е сигурен. Ние трябва да знаем в каква посока вървим, тъй като гледаме към организирането на мач на Пулев през ноември, ако реваншът ще е за всички пояси\", каза Уърт. Мениджърът на Джошуа - Еди Хърн, каза, че  реваншът е сигурен и ще се проведе на 7 декември в Саудитска Арабия . Руис обаче  отрече да е подписвал и изрази желание двубоят да е в Ню Йор к.", "date": "2019.08.15", "title": "Кубрат Пулев гледа към мач през ноември, но следи ситуацията около Руис и Джошуа"}
{"url": "https://www.dnevnik.bg/bulgaria/2019/08/15/3951666_piian_muj_rani_s_noj_otec_ivan_v_prijuta_mu/", "text": "Отец Иван е настанен в болница, след като е пострадал при скандал в приюта му край Нови хан. Той е с прорезна рана в областта на главата, съобщиха от МВР. Инцидентът е станал около 15 ч. днес. Млад мъж предизвикал скандал в приюта, където се намирала майката на сина му, както и самото дете. Той искал да ги види, но му било отказано. Пристигналите на място полицаи установили, че нападателят е 26-годишен мъж, който бил под влиянието на алкохол и наркотични вещества. Той нанесъл лека порезна рана в областта на плешката на работещ в приюта мъж, който се е опитал да го отпрати. Лека порезна рана по ухото е получил и отец Иван, който също се притекъл на помощ. Извършителят, който е криминално проявен, се опитал да избяга, но е бил задържан. Той ще остане в ареста най-малко за 24 часа. Образувано е досъдебно производство.", "date": "2019.08.15", "title": "Пиян мъж рани с нож отец Иван в приюта му"}
{"url": "https://www.dnevnik.bg/sviat/2019/08/15/3951699_dramata_s_turistite_na_samotraki_prikljuchi/", "text": "Приключи драмата с хилядите туристи на гръцкия остров Самотраки, които почти седмица не можеха да го напуснат заради проблеми с фериботните връзки. Сред тях имаше и българи. От вчера върви транспортирането на хора и автомобили до континенталната част на Гърция. За разлика от вчера, когато имаше напрежение и сблъсъци, днес всичко е доста по-организирано, предаде Би Ти Ви. Според външно министерство до края на днешния ден ще бъдат транспортирани и последните от блокираните туристи на остров Самотраки. В курорта идват и нови почиващи.", "date": "2019.08.15", "title": "Драмата с туристите на Самотраки приключи"}
{"url": "https://www.dnevnik.bg/bulgaria/2019/08/15/3951704_za_konsulite_niama_iziskvane_kolko_dobre_da_vladeiat/", "text": "Предложеният за генерален консул на България във Валенсия Пламен Георгиев трябва да знае два езика, но няма изискване на какво ниво. Това обясниха от пресцентъра на Министерството на външните работи пред \"Дневник\". Според Закона за дипломатическата служба ръководител на задгранично представителство трябва да \"владее най-малко два чужди езика, поне единият от които официален за Организацията на обединените нации, или процедурен език, използван от Европейската комисия\". В Закона не е упоменато изрично изискване за нивото на владеене на чуждите езици, уточняват от пресцентъра. В официалната биография на Пламен Георгиев, публикувана на сайта на Народното събрание покрай процедурата за избора му за шеф на КПКОНПИ в началото на 2018 г., е посочено, че той владее испански език на ниво А2 за четене, писане и разговор. Георгиев бе одобрен от правителството  да заеме поста по-рано този месец, без правителствената пресслужба да съобщи официално за това. Дни преди решението на кабинета пък  Висшият съдебен съвет прекъсна отпуската си , за да го възстанови в специализираната прокуратура, като това изрично беше направено със задна дата, за да не се прекъсва юридическият му стаж. Той подаде оставка  от поста председател на Комисията за противодействие на корупцията и отнемане на незаконно придобитото имущество (КПКОНПИ) в последния работен ден на парламента преди лятната ваканция - 31 юли, след месеци на принудителна отпуска, по време на която течеше проверка по изнесената в медиите информация, че притежава  незаконна тераса към апартамента си  в София. Новата длъжност Назначаването на консули не изисква потвърждение от президента, както е при посланиците. Законът за дипломатическата служба позволява по изключение за ръководител на задгранично представителство (посланик, консул, генерален консул) може да бъде назначено лице, което не е от състава на дипломатическата служба, ако това е \"изявена личност, която се ползва с безспорно добро име и авторитет в Република България\". Заплатата Основната месечна заплата се определя от Министерския съвет по предложение на министъра на външните работи, който определя индивидуалния размер на месечната заплата за заеманата длъжност, обясниха още от пресцентъра на МВнР за \"Дневник\". За времето на задграничния мандат служителят получава освен възнаграждението си и командировъчни средства, а размерът им се определя с наредба на Министерския съвет в зависимост от държавата на командироване, дипломатическия ранг, длъжността на служителя и броя на членовете на семейството му, които го придружават в приемащата държава. Колко българи ще обслужва  Автономните области, обслужвани от Генералното консулство, са Валенсия, Мурсия, Кастиля ла Манча и Балеарските острови. Българите, пребиваващи трайно там, са 43 531 по официални данни на Националния статистически институт на Кралство Испания към 1 януари 2019 г., уточниха от пресцентъра на министерството. Ден по-рано институцията обясни, че предстои откриване на консулство на България в Барселона и тъй като се очаква то да бъде изключително натоварено, за негов ръководител е определен опитният досегашен консул във Валенсия Цветелин Цолов. Георгиев пък ще заеме неговото място. На въпрос на \"Дневник\" какви са мотивите за избора на Пламен Георгиев от пресслужбата на Външно министерство отговориха: \"Той е работил до момента изключително добре с испанските правоохранителни органи, а работата на генералния консул в този консулски окръг изисква изключително добра координация с местните служби, той владее и испанския език\".", "date": "2019.08.15", "title": "За консулите няма изискване колко добре да владеят чужди езици"}
{"url": "https://www.dnevnik.bg/sport/2019/08/15/3951508_tokio_2020_sukrati_biaganeto_v_izpitatelniia_triatlon/", "text": "Участниците в изпитателния триатлон преди олимпийските игри в Токио 2020 бягаха по-малко. Решението беше продиктувано от съображения за сигурност за здравето на състезателите заради горещините. Тестовото състезание се проведе с нормална дължина на плуване (1.5 км) и колоездене (40 км), съобщава \"Ройтерс\". Бягането обаче е било по-малко от обичайните 10 км. Това е поредното изпитание за организаторите покрай горещините в Япония. Основните притеснения за тях са свързани с безопасността на спортистите и зрителите. Само в седмицата от 29 юли до 4 август жегите са довели до смъртта на 57 души в Япония, а повече от 1800 души са били отведени в болници. Говорителят на Токио 2020 Маса Такая заяви, че ще бъдат извадени поуки. Олимпийските игри в Токио ще се проведат от 24 юли до 9 август.", "date": "2019.08.15", "title": "Токио 2020 съкрати бягането в изпитателния триатлон заради горещините"}
{"url": "https://www.dnevnik.bg/evropa/2019/08/15/3951375_pari_za_otpusk_po_kolko_poluchavat_germancite/", "text": "                         Работещите в Германия имат право на минимум 20 дни годишен отпуск освен съботите и неделите, а работодателите нерядко добавят към тези дни и още. По правило на наемните работници се полагат и пари за отпуск. Близо половината от работещите в Германия получават такава парична добавка. Става дума за доброволен жест от страна на работодателя или за плащане по силата на синдикално споразумение, фиксирано в тарифните договори. В предприятия с колективни трудови договори шансовете да се получат допълнителни средства за отпуск са два пъти по-големи, отколкото във фирмите (обикновено по-малките), в които няма тарифни споразумения. Това показват данните от допитване, проведено от Института за икономически и социални изследвания WSI-Tarifarchiv. Кой взима най-много пари за отпуск? По данни на Федералната статистическа служба размерът на отпусканите пари за годишен отпуск е около 1280 евро бруто. Но това е средната сума - разликите между отделните сфери на заетост и отделните региони на страната са доста големи. Сумите, които са най-близо до средностатистическото ниво, се изплащат в строителството, химическата промишленост и търговията. В машиностроенето и в автомобилостроенето парите за отпуск надвишават средното ниво и са съответно 2358 и 2113 евро. Сериозни парични суми за отпуск получават и научните работници, които са заети с изследвания и нови разработки - средно около 2342 евро годишно. Над 2000 евро за отпуск получават също и работещите в енергоснабдяването, застрахователните и финансовите услуги. А кои са \"онеправданите\" сфери? Най-малко пари за отпуск се получават в селското стопанство, в хотелиерството и ресторантьорството, в библиотеките, архивите и музеите. В държавните предприятия, в сферите на отбраната и на социалното осигуряване няма пари за отпуск, но пък в края на годината служителите обикновено получават коледна премия - един вид 13-а заплата. На Изток и на Запад Парите за отпуск зависят и от размера на фирмата. В малките предприятия с не повече от 100 служители допълнителни средства получават малко повече от една трета, в големите - почти 60 процента от заетите. Значение има и регионът, в който е базирана фирмата. В западната част на Германия пари за отпуската получават почти половината от работещите, в източната част – само една трета. Обяснението е, че в източната част на Германия има по-малко големи предприятия. И полът играе известна роля: пари за отпуск получават близо 50% от мъжете и 41% от жените. Според анализаторите това се дължи на факта, че мъжете по-масово работят в промишлената и в инженерните професии, където има по-големи предприятия, а и заплатите са по-високи.", "date": "2019.08.15", "title": "Пари за отпуск: по колко получават германците"}
{"url": "https://www.dnevnik.bg/gradska_sreda/2019/08/15/3951706_arteks_ochakva_vurhovniiat_sud_da_potvurdi_zakonnostta/", "text": "Строителната компания \"Артекс\" очаква Върховният административен съд (ВАС) да потвърди, че строежът на 120-метровата сграда \"Златен век\" е напълно законен. Това заявяват от компанията в писмо до медиите, след като по-рано днес Дирекцията за национален строителен контрол (ДНСК) обяви, че ще обжалва решението на Административен съд-София град от 30 юли. То отмени забраната за строителство на \"Златен век\", наложена от ДНСК на 4 април. Тя бе издадена в разгара на гражданските протести срещу небостъргача и среща на инициативния комитет \"Лозенец\" с министър-председателя Бойко Борисов. Формално основание за спиране на строежа бе намерен от строителния контрол при извършени проверки на 20 март и 26 март. Тогава са открити несъответствия и отклонения при изграждането на две асансьорни клетки и е установено, че няма издадено разрешение за строеж, но на съседен имот, също собственост на инвеститора \"Артекс\". Главният спор тогава беше дали изменение в Закона за устройство на територията (ЗУТ), прието от Народното събрание на 7 февруари 2017 г., което увеличава срока на разрешенията за строеж от 5 на 10 години, важи за заварени случаи като \"Златен век\". Официалното разрешително на строежа е издадено през 2007 г. , презаверено през 2012 г., с което крайният срок за действието му е бил ноември 2017 г. С решението си от 30 юли Административният съд-София град приема, че изменението в ЗУТ важи за \"Златен век\". Обжалването сега от страна на ДНСК на това решение от компанията \"Артекс\" се възприема като \"нагледен пример как някои държавни институции работят против икономиката и гражданите на България.\" Строителите привеждат данни, че този строеж осигурява работа и заплати на над 2000 души, а самият бизнес проект \"Златен век\", по думите им, се равнява на 0.2% от брутния вътрешен продукт на страната. В писмото си до медиите \"Артекс\" напомня, че като една от най-големите строителни компании в страната разчита на \"безпристрастността и върховенството на закона и очакваме ВАС окончателно да потвърди законността на сграда \"Златен век\". Междувременно от компанията изчислиха, че спирането на строежа от април досега е довело до загуби от 1.8 милиона лева. Те са завели и съдебни искове за обезщетение в размер на 100 хиляди лева срещу всеки от активистите на комитета \"Лозенец\" - Мариан Башур и Никола Вапцаров. Мотивите са, че с протестите си те са уронили доброто име на фирмата.", "date": "2019.08.15", "title": "\"Артекс\" очаква Върховният съд да потвърди законността на 120-метровия \"Златен век\""}
{"url": "https://www.dnevnik.bg/sviat/2019/08/15/3951702_nad_arktika_i_alpite_vali_sniag_s_plastmasa/", "text": "Микроскопични частици пластмаса са открити от учени в снега в Арктика и по склоновете на Алпите. Това е знак, че те са били понесени от ветровете и издигнати в атмосферата, където са попаднали в облаците и са пренесени на голямо разстояние. Както и че междувременно хората може да са вдишали част от тях. Това твърдят екип учени от института \"Алфред-Вегенер\" за полярни и морски изследвания в германския град Бремерхавен в  публикация в списание Science Advances . Техен партньор са колеги от швейцарския Институт за изследване на снега и лавините. В периода 2015-2017 година те са събирали проби от снега в Арктика, Северна Германия, баварските и швейцарските Алпи и от остров Хелголанд в Северно море и са ги проучвали със специално изработен от учените метод. \"\"очаквахме да открием микропластмаса, но ни изненада огромното ѝ количество\", казва Мелани Бергман от института, цитирана от \"Асошиейтед прес\". Микропластмасата е термин за много дребни частици, получаващи се от раздробяването на парчета пластмаса под въздействието на ултравиолетовите лъчи, вятъра, водата, светлината и т.н. Такива са откривани във въздуха на многомилионни градове като Париж, Техеран или китайския Донгуан. Учените демонстрират, че микропластмасата може да се носи по въздуха, подобно на прах, полени и частици от работата на автомобилни двигатели. Засега няма проучвания дали и какъв ефект имат те върху човешкото или животинското здраве. Бергман споделя, че най-голяма концентрация от микропластмаса е открита в пробите от баварските Алпи. В една от тях е имало над 150 000 частици в 1 литър. Арктическите проби не са толкова замърсени, като най-голямата концентрация от 14 000 частици на литър е от плаващ лед в пролива Фрам между източния бряг на Гренландия и архипелага Шпицберген. Но като цяло в Арктика средният показател е бил около 1800 частици на литър. Важно уточнение, което правят от екипа, е че тези данни може да изглеждат впечатляващи заради използвания метод - регистрирани са частици с размери до 11 микрометра (0.011 милиметра), което е по-малко от напречен срез на човешки косъм. Но в същото време този метод е показал, че значително се подценява действителното присъствие на микропластмасите в околната среда. Проучването е разкрило, че частиците може да бъдат пренасяни по въздуха из цялата планета, както и да бъдат освобождавани в природата при топенето на снега. Анализът е показал миниатюрни останки от специални лакове за автомобили и кораби, автомобилни гуми и материали, използвани в текстила и опаковките. В публикацията се допуска, че най-големите обеми са пренасяни на север от Гълфстрийм и силни атлантически течения, а първоизточникът вероятно са райони на Северна Европа. Още повече въпроси създават носещите се по въздуха нанопластмаси - почти непознати частици, които са толкова малки, че \"в действителност може би проникват на клетъчно ниво, а това вече може да се окаже голям проблем\", казва Бергман.", "date": "2019.08.15", "title": "Над Арктика и Алпите вали сняг с пластмаса"}
{"url": "https://www.dnevnik.bg/bulgaria/2019/08/15/3951714_prokuraturata_zapochna_proverka_sled_pojara_v/", "text": "Районната прокуратура в Пловдив започна разследване на обстоятелствата, довели до  големия пожар  в депото за отпадъци край село Шишманци, съобщи БНТ. Проверката е възложена на отдел \"Икономическа полиция\". В едномесечен срок разследващите ще трябва да установят извършено ли е престъпление, което да е причинило вредни последици за околната среда. Вчера жителите на селото настояха инсталацията за преработка на отпадъци  да спре да работи . Анализът от замерването на чистота на въздуха от мобилната лаборатория на екоинспекцията показаха, че има минимално завишаване на показателите на фини прахови частици в района. Пожарът в депото в Шишманци вече е почти напълно потушен. За утре обаче е насрочен нов протест срещу дейността на завода за преработка на отпадъци.", "date": "2019.08.15", "title": "Прокуратурата започна проверка след пожара в Шишманци"}
{"url": "https://www.dnevnik.bg/sport/2019/08/15/3951716_cska_napusna_liga_evropa_sled_nova_sudiiska_greshka_i/", "text": "ЦСКА отпадна в третия предварителен кръг на Лига Европа, след като беше отстранен от украинския \"Зоря\" (Луганск). Гостуването на червените в Запорожие завърши с минимално поражение 0:1 и с общ резултат 2:1 украинският тим продължава напред. Единственият гол в срещата падна в последната минута на редовното време, вкаран от Виталий Русин, който дойде след грешка на червените. Двубоят беше белязан от нова съдийска грешка в ущърб на българският състав. След като в първата среща \"Зоря\" вкара от спорна дузпа, този път такава не беше отсъдена за ЦСКА. Удар на Кристиян Малинов срещна ръката на бранител на домакините, а секунди по-късно Иван Турицов беше изгонен, което имаше ефект върху крайния изход на срещата. От 25-ата минута червените играха с човек по-малко. За втора поредна година ЦСКА отпада в третия кръг на Лига Европа. Люпко Петрович не направи  промени от състава , който седмица по-рано направи 1:1 с украинците в София. Той заложи на предпазлива тактика, опитвайки да уплътни централната зона на терена. Срещата започна с проблем за домакините от \"Зоря\", след като централният защитник Абу Хана получи контузия и беше заменен. В шестата минута ЦСКА можеше да открие резултата след грешка на украинската защита. Топката попадна в Али Соу, но той не се ориентира по най-бързия начин, като беше останал срещу последния бранител на домакините. Гамбиецът се забави и загуби топката. Три минути по-късно Али Соу все пак отправи удар, като сам си отвори пространство, но изстрелът му с левия крак беше много неточен. След първите десет минути \"Зоря\" също погледна в атака. Домакините имаха своята възможност след грешка на Нуно Томаш. При нея обаче Владлен Юрченко отправи много слаб изстрел, който не беше проблем за Витаутас Черниаускас. В 22-ата минута ЦСКА беше ощетен от рефера Амари Делерю. Топката не беше изчистена добре от домакините след центриране на Жеферсон отляво, Малинов я овладя и отправи точен удар, който беше спрян с ръка от бранител в бяло. Съдията даде категоричен знак, че дузпа няма, въпреки широко разтворените ръце на украинския бранител. Играта продължи и веднага се стигна до положение в половината на ЦСКА. Нуно Томаш и Албентоса последователно се разминаха с топката, а Иван Турицов, който се връщаше, събори откъсващия се нападател на \"Зоря\".      Реферът нямаше избор, като изгони с директен червен картон Турицов, независимо, че защитникът на ЦСКА вече имаше жълт. Въпреки че останаха с човек по-малко футболистите на Люпко Петрович играха добре до края на първата част. Евандро имаше отличен шанс в 28-ата минута, засичайки топката от въздуха, но вратарят на \"Зоря\" се справи. В 43-ата минута и \"Зоря\" пропусна голово положение. Левият бек Михайличенко се озова на стрелкова позиция, но ударът му беше спрян от Черниаускас. През второто полувреме ЦСКА показа непримиримост и беше по-активният отбор на терена. Домакините решиха да не поемат рискове и предпочитаха да играят предпазливо, с което да не оставят много празни пространства в защитата си.      Футболистите на Петрович стигнаха до няколко много добри атаки, но или последното подаване не се получаваше, или изстрелите на червените бяха слаби. В търсене на промяната, сръбският специалист се лиши от Евандро, за да пусне вместо него младият Митко Митков. В 73-ата минута Кристиян Малинов направи пробив отляво, след което последва удар, но вратарят на \"Зоря\" се справи и изби. Две минути по-късно Митков получи възможност. Първо негово центриране беше блокирано, но после младият нападател отправи удар, който също срещна тяло на защитник. Именно Митков беше един от най-напористите футболисти в червено. В 85-ата минута той отправи много хубав диагонален удар, но вратарят на \"Зоря\" се справи в ситуацията и изби в корнер. В последната минута на редовното време ЦСКА получи гол след груба грешка. Топката беше загубена в центъра на терена, след което украинците стигнаха до наказателното поле и отправиха опасен удар. Първоначално той беше избит от Албентоса, но топката попадна обратно във Виталий Русин, който излъга вратаря и на празна врата се разписа - 0:1. Нападателят получи втори жълт картон за бурната си радост и беше изгонен, оставяйки тима си с 10 души.", "date": "2019.08.15", "title": "ЦСКА напусна Лига Европа след нова съдийска грешка и загуба в Украйна"}
{"url": "https://www.dnevnik.bg/sport/2019/08/15/3951725_ludogorec_shte_igrae_za_vlizane_v_grupite_sled_nova/", "text": "\"Лудогорец\" може да играе в групите на Лига Европа за трета поредна година, след като стигна до плейофната фаза на турнира. Българският шампион отстрани без проблем ТНС от Уелс след втора победа, този път 4:0 като гост. \"Лудогорец\" продължава напред с общ резултат 9:0. Точни на стадиона в Рексъм, където се игра срещата бяха Якуб Шверчок, който се разписа два пъти, и Джоди Лукоки и Дан Битон по веднъж. В последния кръг преди групите \"Лудогорец\" ще срещне словенския \"Марибор\". Първият мач е след седмица. След убедителната победа в първия мач Стойчо Стоев направи осем промени в състава си. Единствено централният защитник Рафаел Форстър, Яцек Горалски и Джоди Лукоки запазиха местата си сред титулярите.   Шанс за изява получиха резервният вратар Ренан, Станислав Манолев, Драгош Григоре, както и капитанът Светослав Дяков, който играе по-рядко. Домакините от Уелс не оказаха никаква съпротива на българския шампион, като срещата се игра на ниски обороти, приличаща повече на контрола. За 45 минути ТНС не отправи нито един удар към разградската врата, било то точен или неточен. В края на първата част само за пет минути \"Лудогорец\" нанесе удар и вкара два гола, с което реши изхода от втората среща. В 36-ата минута Якуб Шверчок получи топката отляво, влезе в наказателното поле и с плътен удар в близкия ъгъл откри - 0:1. Само пет по-късно падна и втори гол, който дойде след грешка на домакините. Топката не беше изчистена и от около 12 метра Джоди Лукоки нямаше никакъв проблем да я прати за втори път в мрежата. През второто полувреме ситуациите пред двете врати бяха малко повече, след като и ТНС погледна в атака. Домакините стигнаха до един точен удар, но не затрудниха Ренан. В 77-ата минута \"Лудогорец\" вкара трети гол, който отново беше дело на Шверчок. Полякът получи подаване от Вандерсон и вкара с глава от няколко метра. До края на срещата остана време и за още един гол, вкаран от Дан Битон. ТНС също можеше да се разпише, но попадение на домакините беше отменено заради засада.", "date": "2019.08.15", "title": "\"Лудогорец\" ще играе за влизане в групите след нова разгромна победа"}
{"url": "https://www.dnevnik.bg/sport/2019/08/15/3951728_povedenieto_na_kirios_mu_donese_rekordna_globa/", "text": "Ник Кириос е глобе със 113 хиляди долара заради  поведението си в мача  от втория кръг на \"Мастърс\" турнира в Синсинати. Австралиецът загуби от Карен Хачанов в три сета, но е наказан заради неспортсменско поведение, обиди и неуважение към рефера. Кириос си позволи да обижда ирландския рефер Фъргъс Мърфи, наричайки го \"най-лошият съдия в тениса\". Между сетовете Кириос се прибра в съблекалнята без разрешението на Мърфи, а в коридора от яд счупи две от ракетите си. Споровете между двамата продължиха в началото на решителния сет, когато Кириос реши да оправя ръкохватката на своята ракета. Той получи и наказателна точка заради прекалено забавяне, което отново отприщи гнева му. След края на срещата австралиецът реши да не се ръкува с Мърфи и напусна корта. Санкцията на австралиеца е рекордна и е наложена заради девет отделни инцидента в срещата. Четири от тях са описани като неспортсменско поведение и носят по 20 хиляди долара. Други 20 хиляди са заради обиди. Останалите 13 хиляди долара от наказанието са за ново неспортсменско поведение (5000), използване на груб език (5000), както и напускане на корта (3000). Това не е първи подобен случай през годината. По време на м астърс турнира в Рим  Кириос хвърли стол на корта, след като беше несъгласен със съдията, и напусна корта, без да доиграе срещата. В  \"Куинс\"  австралиецът беше глобен с 13 766 паунда за неспортсменско поведение.", "date": "2019.08.15", "title": "Поведението на Кириос му донесе рекордна глоба"}
{"url": "https://www.dnevnik.bg/photos/2019/08/15/3951409_fotogaleriia_svetovnite_snimki_na_denia_-_15_avgust/", "text": "Двойка се отразява в стъклена стена в центъра на Мадрид, Испания.", "date": "2019.08.15", "title": "Фотогалерия: Световните снимки на деня - 15 август 2019 г."}
{"url": "https://www.dnevnik.bg/sviat/2019/08/16/3951522_noviiat_jivot_na_panelkite_edin_primer_ot_estoniia/", "text": "                         Наследството от комунистическото минало на естонския град Тарту са 100-те  \"хрушчовки\"  - панелни блокове от времето на Съветския съюз. Наречени на тогавашния лидер на СССР - Никита Хрушчов - те са създадени през 50-те и 60-те години на миналия век като временни жилища, с които да се преодолее хроничният недостиг на жилища след войната. Деветнайсет от тези \"хрушчовки\" са включени в проекта SmartEnCity. Инициативата, финансирана от ЕС, има за цел да подобри екологичната характеристика на европейските градове. В Тарту проектът е насочен към подобряване на енергийните качества на сградите. Блоковете в Тарту ще бъдат снабдени със соларни инсталации, ще получат нова външна изолация, нови прозорци, вентилационни системи и по-ефективно централно отопление. Всеки апартамент ще разполага с т.нар. система \"Smart Home\", благодарение на която собствениците ще могат да контролират и сами да управляват потреблението на енергия. \"Хрушчовките\" са били строени набързо с помощта на панелни елементи. Предвидено е било те да \"издържат\" не повече от 30 - 40 години, но се обитават и до днес. Външният им вид е еднотипен - сградите имат три до пет етажа и са боядисани в жълто и бяло. Енергийните им характеристики са изключително лоши - който живее на партера или на последния етаж, мръзне цяла зима. Същото се отнася и до онези, които имат много външни стени. В  Москва бяха съборени хиляди подобни сгради , защото бе сметнато, че не си заслужава да бъдат санирани. Проектът на град Тарту В Тарту обаче преследват амбициозна цел - старите кооперации да достигнат най-високото ниво на енергийна ефективност, съществуващо в момента - \"клас А\". Според заместник-кмета на Тарту Раймонд Там след санирането всяка кооперация ще може да икономисва две трети от енергията, която консумира в момента. Това означава, че разходът на енергия ще намалее от 270 киловатчаса на квадратен метър, колкото е в момента, на 90 киловатчаса на квадратен метър в бъдеще. Тонис Елма живее в току-що обновен панелен блок, който е строен през 1964 година, и споделя, че консумацията на газ и електроенергия вече е спаднала значително. По-възрастните жители в началото били резервирани към проекта, но все пак се съгласили да участват в него. Заместник-кметът Раймонд Там обяснява, че основните критики на хората са свързани с високата цена на санирането.      Обновяването на всяка кооперация струва по около един милион евро. Близо половината от средствата, необходими за целта, са отпуснати от Европейския съюз (около 4 милиона евро). Държавата също отпуска допълнителна помощ от националните си програми. Жилищните кооперативи обаче трябва сами да съберат останалата част от сумата (около 50%), необходима за санирането - като изтеглят кредит. Някои критици смятат, че спасяването на сградите е прекалено скъпо и не си струва в тях да се влагат толкова средства. Според Раймонд Там такова решение обаче не би било нито по-евтино, нито по-лесно. Значителни икономии на енергия Повечето обитатели на панелни кооперации все пак искат да се включат в проекта, защото очакват, че по този начин ще намалят енергийните си разходи. За да финансират участието си в него, те трябва да теглят заем за срок от 20 години. Сградата, в която живее Тонис Елма, има 32 апартамента. Собствениците им ще трябва да изплащат по около 100 евро на месец, за да върнат заема. Очаква се обаче, че тези разходи ще се компенсират от икономията на енергия. \"През 2019 г. разходите за отопление спаднаха с над 50 на сто, а консумацията на газ - с над 80%. А от соларните панели произвеждаме три пъти повече електроенергия, отколкото консумираме\", обяснява той. Естония разполага с общо около 6000 \"хрушчовки\". Интерес към проекта SmartEnCity, който включва партньори от публичния и частния сектор, проявяват и други градове в Естония, както и в Латвия, Полша и България - все страни, които разполагат с огромен брой сгради, строени през ранните години на социализма.", "date": "2019.08.15", "title": "Новият живот на панелките: един пример от Естония"}
