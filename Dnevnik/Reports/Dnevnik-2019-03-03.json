{"url": "https://www.dnevnik.bg/sport/2019/03/03/3399187_s_pobeda_v_neapol_juventus_si_podpechata_osma_poredna/", "text": "Ювентус\" си подпечата осма поредна титла в Италия след емоционална победа като гост срещу най-близкия преследвач \"Наполи\". Шампионите спечелиха с 2:1 и отвориха преднина от 16 точки пред неаполитанци преди последните 12 кръга от сезона. Двата отбора изиграха вълнуващ мач на стадион \"Сан Пауло\", който беше белязан от два червени картона и ключова намеса на системата за видеоповторения. Тя донесе дузпа на домакините в 83-ата минута. Лоренцо Инсиние обаче уцели гредата и пропусна да изравни резултата. \"Ювентус\" записа четвърта поредна победа в Серия А и общо 23-а от 26 шампионатни мача. Тимът на Масимилиано Алегри събра 72 точки и продължава да е единственият отбор без загуба в петте големи европейски първенства (Италия, Англия, Испания, Франция и Германия). \"Наполи\" допусна четвърто поражение през сезона. Тимът на Карло Анчелоти остава на втора позиция с 56 точки. \"Милан\" е трети с 48, следван от градския съперник \"Интер\" с 47 и \"Рома\" с 44. \"Наполи\" започна добре мача с \"Ювентус\", но получи тежък удар в средата на първото полувреме. Кевин Малкюи направи кошмарно подаване назад към вратаря Алекс Мерет. Кристиано Роналдо пресече и чукна топката покрай влезлия на шпагат в краката му Мерет. Главният съдия Джанлука Роки показа директен червен картон на вратаря и отсъди пряк свободен удар на границата на наказателното поле. Миралем Пянич застана зад топката и я изпрати покрай плонжа на влезлия като резерва Давид Оспина. \"Наполи\" можеше да изравни само половин минута по-късно. Пьотр Желински се озова зад защитата и стреля по земя към далечния ъгъл. Топката обаче срещна страничния стълб. В 39-ата минута ситуацията за домакините стана още по-тежка. Федерико Бернардески центрира към далечната греда, а Емре Джан беше изпуснат в близост до вратата и отбеляза с глава - 2:0. Само две минути след началото на второто полувреме численото равенство на терена беше възстановено. Пянич игра с ръка в центъра на терена и получи втори жълт картон. В 61-ата минута \"Наполи\" се върна в мача. Инсиние проби отляво и достави перфектно центриране за Кайехон, който не пропусна на два метра от голлинията. Домакините наложиха силен натиск в оставащите минути и получиха шанс да стигнат до равенство. Алекс Сандро игра с ръка след удар отблизо на Фабиан Руис. Реферът първоначално отсъди корнер, но след това прегледа ситуацията на видеоекрана до терена и посочи бялата точка. Инсиние обаче стреля в гредата и \"Ювентус\" запази крехкия си аванс.", "date": "2019.03.03", "title": "С победа в Неапол \"Ювентус\" си подпечата осма поредна титла в Италия"}
{"url": "https://www.dnevnik.bg/bulgaria/2019/03/03/3398868_viceprezidentut_poseti_za_3_mart_bulgarskoto/", "text": "Денят на освобождението обединява българите от цял свят. Днес всички, независимо в коя част на света се намираме, сме си подали ръце едни към други.\" С тези думи вицепрезидентът Илияна Йотова приветства българите в Лос Анджелис, където присъства на тържественото отбелязване на Националния празник на България в Българското училище \"Св. св. Кирил и Методий\", съобщи прессекретариатът на държавния глава.", "date": "2019.03.03", "title": "Вицепрезидентът посети за 3 март българското училище в Лос Анджелис"}
{"url": "https://www.dnevnik.bg/sviat/2019/03/03/3398885_trump_zaiavi_che_socialisticheskiiat_uklon_na/", "text": "Американският президент Доналд Тръмп изнесе вчера реч на голяма годишна среща на консерватори, в която изрази увереност, че социалистическият уклон на демократите ще доведе до преизбирането му на президентския пост през 2020 г., съобщи \"Франс прес\". Милиардерът бе посрещнат с бурни одобрителни възгласи и аплодисменти на подиума на Конференцията за консервативно политическо действие (CPAC) в предградие на столицата Вашингтон. \"Бъдещето не принадлежи на тези, които вярват в социализма. То принадлежи на тези, които вярват в свободата. . . Съединените щати никога няма да бъдат социалистическа страна\", заяви президентът. \"Ние вярваме в американската мечта, а не в социалистическия кошмар\", каза Тръмп и изрази задоволство, че социализмът е на мода сред кандидатите на Демократическата партия за президент, тъй като това, по думите му, увеличава шансовете му да бъде преизбран през 2020 г. Според него \"Зеленият нов курс\" (Green New Deal), проект на демократите за борба с климатичните промени, \"ще унищожи изцяло американската икономика\". \"Това просто е най-лудият план\", който някога е бил предлаган, добави Тръмп. Той каза, че предложенията на кандидати за първичните избори на Демократическата партия за всеобщо здравеопазване ще доведат до \"колосално повишаване на данъците\". Президентът защити постиженията си до момента, изтъквайки доброто състояние на американската икономика, наложените на Китай мита и припомни, че е напът да получи финансиране за своята \"стена\" по границата с Мексико. Обръщението му, продължило над два часа, беше едно от най-дългите, които Тръмп е правил, откакто обяви кандидатурата си за президент през 2015 г. Той обаче не засегна нито един път една от най-горещите теми в САЩ от тази седмица, а именно изслушването в Конгреса на неговия бивш адвокат и довереник Майкъл Коен, който го нарече в сряда \"лъжец\", \"измамник\" и \"расист\". За другото голямо събитие от седмицата, срещата на върха със севернокорейския лидер Ким Чен-ун, той я определи като \"много продуктивна\". \"От време на време трябва да се ходи\", а не да се тича, каза той, коментирайки защо преговорите са приключили преждевременно, без обща декларация. Предложението на Ким \"не ми изглеждаше приемливо\", каза президентът. /БТА", "date": "2019.03.03", "title": "Тръмп заяви, че социалистическият уклон на демократите ще му даде втори мандат"}
{"url": "https://www.dnevnik.bg/sport/2019/03/03/3398815_fotogaleriia_federer_stote_titli_i_migovete_ot_edno/", "text": "На 37 години и половина Роджър Федерер продължава да твори история в тениса. Легендарният швейцарец покори за осми път турнира в Дубай и ", "date": "2019.03.03", "title": "Фотогалерия: Федерер, стоте титли и миговете от едно величие"}
{"url": "https://www.dnevnik.bg/bulgaria/2019/03/03/3398933_mvr_predotvratenite_shteti_ot_izzeti_goriva_i_cigari/", "text": "Предотвратените щети за бюджета от иззети горива и цигари нарастват със 70% през 2018 г. спрямо предходната, съобщи в интервю за БНР министърът на вътрешните работи Младен Маринов. През 2017 г. са конфискувани нелегални горива и тютюневи изделия за 16 млн. лв., а през миналата - за 27 млн. лв. Това по думите му показва, че усилията за борба с контрабандата са постоянни и системни. Друг резултат от тях е нарастването на приходите в бюджета, добави той. Маринов увери, че танкерите с горива се следят от стъпването им в икономическата зона на България, както по море, така и по Дунав, до разтоварването на пристанище, а след това и разпространението по бензиностанциите. В ход е картографиране на всички обекти за търговия с горива, добави той. Запитан дали проверките включват и бензиностанции, собственост на зам.-председателя на Народното събрание Веселин Марешки, министърът отговори, че няма пропуснати вериги, които да не са проверявани през последните две години. Няма защитени от проверки, но това не е показател, че непременно има нарушения, добави той.", "date": "2019.03.03", "title": "МВР: Предотвратените щети от иззети горива и цигари нарастват със 70%"}
{"url": "https://www.dnevnik.bg/bulgaria/2019/03/03/3398944_zaloveniiat_vuv_varna_ispanski_narkotrafikant_shte/", "text": "Заловеният във Варна по искане на испанските власти мъж, има \"сериозен ранг\" в наркотрафика, заяви в интервю за БНР министърът на вътрешните работи Младен Маринов. По думите му се очаква той да бъде екстрадиран в Испания на 13 март. Министърът каза, че случаят показва каква е \"силата на европейските механизми за противодействие на престъпността\". Сигналът е получен на 12 февруари през европейската мрежа за активно издирване на бегълци. \"Незабавно е направена организация от колегите във Варна. Реално задържането а станало на 17 февруари, като на 26-и е изправен пред Окръжен съд Варна, който е разрешил предаването му на испанските власти. Надяваме се това да се осъществи на 13 март\", каза министърът. \"Ползваме се с доверие пред всички партньори и оправдаваме това доверие с тези незабавни действия. При всеки един такъв сигнал се действа незабавно\", добави той. За задържането на испанския гражданин  се разбра вчера от официално съобщение на испанските служби . Испанецът с инициали J.S.A. според \"Гражданската гвардия\" играел много важна роля в \"опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари\". Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид. В началото на февруари агенти, специализирани в издирването на бегълци в Испания научили, че той е във Варна. Те допуснали, че е \"възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 килограма\", добавя \"Гражданската гвардия\". Според нея българската полиция потвърдила това и извършила ареста. По информация на БНТ името му е Хорхе Арбиза и е на 44 години. Окръжният прокурор на Варна Радослав Лазаров каза вчера пред телевизията, че той е бил идентифициран по отпечатъците от пръсти.", "date": "2019.03.03", "title": "Заловеният във Варна испански наркотрафикант ще бъде екстрадиран на 13 март"}
{"url": "https://www.dnevnik.bg/politika/2019/03/03/3398936_miriani_nahluha_s_vikove_na_slujba_v_curkva_v_petrich/", "text": "Над 50 петричани нахлуха в църквата в Петрич по време на богослужение и започнаха да дърпат и блъскат свещениците и да крещят: \"Недостоен\" и \"Мафия\". Това съобщиха местни медии и БНТ. Скандалът е заради назначението на нов архиерейски наместник. Това е най-високата длъжност в Българската православна църква, която може да достигне свещеник от \"бялото братство\". Преди дни отец Петър е назначен от неврокопския митрополит Серафим на мястото на 75-годишния свещеник Ангел Кочев. От видеото, публикувано във фейсбук профила на местният сайт petrich-news.com, се вижда, че част от миряните си позволяват да крещят в лицето на игумена на Роженския манастир Епифаний. Митрополит Серафим: Не дължим извинения, ако сме засегнали частни интереси В дълъг отговор митрополит Серафим заявява, че \"действията ни по освобождаването на отец Ангел Кочев са изцяло съобразени с каноничните ни правомощия и Устава на БПЦ-БП\". Той се извинява, ако някой се е почувствал засегнат от решението за смяната. \"Не дължим обаче извинение, ако сме засегнали нечии частни интереси. Наш дълг като епархийски архиерей е да защитаваме изцяло интересите на църквата. Уверени сме в правотата и каноничната съобразност на нашите решения и действия, както и в това, че са крайно наложителни и възможно най-добре прецизирани, иначе не бихме ги предприемали, още повече като се знае, че винаги при кадрови промени в която и да било институция има неудовлетворени и лично засегнати. Освен това добре е да се знае, че обяснения относно такива наши решения и публичното им огласяване от наша страна не са дължими\", пише в отвореното писмо на Серафим. В него той напомня, че според устава за архиерейски наместник не се провежда избор, а той се назначава от епархийския митрополит. Той се обосновава, че решението за освобождаването на отец Ангел Кочев е \"вследствие на достатъчно дълги наблюдения, многократно проявяване на разбиране, търпение и снизхождения с оглед запазване на спокойствието и мира в църковния живот в Петричката духовна околия. За съжаление, през изминалите пет години се оказвахме във все по-затруднено общуване с архиерейския наместник на Петричка духовна околия, което несъмнено довеждаше до затруднения в църковните дела в тази част на епархията ни. Всичко това е напълно обяснимо предвид почетната 75-годишна възраст на иконом Ангел Кочев, която трудно се съотнася с голямото натоварване, характерно за длъжностите, които заемаше досега\". За Кочев е предвидена \"възможност той да служи в по-спокойна и ненатоварена среда в близко съседната енория на с. Ръждак, в красивия новоосветен и благоустроен храм, посветен на св. великомъченик Димитрий\". Преди два месеца парламентът прие промени в закона за вероизповеданията, внесени от ГЕРБ и ДПС, според които основните религии, сред които православната църква и мюсюлманското вероизповедание, ще получават пари за заплати на свещениците си от държавата.", "date": "2019.03.03", "title": "Миряни нахлуха с викове на служба в църква в Петрич заради смяна на свещеник (видео)"}
{"url": "https://www.dnevnik.bg/sport/2019/03/03/3398946_snimka_na_denia_deivid_bekum_-_purviiat_futbolist_sus/", "text": "Дейвид Бекъм стана първият футболист със статуя в САЩ. 43-годишният англичанин беше почетен от бившия си отбор \"Лос Анджелис галакси\", където игра между 2007 и 2012 г.  Преди първия си мач за сезона в Мейджър лийг сокър (МЛС) \"ЛА Галакси\" откри статуя на Бекъм пред стадион \"Дигните хелт спортс парк\". ", "date": "2019.03.03", "title": "Снимка на деня: Дейвид Бекъм и първата футболна статуя в САЩ"}
{"url": "https://www.dnevnik.bg/bulgaria/2019/03/03/3398950_patriarh_neofit_zaginalite_za_svobodata_ni/", "text": "С благодарност и признателност България отново свежда глави в дълбок поклон пред паметта и подвига на всички знайни и незнайни герои на нашата свобода. Това каза Патриарх Неофит в своето слово по време на Молебена по случай Освобождението на България 3 март, съобщи Светият синод.  \"И тази година в деня на Освобождението на България заедно благодарихме на бога за този велик негов дар към всички нас и заедно се помолихме за упокой на душите на всички православни воини, отдали живо та си за българската свобода и независимост. Връщаме се назад във времето, когато, в порива на свободния дух, нашите достойни и славни предци, подкрепяни от братя по вяра, успяха да увенчаят вековната борба на православния ни народ и да възстановят изгубените някога духовна и политическа българска свобода\", каза патриарх Неофит. \"С благодарност и признателност днес православна България отново свежда глави в дълбок поклон пред паметта и подвига на всички знайни и незнайни герои на нашата свобода, възкресявайки техните светли образи и свещено дело. В спомена за стореното от тях се вдъхновяваме за още по-всеотдайни усилия и всекидневен усърден труд, за оделотворяване на техните завети към поколенията и за още по-голям духовно-културен и държавно-творчески възход на скъпата ни Родина\", каза главата на Българската православна църква.  \"Вечна и блажена да бъде паметта на героите на българската свобода! Нека всемилостивият бог благоволи и занапред към православния ни народ и към нашето земно отечество, за чието освобождение бяха положени толкова много усилия и бе пролята българска и братска кръв. Да живее и да укрепва българската свобода, та в нея народът ни, Православната ни църква и вековната ни и славна държава да пребъдват и се утвърждават в божията любов, в християнската вяра и надежда, и всички ние заедно да принасяме изобилен плод на духовност, просвета и култура, като продължаваме да градим своето бъдеще върху положените от нашите предци здрави и дълговечни основи. Божият мир и неговата велика милост да бъдат с всички нас! За много и благословени години!\", завърши патриарх Неофит.", "date": "2019.03.03", "title": "Патриарх Неофит: Загиналите за свободата ни вдъхновяват за духовно-културен възход"}
{"url": "https://www.dnevnik.bg/bulgaria/2019/03/03/3398956_karaiancheva_na_shipka_izborut_kak_da_slujim_na/", "text": "На този връх, на тази дата, година след година се събираме, за да почетем онези българи, които вярвали, че идеалът за свободна България е по-висш от живота и на които дължим днешния ден, заяви председателят на Народното събрание Цвета Караянчева в словото си на връх Шипка по повод 141-ата годишнина от Освобождението на България. По думите й склонни сме да си представяме, че те са се родили велики, а не, че са били просто човеци, възвисили се до една велика саможертва. Изборът как да служим на Родината никога и в никое време не е лесен, подчерта председателят на парламента. Цвета Караянчева посочи, че след месец ще отбележим 140 години от подписването на Търновската конституция и припомни, че и тогава в обществото е имало различни, често коренно противоположни мнения, но строителите на съвременна България са успели да надскочат личните си пристрастия и интереси, за да оставят в историята един от най-прогресивните за времето си основни закони. Много от тях също са били поборници за Освобождението на България и са носели Шипка в сърцата си, отбеляза председателят на Народното събрание. Като поклон към мъчениците на българската свобода, в първата ни конституция те са оставили вдъхновяващите думи: \"Всекой роб от какъвто пол, вера и народност да бъде, свободен става, щом стъпи на българска територия\" и от този завет не бива да отстъпваме никога, допълни Караянчева. Председателят на парламента призова никога да не забравяме саможертвата на десетките хиляди, доведени тук от далечни краища, за да воюват за свободата на един чужд народ и да оставят костите си в чужда земя. Винаги ще пазим в сърцата си огъня на вечна благодарност към русите, а също и към румънци, сърби, поляци, черногорци, финландци, украинци, латвийци, естонци, грузинци, арменци, взели участие в тази война, посочи Караянчева. На тържествата присъстваха стотици граждани, народни представители, дипломати, областни управители и кметове на населени места от цялата страна. Великотърновският митрополит Григорий отслужи заупокойна молитва в памет на загиналите герои за свободата на България.", "date": "2019.03.03", "title": "Караянчева на Шипка: Изборът как да служим на родината в никое време не е лесен"}
{"url": "https://www.dnevnik.bg/politika/2019/03/03/3398781_nai-komentiranoto_v_dnevnik_lujite_na_trump_venecuela/", "text": "\"Дневник\" представя десетте най-коментирани статии от изминаващата седмица. Справката е направена към 19 часа на 2 март.  1.  Тръмп лъжеше за Русия, защото не очакваше да спечели изборите, каза адвокатът му  - 470 коментара 2.  Държавният секретар на САЩ не изключи военна намеса във Венецуела   - 398 коментара 3.  Чуват се мнения, че Радев е българският Мадуро, обяви Цветанов   363 коментара 4.  НАТО: Трябва да сме готови за свят, в който ракетите на Русия достигат Европа (допълнена ) - 307 коментара 5.  \"Левски\" излъга ЦСКА с автогол и спорен червен картон  - 280 коментара 6.  SpaceX успешно започна първия пробен полет с капсула за астронавти  - 278 коментара 7.  Защо Москва не коментира (и няма да коментира) по същество случая \"Гебрев\"   - 277 коментара 8.  Тръмп и Ким прекратиха срещата във Виетнам и си тръгват без сделка (допълнена ) -  274 коментара 9.  Охранявани и разкрасявани - тоталитарните паметници във Варна продължават да тежат на бюджета   - 274 коментара 10.  Надявам се правителството да материализира визитата на Медведев, заяви Радев  - 270 коментара", "date": "2019.03.03", "title": "Най-коментираното в \"Дневник\": Лъжите на Тръмп, Венецуела и Мадуро ли е Радев"}
{"url": "https://www.dnevnik.bg/bulgaria/2019/03/03/3398993_pametnikut_shipka_shte_bude_restavriran/", "text": "Паметникът Шипка ще бъде реставриран, каза директорът на Национален парк-музей \"Шипка – Бузлуджа\" Чавдар Ангелов пред \"Нова телевизия\". \"Миналата година успяхме да снабдим монумента с акт за държавна собственост. В момента се изработва техническият му паспорт. През април и май започва работа по изработването на предварителното проучване. Въз основа на това ще се изготви инвестиционен проект за цялостна реставрация на съоръжението\", каза още Ангелов. Той добави, че ремонт не е правен вече близо 40 години. Паметникът ще продължава да бъде достъпен за туристи въпреки ремонтните дейности. Монументът на връх Свети Никола е в памет на боевете от Шипченската епопея, които са се разиграли на най-високите точки на Шипченския проход. Най-решаващата битка е била на 9 – 11 август 1877 г. Шипченският отряд, който включва Българското опълчение, XXXVI орловски пехотен полк и XXXV брянски пехотен полк, отблъсква 27-хилядна редовна турска войска, като в това число не са включени башибозушките орди. Шипченският отряд под командването на генерал-майор Николай Столетов е от 7500 войници и 27 оръдия срещу Централната османска армия под командването на Сюлейман паша. Решението за построяването на паметника е взето през 1920 г., когато живите ветерани опълченци се събират на конгрес. Средствата за изграждане на паметника са събирани като доброволни дарения от целия народ. Конкурсът за паметника е спечелен от архитект Атанас Донков и скулптора Александър Андреев, който заедно с Кирил Шиваров изпълнява монументалната фигура на лъва. Основният камък на паметника е положен на 24 август 1922 г., а изграждането му завършва през 1930 г. На 26 август 1934 г. паметникът на връх Свети Никола е тържествено открит от държавния глава цар Борис III.", "date": "2019.03.03", "title": "Паметникът Шипка ще бъде реставриран"}
{"url": "https://www.dnevnik.bg/photos/2019/03/03/3398870_fotogaleriia_bulgariia_otbeliazva_nacionalniia_praznik/", "text": "Днес България отбелязва 141-та годишнина от Освобождението от Османско иго. денят е определен за национален празник през 1990 г.", "date": "2019.03.03", "title": "Фотогалерия: България отбелязва националния празник"}
{"url": "https://www.dnevnik.bg/skorost/2019/03/03/3398620_podobrenoto_ferari_488_gtb_nosi_imeto_f8_tributo/", "text": "Ферари\" F8 Tributo е наследникът на 488GTB, съобщиха от компанията. Автомобилът ще дебютира на автосалона в Женева, който се открива на 5 март. F8 Tributo е с 50 конски сили по-мощно и с 40-килограма по-леко от предшественика си. Колата се задвижва от подобрена версия на 3902 кубиковият V8 мотор, който три години поред печели приза \"Международен двигател на годината\", а наскоро беше обявен и за най-добрия мотор за последните две десетилетия. Мощността на автомобила е 720 конски сили, а максималният въртящ момент 770 Нм. \"Ферари\" F8 Tributo използва аеродинамични елементи от пистовите модели на марката. Автомобилът се ускорява от място до 100 км/ч за 2.9 секунди. С 200 км/ч колата се движи 7.8 секунди след старта, а максималната скорост е 340 км/ч.", "date": "2019.03.03", "title": "Подобреното \"Ферари\" 488 GTB носи името F8 Tributo"}
{"url": "https://www.dnevnik.bg/bulgaria/2019/03/03/3398312_bulgariia_praznuva_denia_na_osvobojdenieto/", "text": "Днес - 3 март, България отбелязва националния си празник - деня на Освобождението. Преди 141 г. на този ден (19 февруари по стар стил) през 1878 г. Русия и Турция подписват Сан-Стефанския мирен договор, който предвижда възстановяването на Княжество България. За първи път празникът е честван на 19 февруари 1880 г. като \"Ден на възшествието на престола на император Александър II и заключение на Санстефанския мирен договор\", а от 1888 г. се празнува като Ден на освобождението на България. Денят е определен за национален празник с Указ 236 на Държавния съвет, издаден на 27 февруари 1990 г., и с Решение на 9-ото народно събрание от 5 март 1990 г. Начало на официалните тържества ще бъде дадено в 11 ч. в   с тържествената церемония по издигането на националното знаме пред Паметника на Незнайния воин. По време на изпълнението на националния химн ще бъде изпълнен артилерийски салют от 20 залпа. Те ще бъдат произведени от 122 мм артилерийска батарея от състава на Националната гвардейска част, разположена в Княжеската градина. От 12 часа пред сградата на администрацията на президента Националната гвардейска част ще извърши смяна на почетния гвардейски караул.  Навсякъде в страната празникът ще бъде отбелязан с църковни ритуали, поднасяне на венци и цветя на паметниците от Руско-турската война, празнични шествия и концерти. Очаква се по традиция мнозина да отбележат празника при Паметника на свободата на  (Шипка). Честването ще започне в 11.00 часа със заупокойна панихида, която ще бъде отслужена от Великотърновския митрополит Григорий. Председателят на Народното събрание Цвета Караянчева ще произнесе слово, ще приеме строя на почетния караул и ще поднесе цветя на паметника на историческия връх. В ритуала ще участват военнослужещи от 61-ва Стрямска механизирана бригада. Ще присъства министърът на отбраната Красимир Каракачанов. Община Габрово осигурява безплатен транспорт до върха, а МВР пренасочва транзитно преминаващите от прохода \"Шипка\" към Прохода на републиката. За пета поредна година   ще отбележи 3 март с паметно шествие, което ще пренесе 300-метровото национално знаме до мемориалния комплекс \"Бранителите на Стара Загора\", където се съхранява легендарното Самарско знаме. Шествието потегля от общината в 11.30 ч. За първи път на националния празник община   ще проведе празнично шествие, което ще тръгне в 10.00 часа от храм \"Свети Георги\" и ще стигне до мястото на тържествения ритуал - мемориален комплекс \"Хан Аспарух\". Шествието е под наслов \"Първите\", защото ще бъде предвождано от портретите на 11 възрожденци  участвали в борбите за новобългарска просвета, църковна независимост и национално освобождение: Паисий Хилендарски, Софроний Врачански, д-р Петър Берон, Васил Априлов, Иларион Макариополски, Неофит Бозвели, Екзарх Антим І, Г. С. Раковски, Васил Левски, Любен Каравелов, Христо Ботев. Ще бъдат почетени и хора, свързали живота си с историята на Добрич и Добруджа – Иван Кършовски, Анастасия Димитрова, Иван хаджи Вълков, Кръстю Мирски, Стефан Караджа и Стефан Баев. В Морската градина на  в 12.30 ч. започва 56-тата лекоатлетическа щафетна обиколна по инициатива на Радио, Радио Варна. В между 11 и 13.30 часа на площад \"Тройката\" няколко обособени тематични къта ще представят \"Пътя на свободата\". Там всеки ще може да се снима с Райна Княгиня и да развее знамето с надпис \"Свобода или смърт\", да застане до подполковник Калитин и да прегърне Самарското знаме. Пред умалено копие на паметник \"Шипка\" желаещите ще могат да се здрависат с руски опълченец и да вдигнат националния ни флаг. Всеки, който се разходи по Пътя на Свободата, ще получи копие на някое от българските знамена - Самарското, \"Свобода или смърт\" или националния флаг. На площада пред общината ще бъде изиграно празнично хоро.  Софийската филхармония ще бъде домакин на повече от 15 хорови, духови, фолклорни, джазови, вокални, инструментални състави, детски и младежки, ученически и студентски формации. От 10 до 22 ч. в Концертен комплекс \"България\" българските музиканти ще представят музика от всички жанрове. В 18.30 часа на пл. \"Народно събрание\" в София ще се състои тържествената заря-проверка. В нея ще участват Гвардейският представителен духов оркестър, представителни блокове от състава на Националната гвардейска част, военни формирования 28 860 – Горна Малина, 42 600 – Мусачево, 22 320 – Божурище и знаменен взвод със знамената-светини – Самарско знаме, Щандарт на 1-ви конен полк, Знаме на 23- ти пехотен Шипченски полк, Знаме на 15-ти пехотен Ломски полк, Знаме на 13-ти пехотен Рилски полк, Знаме на 25-ти пехотен Драгомански полк, Знаме на 30-ти пехотен Шейновски полк и Знаме на 6-ти пехотен Търновски полк. Командващ зарята е бригаден генерал Валентин Кръстев – началник на щаба на Съвместното командване на силите. Президентът Румен Радев ще приеме почетния строй на представителните части на Българската армия и ще произнесе слово. По-късно вечерта държавният глава ще е домакин на прием в чест на празника.", "date": "2019.03.03", "title": "България празнува деня на Освобождението"}
{"url": "https://www.dnevnik.bg/bulgaria/2019/03/03/3396170_dnes_e_mesni_zagovezni/", "text": "Православната църква отбелязва днес Неделя Месопусна, или Месни Заговезни - последния ден, в който се яде месо преди Великденските пости, и първият църковен празник, свързан с настъпващата пролет. Той е с променлива дата, като се отбелязва в неделя, осем седмици преди Великден. В този ден службата в църквите напомня за Страшния съд и Второто пришествие. Според народната традиция на Месни Заговезни младите семейства посещават кумовете си и родителите на булката за вечеря, като им носят дарове - варена кокошка, обреден хляб и вино. Семейството се събира на трапезата и заговява (пости) с месни продукти. Традиционни гозби са варена кокошка, свинско с кисело зеле, свинско с булгур или нахут, сарми с месо, баница с животинска мазнина (мас, краве масло), баница с месо. Седмицата след Месни Заговезни се нарича Сирница. През нея до следващата неделя, когато е Сирни Заговезни, е позволено да се ядат млечни продукти и яйца.Тези две недели са своеобразна подготовка на организма за най-дългите пости през годината - великденските.", "date": "2019.03.03", "title": "Днес е Месни Заговезни"}
{"url": "https://www.dnevnik.bg/sport/2019/03/03/3363108_matias_maier_-_ekstremniiat_skior_ot_nichiiata_zemia/", "text": "Всяко приключение на Матиас Майер започва с раждането на една идея. Спонтанността на екстремния скиор го отвежда до най-отдалечените места, където получава възможност да изживее страстта си. Австриецът се запалва по фрийрайдинга още от дете, когато често кара ски извън отъпканите писти. Времето в планината го откъсва от скуката и го зарежда с добро настроение.  \"Можеш да се насладиш на природата и в същото време да правиш нещото, което ти доставя положителни емоции. В ските имаш свободата да правиш това, което искаш, по свой собствен уникален начин\", каза Майер пред \"Дневник\" при гостуването си в България за  фестивал а на екстремните спортове - \" Банско филм фест\" .  Навлизането на по-леки ски в началото на века е главната причина за бума на фрийрайдинг движението в Европа. Вълната увлича и Майер, чийто професионален път започва през 2009 г.  и адреналина. Експедициите му помагат да тества възможностите си до определена граница, без да предприема ненужен риск. \"Опитвам се да не поемам голям риск, за да съм в безопасност, доколкото е възможно. Премислям и планирам всичко, което правя, конкретно за експедиции в отдалечени райони. Страхът е добро мерило, за да разбереш дали да спреш\", заяви Майер. Той вярва, че  и в същото време да спаси живота ти. В труден момент 37-годишният австриец предпочита да потърси решение на проблема, вместо да обръща внимание на причината, която е довела до него. \"В стресови ситуации трябва да запазиш самообладание и да си концентриран. Така тренираш да се справяш спокойно в опасни ситуации, което може да ти послужи по-късно в ежедневието\", разказа екстремният скиор.  Любимото му място за каране на ски е родният Кицбюел в Австрия. За експедициите обаче Майер предпочита обезлюдени и непроучвани райони. \"Търсим отдалечени места, защото е интересно да си някъде, където никой друг не е бил. Това те кара да се чувстваш като изследовател\", каза Майер. Понякога липсата на повече хора около него му изиграва лоша шега. При една от експедициите до остров Онекотан той и екипът му . \"Лодката не дойде да ни вземе и трябваше да намерим решение как да се махнем от острова. Това беше най-лудото приключение в живота ми. В последните два дни бяхме останали без храна, но за щастие през останалото време имахме достатъчно провизии\", разказа австриецът. Майер определя логистиката и планирането като най-трудоемки при експедициите. Често помощ му оказват местни жители от близки градове. В последния си мащабен проект австриецът се отправи на 17-дневно приключение в Арктика, където засне филма \"Ничия земя\" (No Man's Land). Според екстремния скиор именно  , който е преминал върха на развитието си. \"Вярвам, че спортът вече достигна пика си. Не мисля, че ще се развие повече, защото няма необходимия интерес от индустрията, която да инвестира, за да се подобри положението\", заяви още Майер.", "date": "2019.03.03", "title": "Матиас Майер - екстремният скиор от \"ничията земя\""}
{"url": "https://www.dnevnik.bg/evropa/2019/03/03/3395987_amsterdam_-_golemiiat_pechelivsh_ot_brekzit/", "text": "Холандците са много добри в това да извличат възможности от трудностите. Затова не е изненадващо, че Амстердам прави всичко възможно, за да спечели от Брекзит, пише \"Политико\". Никой в холандската столица не е щастлив от излизането на Великобритания от ЕС. Негативните последици за икономиката ще са значителни. Градът обаче направи много повече от който и да е друг в ЕС, за да минимализира щетите и дори да извлече ползи от ситуацията. През 2018 г. холандският град привлече рекордните 153 чуждестранни компании и заедно с тях 7200 работни места. Половината от четирите хиляди работни места, които ще бъдат открити през следващите три години, са пряко свързани с решението на Великобритания да напусне ЕС, според градската управа. \"Много сме щастливи от идването на тези компании в Холандия, разбира се, това е нещо добро, то е неочаквана полза\", коментира Ане Милдер, депутат и говорител по въпросите за ЕС на партията на премиера Марк Рюте. Градските власти реагираха на Брекзит навреме и бързо, като създадоха екип, воден от зам.-кмета Удо Кок, посветен на това да покаже високото качество на живота в града, силната икономика и желанието да се прави бизнес на английски език. Голяма победа бе  спечелването на Европейската агенция по лекарствата  (ЕМА), която бе принудена да напусне Лондон заради Брекзит. Амстердам спечели надпреварата за ново седалище на агенцията, изтъквайки транспортните връзки в града, широкото разпространение на английския език и възможностите са отглеждане на деца там. ЕМА в момента завършва преместването на своите 900 служители в специално построена за целта сграда в южен Амстердам. Градът помогна на служителите и семействата им с всичко – от медицинските осигуровки до намирането на подходящи училища. Ключови имена в бизнеса - от японския гигант \"Сони\" до телевизионните канали на \"Дискавъри\" - са част от дългия списък с фирми, които се преместват или отварят дъщерни дружества в Амстердам заради несигурността за търговията след Брекзит. Освен това през последните две години градът се превърна в новия център на ЕС за финансова търговска инфраструктура. Холандският орган за финансовите пазари е провел 150 интервюта с фирми, които искат лиценз за работа в Холандия, а Агенцията за чуждестранни инвестиции води разговори с 250 чужди фирми, обмислящи да се установят в страната. \"Неизбежният Брекзит и напрежението около международната търговия предоставят възможности за холандските компании\", коментира министърът за външната търговия Сигрид Кааг. \"Нашите компании са иновативни, гъвкави и се адаптират към този променящ се пазар. Освен това позицията на Холандия като стабилен икономически център е привлекателна за чуждестранните компании\", допълни той. Викококввалифицирани кадри Амстердам вече е пълен с хора, решили да се преместят. \"Казват ни Брекзит бежанци\", коментира Майкъл Спийд, 30-годишен ИТ специалист от Кардиф, който се премеистил в Амстердам с партньорката си през октомври. \"Когато отида на бръснар или на лекар, хората казват: \"О, вие сте още един британец, дошъл заради Брекзит\". Именно Брекзит е основната причина Спийд да се премести. Той бил уплашен от липсата на яснота около правото на пребиваване на неговата приятелка, която е от Франция, и освен това бил привлечен от културата и процъфтяващата технологична среда в Амстердам. Спийд и партньорката му вече са намерили работа и са си купили жилище. Подобни случаи водят до сериозно раздвижване на имотния пазар в Амстердам. Преместването на 15 хил. души в града миналата година е довело до рекордно високи цени на жилищата. Вреди И все пак притокът на фирми и работници няма да бъде достатъчен, за да компенсира щетите от между един и два процента от националния икономически растеж, които се очаква страната да понася всяка година заради Брекзит. Холандците бяха сред първите, които започнаха сериозно да се готвят за евентуален Брекзит без сделка. Правителството нае почти 1000 нови митнически служители миналата година, а на пристанището в Ротердам бе изградена система за предварително подаване на митнически документи и дигитално проследяване на товарите, за да се минимализират нарушенията. Като част от информационна кампания, призоваваща компаниите да се подготвят за най-лошото, холандският външен министър Стеф Блок  прибягна към необичайна тактика : той публикува в \"Туитър\" своя снимка, на която на бюрото му се е излегнало огромно плюшено електриковосиньо чудовище, облечено с тениска с надпис \"Брекзит\", което му пречи да работи. Ако Великобритания излезе без споразумение, може да повлече със себе си цели сектори. Амстердам е дом на най-големия пазар за цветя в света. Много от търговците са силно зависими от износа за Великобритания – повече от 13% от цветята и растенията и 15% от преработените плодове и зеленчуци, изнесени от Холандия, са отишли във Великобритания през 2016 г. Ефектът от Брекзит без сделка ще бъде особено тежък за фирмите, занимаващи се с този тип селскостопански продукти. Те не могат да бъдат складирани или купени предварително и ще се развалят, ако бъдат забавени заради опашки на митниците или проверки. Сегашната система разчита на липсата на проверки и митници заради единния европейски пазар и митническия съюз. Холандските камиони се качват на ферибот от пристанището в Ротердам и още на следващата сутрин доставят стоките си до супермаркетите във Великобритания. При хаотичен Брекзит обаче тази система ще рухне. Търговията ще бъде предмет на митническо оформяне, здравни инспекции и тарифи на Световната търговска организация.", "date": "2019.03.03", "title": "Амстердам - големият печеливш от Брекзит"}
{"url": "https://www.dnevnik.bg/kultura/2019/03/02/3393751_otkus_ot_dvanaiset_noshti_na_andrju_zjurkur/", "text": "\"Дванайсет нощи\" от Андрю Зюркър – литературна приказка за страха от загубата, магията на думите и силата на въображението! Историята в духа на \"В света на Софи\" от Юстайн Гордер, \"Алиса в Страната на чудесата\" на Луис Карол и \"Тъмните му материи\" на Филип Пулман оживява и на български език. Само един страстен читател би могъл да създаде също толкова страстна приказка за философията и литературата. На български език се появява впечатляващият роман \"Дванайсет нощи\" от Андрю Зюркър – литературна приказка за страха от загубата, магията на думите и силата на въображението. Преди много стотици години, преди историята да се записвала в книги, великите градове и народи разказвали приказки за себе си като начин да запомнят кои са, откъде са дошли и какво искат за себе си и децата си. Да извиеш приказката си по такъв начин, че да е най-красива, най-впечатляваща и най-запомняща се било чудно умение и дарба – нещо, което може да се научи, но само от онези, които били родени с готовност за него. Toва умение се развивало до откриването на разпиляването Векове по-късно, в навечерието на една Коледа, бащата на Кей и Ел изчезва и сякаш никой не си спомня неговото съществуване. Единствено тайнствената бележка, която момичетата откриват на възглавницата на баща им, сочи към името му. Същата нощ Кей се събужда от гласовете на Оли и Филип – фантоми, които се предполага, че никой не може да види. Но малкото момиче се превръща в опасно изключение. В непредвиден автор, който може да промени хода на историята. Двете сестри поемат на невероятно приключение в света на Витиния, за да открият изгубения си родител. Свят, в който всичко може да бъде изфабулирано, въображателите са обречени на изчезване, авторите са единствените всесилни властници на думите, а човешкият живот може да бъде разпилян, напълно изтрит. Ще успеят ли двете момичета да се изправят пред капитан Гроз, Върховен майстор на Изтъканото и Старши секретар на Книговезницата, който има свой собствен план за бъдещето на Витиния? Всяка приказка има своя автор и от него зависи съдбата на света \"Дванайсет нощи\" от Андрю Зюркър е впечатляващ роман в духа на \"В света на Софи\" от Юстайн Гордер, \"Алиса в Страната на чудесата\" на Луис Карол, \"Тъмните му материи\" на Филип Пулман и творбите на Тери Пратчет. Книга за литературата, в която всеки любител на необятния свят на историите ще се преоткрие и чиято \"фабулна дъска\" е впечатляваща плетеница от философия, митология и приказки, стари колкото света. Андрю Зюркър е Декан по английски език и литература в Куинс колидж в Кеймбридж с обширни трудове по творбите на Спенсър, Сидни и Шекспир. Из \"Дванайсет нощи\" от Андрю Зюркър 1 Отстранявания Слънцето залезе в четири без шест. Кей се беше опънала на пода и четеше ситните букви на гърба на вестника. Беше затворила плътно дясното си око; лявото ѝ не беше на себе си от умора и мъничките думи се мержелееха сред дългите ѝ, притварящи се мигли. Все по-често ѝ се налагаше да затвори и двете и да отпусне стегнатия си врат. Все по-често примижаваше на-горе към света с глава, завъртяна надясно. Но макар и тази игра да ѝ причиняваше раздразнение, тя изпита и усещане за скромна победа – беше устояла на изкушението да гледа живота направо още откакто се събуди сутринта, преди точно осем часа по нейния часовник. Ако някой я беше питал защо продължава да държи дясното си око затворено в четири и тринайсет следобед преди Бъдни вечер, докато майка ѝ се побъркваше, а сестричката ѝ Елоиз играеше на ашици сама в задната стая, тя нямаше да знае какво да отговори. Да си държи дясното око затворено, просто беше нещо, което трябваше да прави днес, и го правеше. На стената, точно срещу главата ѝ, беше подпряно голямо огледало с метална рамка. Баща ѝ беше обещал да го окачи над камината, но три месеца по-късно то все още стоеше тук пренебрегнато и събираше прах. Кей се оглеждаше с любопитство мътното му стъкло. Учителите сякаш говореха до безкрай за характера – да го имаш, да го получиш, да го показваш и най-вече да си го изграждаш. Кей беше сигурна, че няма такъв или поне не беше видим. Тя беше човекът, когото никой никога не забелязваше. Баща ѝ още беше на работа – пак закъсняваше, както всеки ден тази седмица и всяка седмица този месец. Както всеки месец тази година: в лабораторията или в кабинета си, по две седмици на разкопки някъде, в библиотеки или на срещи; Кей не успяваше да запомни всичко. Тази сутрин майка ѝ енергично бе избърсала плотовете след закуска, след което обеща на момичетата си да карат колело и да идат на кино. Но когато няколко часа по-късно слънцето залезе, зимните им обувки и палтата още стояха необезпокоявани до вратата точно както ги бяха оставили предната вечер. Кей чу телефонът да звъни и се зачуди дали беше баща ѝ. Щеше да закъснее, както обикновено. Тъкмо започваше да се унася и главата ѝ тихо шумолеше на отворения вестник, когато майка ѝ нахълта в предната стая; петите ѝ се забиваха като чукове в чехли върху паркета. – Слагай си палтото, Кей, излизаме. Облечи и сестра си. Пет минути по-късно двете момичета седяха на задната седалка в колата, дъхът им излизаше на кълбета в смразяващия въздух и се кикотеха притеснено, но все още нямаха представа нито къде отиват, нито защо. Докато двигателят превключваше от скорост на скорост, в ритъм с тласъците на колата притеснението им започна да отминава. Кей все още усещаше топлата болка в ръката си, където сестра ѝ я беше стискала. Сложи ръката в скута си. Нощта извън прозореца изглеждаше кристално ясна и предимно белите светлини в къщите, покрай които минаваха, блестяха силно и отчетливо. За разлика от тях прозорецът ѝ постоянно се замъгляваше от дишането й. Метеше лице навсякъде по стъклото, докъдето стигаше, но това не помогна. Колата подскочи покрай някакви светлини и зави надолу по хълма, а Ел потропваше с крак. – Елоиз, престани. След две минути ще слезем. – Ама имам нещо в ботуша. Убива ми. Кей пак се обърна към прозореца. Броеше уличните лампи, покрай които минаваха, като отмерваше отблясъците им по сребристата земя, още покрита от снощния скреж. Лявото ѝ око вече беше на предела на силите си – а може би беше заради странната двуизмерност, когато гледаш само с едно око – за-щото беше сигурна, че в средата на кръга светлина, хвърлен от всяка лампа, виждаше малка кръгла сянка на земята. Може би беше заради последните частици тънка мъгла от дъха на стъклото. Изкушаваше се да отвори другото си око и да прове-ри, но тогава си помисли, че ако го направи и тъмните кръгчета изчезнат, това дали ще докаже, че не ги е имало или пък че ги е имало? Понякога, когато гледаш право към някоя звезда, не можеш да я видиш. Но ако примижиш или погледнеш малко встрани, ще я видиш. А звездите ги имаше. Иначе кой ще изпълнява желанията, когато някоя падне? Тогава изведнъж осъзна накъде отиват и защо майка ѝ не беше отговорила на въпросите ѝ. Колата спря пред познатата порта. Кей се скова на седалката и усети хладната извивка на гръбнака си по удобните вълни на плата зад себе си. Ел пък очевидно беше разочарована. – Не искам да ходим в работата на татко – измрънка тя и за да го подчертае, ритна сърдито с убиващия ботуш седалката пред себе си. В кабинката до портата седеше един нощен портиер – едър, възрастен мъж, твърд и жилест като наръч дърва, с леко изгърбен широк гръб и дълъг бял мустак, пригладен покрай квадратната му челюст. Кей не го беше виждала преди, но когато той се изправи, разпозна бялата риза, черните панталони и жилетката от униформата на нощните портиери на университета. Портата се отвори и той им махна да влязат на паркинга, а след това, накуцвайки, излезе от слабо осветената си стаичка, слезе по стълбите и тръгна към колата. Сякаш позна къде ще спрат, защото Кей го видя да върви право към мястото, докато майка ѝ даде на задна, зави и паркира. Той се движеше с бавна и скова-на крачка, но пак стигна точно когато отваряха вратите. Имаше мек глас, не като онзи груб лай, типичен за университетските портиери. Може би е бил на коледно тържество, помисли си Кей. Хората винаги са по-мили след коледно тържество. – Мога ли да ви помогна? – попита той майката на Кей. Гласът му беше като бархет – плътен, лек и топъл, и за Кей беше като една мила протегната ръка. Но той стоеше с ръце дълбоко в джобовете, където пръстите му бавно се движеха под плата, сякаш прехвърляха монети. Майката на Кей издърпа Ел от детското столче, после разсеяно провери лилавото ботушче. Ел вече беше голяма за детско столче, а и прекалено висока, но осмият ѝ рожден ден беше нощ на сълзи и след това Кей и майка ѝ обиколиха стая по стая и дори колата и грижливо възстановиха стари и познати неща. Майка ѝ разтръска ботушчето – едно бодливо ашиче изтрака на земята, тя го взе и го подаде в протегнатата ръка на дъщеря си. – Не, благодаря – каза тя. – Дойдох само да взема съпруга си. Още работи. – Опасявам се, че всички си тръгнаха, госпожо... Човекът не довърши и Кей видя как вдигна гъстата си лява вежда в очакване майка ѝ да се представи. – Клеър. \"Защото няма фамилното име на татко, помисли си Кей. Не е ничия госпожа.\" – Клеър Уърт. – Ами, госпожо Уърт, не си измислям. Както казах, опасявам се, че всички са си тръгнали. Единствените коли тук са моята и на стария професор Джаксън, който почина миналия вторник, Бог да го прости, а минах по коридорите да заключа и всичко е затворено и залостено както си трябва, лампите са изгасени, даже мишки не потропват. Кей усети как ръката на майка ѝ се стегна, където я докосваше леко с лявата с длан. – Сигурна съм, че сте прав – каза тя, – но днес дойде на работа, така че все пак ще ида да проверя. – Как казахте, че се казва съпругът ви? Уърт? Портиерът звучеше нежно, но настоятелно, може би като гълъб. Той завлачи бързо скованите си крака, за да запази баланс. За момент на Кей ѝ се стори, че почти се усмихваше в горното ляво ъгълче на устата си, но после размисли. Или може би той промени изражението си. – Мор. Доктор Мор. Така, де, Едуард. Мор. Университетски сътрудник от \"Свети Никола\". Работи по проекта \"Отломки\". – Е, не мога да кажа, че знам имената на проектите – каза възрастният мъж. – Идват и си отиват. Но хората ги запомням като че ли не си спомням да съм виждал доктор на име Мор. – Той вдиша, вдигна длани към лицето си и издиша върху върховете на пръстите си, за да ги стопли. – Но аз съм само нощният портиер. – А, със сигурност сте го виждали – каза майката на Кей. – Почти всяка вечер е тук. Всяка нощ. Портиерът ѝ каза, че имал указател и телефон и ще я улесни, като звънне в кабинета. Майката на Кей се опита да възрази, но той вече се беше завъртял с болезнено накуцване и вървеше към кабинката си. Накрая и те тръгнаха след него. Кей усещаше колко е студена ръката на майка ѝ, но в това нямаше нищо чудно посред зима. Изчакаха на стълбите пред кабинката, която беше просто зазидана ниша между две колони на старата археологическа сграда, с козирка и хубав кръгъл прозорец. На прозореца имаше залепени сребърни звездички, Ел ги посочи и започна да говори за картичката, която направила в училище, със същите звездички и украшения. Тя го повтори три-четири пъти, преди портиерът да се покаже, но без резултат. Кей се опита да разроши косата ѝ, но тя беше опъната назад по главата ѝ, стегната като лед. – Опасявам се, че не намирам доктор Мор в списъка си – каза той. – Даже не го намирам и в университетския списък. Нали казахте Едуард Мор? Проверих и Мур за всеки случай. Майката на Кей въздъхна тежко, остави момичетата и влезе. Бяха достатъчно тихи под перваза на прозореца, за да доловят няколко къса от разговора вътре. На тихия и почти празен паркинг имаше няколко голи дървета, фиданки на четири или пет години, подредени на равни интервали в две редици. Кей си спомни, че някога тук бе имало трева, но сега почти всичко беше асфалтирано. Черните клони лъщяха под ярките прожектори на покрива на археологическата сграда. Наричаха я Пит. Кей стисна силно лявото си око, потопи се в мрака и хвана ръката на Ел още по-здраво, сякаш за да компенсира.", "date": "2019.03.03", "title": "Откъс от \"Дванайсет нощи\" на Андрю Зюркър"}
{"url": "https://www.dnevnik.bg/bulgaria/2019/03/03/3398375_dvijenieto_v_centura_na_sofiia_shte_e_zatrudneno_do/", "text": "Движението в центъра на София ще бъде затруднено в следващите дни заради  отбелязването на националния празник  и  посещението на руския премиер Дмитрий Медведев . Това предупреди Столичната дирекция на вътрешните работи (СДВР), като подчерта, че са предприети стриктни мерки за опазване на обществения ред, организация на движението и недопускане на нарушения в града. За церемонията по издигането на националното знаме пред Паметника на Незнайния войн, която започва в 11 ч. на 3 март, около паметника ще има изградени 6 контролно пропускателни пункта. Там служители на Националната служба за охрана ще проверяват гостите и посетителите. В 12 ч. за кратко ще бъде затруднено преминаването около сградата на президенството, където в 12 ч Националната гвардейска част ще извърши смяна на почетния гвардейски караул. За осигуряването на безопасността по време на тържествената заря, която започва в 18.30 ч на пл.\"Народно събрание, ще бъдат изградени два кръга на охрана, съвместно със служители на \"Военна полиция\", уточняват от СДВР. \"Граждани ще бъдат допускани в обособения джоб на бул. \"Цар Освободител\", откъм ул. \"Г. С. Раковски\", както и по пътното платно на бул. \"Цар Освободител\" в отсечката от пл.\"Народно събрание\" до бул.\"Васил Левски\", като района ще бъде отцепен с полицейска лента и тежки парапети\", се посочва в съобщението. От полицията допълват, че на 3-ти март ще има множество шествия и митинги по повод националния празник в района на паметниците на Незнайния войн, на Цар Освободител и на Българския Опълченец и напомнят, че по закон на подобни масови прояви е забранено внасянето на огнестрелно или хладно оръжие, участие след употреба на алкохол, както и ползване на предмети, предизвикващи силен шум. На 4 март пред Паметника на Незнайния воин ще се състои церемония по официалното посрещане на председателя на правителството на Руската федерация Дмитрий Медведев и водената от него делегация, които пристигат на двудневно официално посещение в България. От СДВР предупреждават, че по време на визитата при необходимост поетапно ще бъдат затваряни улиците по маршрута на делегацията и призовават гражданите и гостите на столицата да проявят търпение и разбиране, ако им бъде причинено евентуално неудобство.", "date": "2019.03.03", "title": "Движението в центъра на София ще е затруднено до вторник"}
{"url": "https://www.dnevnik.bg/sport/2019/03/03/3395601_spasen_no_neshtasten_rudi_lubers_si_spomnia_s/", "text": "Близо месец  след като беше открит в изпочупен микробус край несебърското село Кошарица , а болната му от деменция жена се размина със смъртта след тежка пневмония, легендата на холандския бокс Руди Луберс e обратно в своята родина. Може да звучи налудничаво, но 73-годишният мъж си спомня с носталгия за прекараното време в България. Липсва му страната, хората, селото, свободния живот, белия му \"Фолксваген\". Дори тези сурови последни зимни месеци, в които с жена му преживяват в изпочупения ван на ръба на мизерията - без ток и вода, без санитарни помещения, грижейки се за 25 бездомни кучета. \"Летните дни бяха много красиви там. Кучетата имаха пространство. Всеки ден ходех до селото да пазарувам. Радвах се на хората, които бяха много добре настроени към мен. Имаше един магазин, където можех да си пазарувам храна неограничено. На всяко 16-о число от месеца, когато получавах пенсията си, се разплащах\", разказа Луберс в интервю за холандския вестник AD. Това обаче, което най-много му липсва, е белият ван. \"Липсва ми даже повече от Кошарица\", казва един от най-успешните състезатели в историята на холандския бокс, издържал някога пълни 12 рунда срещу най-голямото боксово величие в тежка категория - Мохамед Али.", "date": "2019.03.03", "title": "Спасен, но нещастен: Боксьорът Руди Луберс си спомня с носталгия за живота в България"}
{"url": "https://www.dnevnik.bg/bulgaria/2019/03/03/3398363_tova_ne_si_go_pravil_koga_posledno_si_spasiaval_jivot/", "text": "Това е посланието на проекта на  Института за здравно образование  \"Това не си го правил\" #несигоправил, насочен към учениците от Бургаска област, които през 2019 г. ще навършат 18 години. Целта му е да популяризира доброволното и безвъзмездно кръводаряване сред младежите, които стават пълнолетни през 2019 г., и да ги провокира да отпразнуват пълнолетието и абитуриентския си бал по един различен начин. Как се ражда идеята за проекта През февруари 2018 г. ученик от Бургаско училище получава травма, която налага болничен престой и сериозно кръвопреливане. На апела на неговите близки се отзовават десетки ученици от неговото и от други училища. Младите хора са активни и съпричастни, а техният потенциал не се използва напълно поради липсата на дългосрочна стратегия и устойчивост в популяризирането на кръводаряването, казват от организацията. Как може да участвате Свържете се с тел. 070010126 (на цена на градски разговор, според тарифния план за мобилни мрежи) и за организация на групово кръводаряване на място във вашето училище или в отделението по трансфузионна хематология на болницата в Бургас. Споделяйте, канете приятели! Най-активните училища и класове ще бъдат отличени на специално събитие на 14 юни 2019 - Световният ден на кръводарителя.", "date": "2019.03.03", "title": "Това не си го правил: Кога последно си спасявал живот"}
{"url": "https://www.dnevnik.bg/sviat/2019/03/03/3398380_dushteria_na_evrokomisar_krainodesen_i_centristkiiat/", "text": "Кая Калас, дъщеря на бивш еврокомисар, и крайнодесен демагог се изправят на изборите днес срещу естонския премиер центрист Юри Ратас. Ето кои са тримата основни кандидати за поста министър-председател: Юри Ратас Когато в края на 2016 г., на 38-годишна възраст става министър-председател, той е сред най-младите лидери в света. Завършил право и икономика, той придобива солиден политически опит като кмет на Талин между 2005 и 2007 г. През този период учредява наградата Зелена европейска столица, превърнала се в програма, която всяка година отличава европейски град, определен от Европейската комисия. През 2007 г.  Ратас  е избран в парламента с листата на Естонската центристка партия и става зам.-говорител на тази политическа сила. През 2016 г. наследява начело на партията  Едгар Сависаар , пострадал от предполагаеми връзки с Русия, докато отношенията с Москва се обтягат след анексията на Крим. Това разместване на върха отваря пътя за коалиция, водена от центристите, и съставяне на неговото правителство през ноември 2016 г. Ратас е на 40 години, женен и баща на 4 деца. Кая Калас Завършила право и бизнес администрация, избрана за депутат през 2011 г. и за евродепутат през 2014 г.,  Кая Калас  застана през април 2018 г. начело на Естонската партия на реформите, главна либерална опозиционна партия. Убедена привърженичка на ЕС, 41-годишна, тя е дъщеря на бившия премиер  Сийм Калас , който също ръководеше партията на реформите, преди да заеме поста еврокомисар по транспорта от 2010 до 2014 г. Тя често се появява в списъка на най-влиятелните евродепутати. През 2017 г. изданието \"Политико\" я класира сред най-влиятелните жени в Брюксел, а мозъчният тръст \"ВоутУоч\" (VoteWatch) - сред тези, които са с авторитет в политиката на цифровата икономика. Кая Калас страстно подкрепя технологичните иновации и заявява, че регулациите не трябва да блокират цифровата революция. Тя защитава особено правата на малките и средните предприятия, борейки се срещу границите в цифровия свят, които, според нея, възпрепятстват появата на иновативни компании. Март Хелме Роденият през 1949 г. лидер на крайнодясната Консервативна народна партия на Естония /КНПЕ/ е значително по-възрастен от двамата си конкуренти. Баща му е бил ветеран от естонския легион, подразделение, съставено от войници, някои включени принудително, други - доброволци, участвало в есесовските сили на нацистка Германия през Втората световна война. Историк по образование, Хелме влиза в дипломацията през 1994 г., малко след края на съветската окупация през 1981 година. Той представлява страната си като посланик в Москва между 1995 и 1999 г. По-късно влиза в политиката в началото на 21 в., като създател и ръководител на Консервативната народна партия на Естония. Синът му Мартин Хелме е зам.-председател на партията и председател на парламентарната й група. През 2015 г. партията получи седем места в 101-членния парламент. Очаква се тя да грабне около 20 процента от гласовете в неделя. КНПЕ се противопоставя на еднополовите бракове, на приемането на бежанци от ЕС и настоява за намаляване на държавното финансиране на абортите. Тя е евроскептична, но не настоява за излизане на страната от ЕС. Враждебно настроена е към Русия и подкрепя членството в НАТО. Хелме открито е изразявал ксенофобски, сексистки и хомофобски възгледи. Сред членовете на неговата партия има лица, осъдени за актове на насилие и симпатизанти на нацистите. /БТА", "date": "2019.03.03", "title": "Дъщеря на еврокомисар, крайнодесен и центристкият премиер на Естония се борят на вота днес"}
{"url": "https://www.dnevnik.bg/skorost/koli_v_kadur/2019/03/03/3398309_fotorazkaz_limuzina_pod_prikritie/", "text": "Купувачите на нови автомобили стават все по-разглезени и претенциозни. Често в една кола търсят на пръв поглед немислими комбинации, като спортно излъчване, съчетано с простора на лимузина. И производителите се стараят да им го осигурят. Една от най-успешните комбинирания на силуети демонстрираха от \"Мерцедес\", още преди 15 години, като пуснаха първият CLS.", "date": "2019.03.03", "title": "Фоторазказ: Лимузина под прикритие"}
{"url": "https://www.dnevnik.bg/sviat/2019/03/03/3398558_germaniia_i_polsha_sporiat_za_rusiia_i_tova_e_problem/", "text": "Разломът между Германия и Полша по отношение на Русия дава сигнал за по-дълбоки разделения в съюза, които застрашават европейската сигурност. Това  пише  Пьотр Бурас от Европейския съвет за външна политика в нова публикация, посветена на ситуацията в Европа и НАТО при \"разпадащия се контрол на оръжията\" - тук се има предвид изтеглянето на САЩ и Русия от договора за ядрените ракети с малък и среден обсег, обявено преди около месец. В началото е цитирано изказването на руския президент Владимир Путин в речта му пред парламента, че на Русия ще ѝ се наложи  да разположи \"нови типове оръжия\" , които може да се използват не само срещу Европа, а и срещу САЩ. Това дрънкане на оръжия \"не е нова тактика\" за Путин и е в отговор на решението на САЩ да се изтеглят от договора от 1987 г. \"Рискът от сериозна ескалация е реален,\" но усложнението може да е не политическо, а военно и все пак да \"съсипе интересите на Европа\". Двете страни, които ще са най-засегнати от тази криза, са Германия и Полша, но знаците показват, че те трудно биха устояли на предизвикателството, а Русия \"може да е единственият печеливш от провала им.\" Решението на САЩ да напуснат договора трудно може да е изненада, а фактът, че то не бе достатъчно съгласувано с НАТО казва много за подхода на Вашингтон към някога \"споделяната отговорност\" с Европа. То показва и \"колко малко се интересува Доналд Тръмп от единството на Европа\". Изглежда, че европейските съюзници на Америка са дали подкрепа за отказа от договора, но те \"нямат представа как да постигнат сигурност, докато текат ракетни игри, водени и от САЩ, и от Русия. По този въпрос са различията между Берлин и Варшава, въпреки че те трябва да имат общ подход, за да оформят отговора на НАТО. Германия, продължава материалът, все още е травматизирана от дебата през 80-те години, когато разполагането на амеркански ракети \"Пършинг\" води до масови протести и създаването на мощно пацифистко движение. За голяма част от германската политическа класа и обществото е табу идеята да се отговори на руски нарушения на договора, на европейска почва. Външният министър Хайко Маас каза от самото начало, че превъоръжаването не е отговор, а това несъмнено се харесва на избирателите, но е безсмислица в стратегически план, дори ако крайната цел не е многостранен договор за оръжеен контрол, както предполага Маас. Шансът за такъв договор е почти нула заради липса на интерес от Русия и САЩ, пише Бурас. Междувременно националпопулисткото правителство на Полша даде да се разбере, че не смята за нужно да се отразят нови дипломатически покани към Русия. Фикс идеята на Варшава е двустранно партньорство с постоянни бази ( т. нар. Форт Тръмп ), оръжейни договори и сътрудничество по някои двустранни въпроси. За сп. \"Шпигел\" външният министър Яцек Чапутович наскоро каза, че Полша би поддържала разполагането на американски ракети заради провала на договора. Коментарът бе поправен от институцията му с уточнението, че става дума за присъствието на американски ядрени оръжия като цяло, но не на нови ракети. Няма обаче съмнение, че Варшава би приветствала такова развитие, ясна е реакцията и на Германия. Путин разбира напрежението и се възползва от него - пример са системите Aegis Ashore, замислени за защита на САЩ от Иран. Елементите му са изградени в Полша и тя трябва да заработи през 2020 г. Путин отново казва в речта си пред парламента, че системата нарушава договора и заплашва Русия, тъй като са нужни само софтуерни промени, за да стане тя нападателна. И в Германия този аргумент убеждава мнозина. В европейския дебат пък се говори, че ако щитът се премахне, това може да въвлече Русия в механизмите за контрол на въоръжаването. Това все повече прилича на вътрешноевропейски дебат, тъй като Полша гледа на ракетния щит на САЩ като ключов за партньорството с Америка. Това е опасно както за НАТО, така и за поитическото единство за Европа, пише Бурас. Най-голямата заплаха за сигурността на Европа не в руските бомби, а в по-нататъшна дезинтеграция на Запада и именно това би искал да постигне Путин. Скорошните му действия са част от хибридна война, която трябва да подклажда политически конфликт в Европа, докато европейците се обръщат едни срещу други. Глупаво е да се смята, че единственият избор на Европа е между ядрено превъоръжаване и да не се прави нищо. НАТО може да отговори чрез нова инициатива за контрол във въоръжаването. По-важното е, че алиансът трябва да покаже общ подход и това да е реакцията на НАТО. Договорът за ядрените ракети със среден обсег бе повече от символичен израз на връзките между Европа и САЩ - той бе  крайъгълен камък на европейската сигурност . Документът, подписан от Роналд Рейгън и Михаил Горбачов, забраняваше разполагането на ракети с обсег от 500 до 5500 км, чието съществуване бе голям риск за европейските градове и бе заплаха за отделяне на европейската от американската сигурност. Договорът премахваше опасността от регионална ядрена война в Европа. Не нарушенията, извършвани от Русия, обаче са причината за изтеглянето на САЩ, а по-скоро неучастието на Китай, който има запаси от подобни ракети, заплашващи баланса на силите в Тихия океан. Вашингтон иска ръцете му да са развървани, за да може да противодейства на това въоръжаване, а договорът не му помага. За Европа последиците са сериозни - Русия може да използва ситуацията, за да укрепи ядрените си позиции на източния фланг на НАТО, а и сегашният баланс на конвенционални и ядрени сили между нея и НАТО е в нейна полза. В Европа има само 180 тактически ядрени оръжия на САЩ (сред тях 20 - в Германия), а Русия има поне 10 пъти повече. Няма лесни решения, а не е вероятно още несъществуващи ракети със среден обсег скоро да бъдат раположени в Европа, нито скоро да се подпише многостранен договор за въоръжаването. \"Европеизацията\" на френското ядрено възпиране също ще се окаже не по-малка илюзия от американските гаранции. Европа влиза в по-нестабилни и опасни времена. Най-ужасното, което европейците могат да направят, е да ги посрещнат разделени. Може да говорят за задълбочаващия се разлом със САЩ, но вътрешните пукнатини заслужават не по-малко внимание.", "date": "2019.03.03", "title": "Германия и Полша спорят за Русия и това е проблем за Европа"}
{"url": "https://www.dnevnik.bg/bulgaria/2019/03/03/3398780_nai-chetenoto_v_dnevnik_bulgarskoto_zname_na_oskarite/", "text": "1.  Кой е Димитър Маринов – първият българин, качил се на сцената на оскарите  - 39446 прочитания 2.  Пет български региона са сред най-бедните в ЕС  - 22300 прочитания 3.  Българското знаме се появи на наградите \"Оскар\" заедно с големия победител \"Зелената книга\"  - 22170 прочитания 4.  Предизвикателството \"Момо\" – хронологията на една измама  - 16934 прочитания 5.  \"Ню Йорк таймс\" намери къща за 4 млн. долара в София   - 16538 прочитания 6 . \"Капитал\": Ахмед Доган купи официално Боянските сараи  15954 прочитания 7.  Държава или шайка разбойници  - 15380 прочитания 8.  \"Зелената книга\" и \"Бохемска рапсодия\" са големите победители на наградите \"Оскар\" (хронологията)  - 13965 прочитания 9.  Поставете \"предпразните\" колани: Нина Добрев рекламира Bulg-Air-Ia   - 13385 прочитания 10.  Метрото се удължава към Симеоновския лифт и \"Арена Армеец\"  - 13374 прочитания", "date": "2019.03.03", "title": "Най-четеното в \"Дневник\": Българското знаме на оскарите и най-бедните региони в ЕС"}
{"url": "https://www.dnevnik.bg/politika/2019/03/03/3398861_boiko_borisov_za_3_mart_bulgarskata_duma_veche_ne_samo/", "text": "Бойко Борисов за 3 март: Българската дума вече не само се чува, но се търси и цени Поколения българи се бориха, за да си върнем свободата, независимостта, държавността, да заемем достойно място сред развитите демократични държави, се казва в обръщението на премиера Бойко Борисов за Националния празник на България 3 март. Според него \"тези национални каузи са спечелени\" и няма как да не се чувстваме горди с постигнатото от всички нас заедно, когато виждаме уважението и признанието на нашите външнополитически партньори. \"Вековете чуждо управление са далеч в миналото и българската дума вече не само се чува, но се търси и цени\", вдига националното самочувствие премиерът. Честит Трети март! В деня на Националния ни празник се прекланяме пред подвига на всички герои, които се бориха и постигнаха свободата на България. Почитаме паметта на нашите предци и поколения наред пазим яркия спомен за делото им, което е извор на национална гордост и чувство за дълг и отговорност към България. Саможертвата на нашите възрожденци никога няма да бъде забравена, защото носи в себе си българския дух, който е несломим и не спира да намира нови проявления на своята сила и непреходност. Поколения българи се бориха, за да си върнем свободата, независимостта, държавността, да заемем достойно място сред развитите демократични държави. Днес, когато тези национални каузи са спечелени, продължаваме да отстояваме авторитета на България пред света. Няма как да не се чувстваме горди с постигнатото от всички нас заедно, когато виждаме уважението и признанието на нашите външнополитически партньори. Вековете чуждо управление са далеч в миналото и българската дума вече не само се чува, но се търси и цени. Идеалите на Възраждането са надградени със 141-годишните опит и мъдрост на българската нация. Днес съм убеден, че трябва да сме повече оптимисти, защото реалните резултати от постигнатото са видими и имам вярата, че ще продължим да ги надграждаме заедно като народ. Защото неведнъж сме показали, че умеем да сме единни, особено пред трудностите. Защото можем да сме пример за етническа толерантност и знаем как да живеем в разбирателство. И най-вече защото ценим мира и просперитета. Бъдете живи и здрави и нека бъдем горди, че сме българи. Честит празник! Бойко Борисов Министър-председател на Република България", "date": "2019.03.03", "title": "Бойко Борисов за 3 март: Българската дума вече не само се чува, но се търси и цени"}
{"url": "https://www.dnevnik.bg/kultura/2019/03/03/3397677_sofiiskata_opera_i_balet_s_premiera_na_baleta_legenda/", "text": "Софийската опера и балет представя спектакъл по повод 120 г. от рождението на композитора, музикант и диригент Панчо Владигеров. Премиерата на балета \"Легенда за езерото\" ще бъде на 15 март, а след нея той ще бъде представен на още две дати - 16 и 17 март, съобщиха от операта. Спектакълът по музика на Панчо Владигеров не е поставян на сцената на Софийската опера и балет от 1962 г. Либретото, хореографията и постановката са на Донвена Пандурски, която представя балета по нов начин. Последната ѝ постановка в оперния ни театър е през 2006 г., когато прави спектакъла \"Прокофиев-Рахманинов- Стравински\" с участието на солисти от Марийнския балет. \"Леганда за езерото\" разказва приказната история на Езерното момиче, Князът, който се влюбва в нея и Жената воин, която от ревност се заклева да си отмъсти. Фантазията и реалността се преплитат в разказа за човека и природата, за любовта и омразата, за мира и войната. Билетите са в продажба на касите на Софийската опера и балет.", "date": "2019.03.03", "title": "Балетът \"Легенда за езерото\" ще отбележи 120 години от рождението на Панчо Владигеров"}
{"url": "https://www.dnevnik.bg/sport/2019/03/03/3398863_prikaznata_sedmica_na_nik_kirios_zavurshi_s_titla_v/", "text": "Паметната седмица за изключително талантливия, но винаги непредвидим Ник Кириос завърши по мечтан начин. 23-годишният австралиец победи шампиона от финалите на АТП Александър Зверев с 6:3, 6:4 и спечели турнира от категория \"АТП 500\" в Акапулко. Кириос започна надпреварата като №72 в световната ранглиста. Той се представяше разочароващо от началото на сезона, като имаше само две победи и отпадна рано в предишните си три турнира - втори кръг в Бризбейн (загуба от Жереми Шарди), първи кръг на Australian Open (загуба от Милош Раонич) и втори кръг в Делрей Бийч (загуба от Раду Албот). Австралийският тенисист обаче направи забележително представяне на кортовете в Акапулко. По пътя към петата титла в кариерата си той постигна пет поредни победи, включително срещу тримата най-високо поставени в турнира. В първия кръг Кириос се справи с италианския ветеран Андреас Сепи - 6:3, 7:5. След това австралиецът спечели три маратонски битки, изпълнени с драма и обрати. Във втория кръг той шокира поставения под №1 Рафаел Надал - 3:6, 7:6 (2), 7:6 (6), след като спаси три поредни мачбола при 3:6 в решаващия тайбрек. След двубоя носителят на 17 титли от Големия шлем обвини Кириос в неуважение към публиката, съперниците и себе си. Австралиецът отговори, че няма желание да слуша, защото всеки е различен, а испанецът не знае нищо за него. В четвъртфиналите Кириос се пребори с носителя на три титли от Големия шлем Стан Вавринка - 7:5, 7:6 (3), 6:4. Последва още един инфарктен успех - 7:5, 5:7, 7:6 (7) срещу поставения по №2 Джон Иснър, за да се стигне до триумфа срещу Зверев във финала. \"Чувството е страхотно. Не очаквах да спечеля днес. Знаех, че влизам в мача като аутсайер, защото той играе страхотен тенис. Саша е невероятен играч, който няма много слабости. Трябваше да играе собствената си игра, за да го победя. Щастлив съм от представянето си\", каза Кириос. Както и в предишните срещи, австралиецът показа характер и здрави нерви във възловите моменти. Той беше изправен пред осем точки за пробив, но спаси седем от тях и в същото време реализира три от петте възможности, които имаше в подаванията на Зверев.                     ", "date": "2019.03.03", "title": "Приказната седмица на Ник Кириос завърши с титла в Акапулко"}
{"url": "https://www.dnevnik.bg/photos/2019/03/03/3398980_fotogaleriia_karnavalite_v_rio_de_janeiro_i_sao_paolo/", "text": "Макар и не толкова популярен като карнавала в Рио де Жанейро, много туристи предпочитат този в бразилския град Сао Пауло заради по-евтината цена на билетите и значително по-малкия брой посетители. Участниците в него не отстъпват по атрактивност и умение в танците на тези в Рио де Жанейро. Карнавалите в двата града започнаха на 2 март. Този в Сао Пауло ще продължи до 5-и, а в Рио до 9-и. Кралицата на барабаните Сабрина Сато от самба училището Gavioes da Fiel на втората нощ от карнавала в Сао Пауло.", "date": "2019.03.03", "title": "Фотогалерия: Карнавалите в Рио де Жанейро и Сао Пауло"}
{"url": "https://www.dnevnik.bg/sport/2019/03/03/3399019_radoslava_marvodieva_stana_evropeiska_shampionka_v/", "text": "Навръх националния празник на България Радослава Мавродиева стана европейска шампионка по лека атлетика. 31-годишната състезателка от Сливен триумфира в тласкането на гюле на първенството в зала в Глазгоу. Мавродиева стигна до златния медал, след като постигна личен рекорд - 19.12 метра в предпоследния й пети опит. Тя изпревари само с един сантиметър световната и двукратната европейска шампионка на открито Кристина Шваниц от Германия. Защитаващата титлата си от Бирмингам 2018 Анита Мартон от Унгария допълни почетната стълбичка. Бронзовата медалистка от Рио 2016 преодоля 19.00 метра в най-добрия си опит. Мавродиева започна отлично финала и поведе след опит от 18.74 метра. След това българката записа 18.49 и 18.60 метра. Шваниц и Мартон успяха да я изместят, след като преодоляха съответно 19.11 и 19.00 метра. В четвъртия си опит Мавродиева тласна гюлето на 19.01 метра и излезе на втора позиция. Последва най-доброто хвърляне в кариерата й - 19.12 метра, което я изведе начело. В последния си опит, когато вече си беше гарантирала златото, българката записа 18.96 метра. 31-годишната Мавродиева вече има пълен комплект отличия от европейски първенства на закрито. Тя спечели сребро в Белград през 2017 г., а две години по-рано завоюва бронз в Прага.", "date": "2019.03.03", "title": "Радослава Мавродиева стана европейска шампионка в тласкането на гюле"}
{"url": "https://www.dnevnik.bg/tehnologii/2019/03/03/3399017_korabut_na_spacex_za_astronavti_uspeshno_se_skachi_s/", "text": "Капсулата Crew dragon на частната компания SpaceX успешно се скачи с Международната космическа станция в първия демонстрационен полет, след който САЩ и техни партньори може да започнат самостоятелно да изпращат хора до станцията, а не да са изцяло зависими от Русия. В кораба има само един манекен с датчици, както и символичен товар от около 90 кг. Скачването, което бе извършено автоматично от апаратурата, премина безпроблемно и в капсулата влязоха двама от екипажа на борда МКС. В петък би трябвало Crew dragon да се откачи от станцията и да се върне на Земята с приводняване в Атлантическия океан. Днешното събитие е вторият ключов момент от демонстрацията на управляем космически апарат. Третото е завръщането през земната атмосфера - формата на термичния щит на Crew dragon е необичайна и трябва да се докаже, че спускането е безопасно за хората. Ако всичко премине съгласно плана, първите астронавти може да се качат на борда на капсулата още през юли. Това са Дъг Хърли и Боб Бенкен, които може да влязат в историята като първите хора, изпратени в орбита от частна компания, а не от правителствена програма.", "date": "2019.03.03", "title": "Корабът на SpaceX за астронавти успешно се скачи с орбиталната станция"}
{"url": "https://www.dnevnik.bg/sviat/2019/03/03/3399050_hiliadi_protestiraha_v_cherna_gora_sreshtu/", "text": "Хиляди черногорци протестираха в съботната вечер в Подгорица с настояване президентът Мило Джуканович и правителството му да подадат оставка заради корупция, злоупотреба със служебно положение и назначаване на роднини по държавни постове. Политиците от опозицията се дистанцираха от протеста, който е четвъртият през последните няколко седмици. В центъра на града се събраха множество активисти от гражданския сектор, блогъри и журналисти, които твърдят, че не са свързани с никоя политическа партия. Мария Бачкович, учителка от Подгорица, казва за Ройтерс, че протестира за по-добър живот в Черна гора. \"Ние не сме заплахата за тази страна. Заплаха са тези, които я рушат 30 години\", заяви тя в речта си. Протестите започнаха, след като Душко Кнежевич, бивш съюзник на Джуканович, обвини него и управляващата Демократическа партия на социалистите в корупция и съмнителни финансови сделки. Президентът, който е основната политическа фигура в страната от 1991 г. насам, и партията отвърнаха, че няма такова нещо и че протестите са законни, докато не се използва насилие. Банкерът Кнежевич, който избяга във Великобритания, е обвинен от прокуратурата в измами и пране на пари, но той заявява, че ще предостави нови доказателства за твърденията си. Неговата малка Atlas Banka временно бе поставена под управлението на Централната банка през декември, тъй като не отговори на изискванията за справяне с рискове. През януари банката опита да увеличи отново капитала си, след като през октомври го увеличи с 1.37 млн. евро до 32.03 млн. евро, припомня \"Ройтерс\". Агенцията допълва, че отново имаше протести в Белград срещу президента Александър Вучич, както и че Сърбия и Черна гора искат да станат членове на Европейския съюз, но им се казва първо да се справят с корупцията, организираната престъпност и шуробаджанащината.", "date": "2019.03.03", "title": "Хиляди протестираха в Черна гора срещу управляващите"}
{"url": "https://www.dnevnik.bg/sport/2019/03/03/3399065_ludogorec_vze_purva_pobeda_prez_2019_g/", "text": "Шампионът \"Лудогорец\" постигна първа победа през 2019 г. след домакински успех с 2:0 срещу \"Ботев\" (Враца) в 24-ия кръг на Първа лига. Тимът от Разград прекъсна серия от три поредни мача без победа и си върна аванса от пет точки на върха в класирането. \"Лудогорец\" си осигури добър аванс след два бързи гола в края на първото полувреме. Козмин Моци откри резултата в 33-ата минута, след като беше изпуснат от защитата на \"Ботев\" и от границата на вратарското поле насочи топката с глава в далечния ъгъл. Шест минути по-късно Клаудиу Кешеру отбеляза страхотен втори гол с изстрел с левия крак от дъгата на наказателното поле. Той вкара 17-ото си попадение за сезона и поведе с едно пред Станислав Костов от \"Левски\" в надпреварата за голмайсторския приз. През второто полувреме \"Лудогорец\" опитваше да контролира играта с продължително разrграване на топката. Въпреки това домакините позволиха на гостите от Враца да отправят доста удари към вратата и да създадат няколко добри възможности да се върнат в мача. Най-добрата се откри пред Мирослав Будинов в 81-ата минута. Той беше изведен сам срещу Пламен Илиев, но опитът му да прехвърли вратаря премина над гредата. Пет минути по-късно \"Лудогорец\" можеше да стигне до трети гол, но гредата спаси \"Ботев\" след изстрел на Антон Недялков. \"Лудогорец\" събра 56 точки след 17-ата си победа от 24 мача. Шампионите имат аванс от пет точки пред втория ЦСКА. \"Левски\" е трети с 48 преди двубоя си със \"Славия\" днес от 17.30 ч. \"Ботев\" (Враца) допусна трета поредна загуба и вече е десети с 27 точки.", "date": "2019.03.03", "title": "\"Лудогорец\" взе първа победа през 2019 г."}
{"url": "https://www.dnevnik.bg/biznes/2019/03/03/3399090_mudis_povishi_kreditniia_reiting_na_gurciia_s_dve/", "text": "Международната рейтингова агенция \"Мудис\" (Moody's) повиши кредитния рейтинг на Гърция в местна и чуждестранна валута с две степени - на В1 от В3, като се позова на ефективността на гръцката програма за реформи, съобщи в. \"Катимерини\", цитиран от БТА. Все пак страната остава в тази част на скалата, която се отнася до страните с висок кредитен риск. На моменти напредъкът спира, целите биват отложени или пропуснати, но движещата сила на реформите изглежда все повече укрепва с добра перспектива за бъдещ напредък и нисък риск от връщане назад, посочи \"Мудис\" в оценката си, оповестена в петък. Рейтинговата агенция е променила перспективата на Гърция от \"позитивна\" на \"стабилна\". От \"Мудис\" посочват още, че средносрочните перспективи пред Гърция ще останат слаби, ако не се увеличат значително инвестициите.", "date": "2019.03.03", "title": "\"Мудис\" повиши кредитния рейтинг на Гърция с две степени"}
{"url": "https://www.dnevnik.bg/bulgaria/2019/03/03/3399098_prezidentut_prizova_za_edinenie_okolo_istoricheskata/", "text": "В словото си по случай националния празник Трети март президентът Румен Радев призова за единение около историческата истина за освобождението на България от османско иго и около идеала на възрожденците. Той се обърна към гражданите по време на тържествената заря - проверка на площад \"Народно събрание\". През годините и в ново време споменът за Руско-турската освободителна война бе изопачаван според политическата конюнктура на момента, но вестниците от онази епоха са съхранили спомена за тази народна война и възторга в Москва и Санкт Петербург\", каза държавният глава. Радев, който точно преди година  беше критикуван от руския патриарх Кирил , че отдава заслуга за освобождението на България не само на Русия, но и на Финландия, Полша и Литва, днес в словото си подробно изреди кои народи са допринесли за българската свобода. \"Свободата идва на щиковете на армията на царя - освободител Александър Втори\", подчерта той и добави, че петимата синове на императора са служили в действащата армия наред с безименните руски селяни. \"За нашата свобода падат и много румънци, финландци, украинци и доблестни войни от всички народности в руската императорска армия, чийто подвиг днес почитаме\", заяви президентът Радев. Той увери, че българският народ завинаги ще пази паметта за онези, които дадоха живота си за свободата, \"защото тъй повелява християнското човеколюбие и собственото наше достойнство\". Държавният глава припомни, че преди руската армия да дойде в България, историята на освободителните борби на българския народ е писана от Паисий, който \"припомни кои сме и от къде идваме\", от борците за църковна независимост, възрожденците, Левски и героите на Априлското въстание. \"Мнозина внушаваха, че глобализацията ще изтрие границите, че глобализираният човек ще надрасне условностите на миналото: историята, паметта, езика и националната си култура. Днес политиката взема реванш над тази заблуда. Затова и дни като днешния са повод за почит, но и повод за единение около историческата истина, около идеала на Възрожденците, в който българите не се делят по вяра и произход, нито по сан и богатство, а заедно се борят за високи цели\", призова президентът. Свободата и справедливостта не се дават даром, а всяко поколение само трябва да я отстои, завърши той. Преди 141 години на днешната дата възкръсва България. Възкресението е плод на дълго усилие и много жертви. Паисий ни припомни кои сме и откъде идваме. Борците за църковна независимост възродиха християнската ни вяра. Възрожденците разпалиха неугасимата искра на свободата. Левски формулира чистата и свята република, в която всички народи ще живеят под едни чисти и свети закони. Бенковски и априлци отвориха фаталната рана в сърцето на тирана. Кладите на Батак, Клисура и Панагюрище бележат пътя към нова България, увенчан с неувяхваща слава от героизма на българските опълченци. Свободата идва на щиковете на армията на царя-Освободител Александър Втори. През годините и най-вече в ново време споменът за Руско-турската освободителна война бе изопачаван според политическата конюнктура на момента. Но вестниците и хрониките от онази епоха са съхранили спомена за тази народна война, за възторга в Москва и Санкт Петербург при обявяването на манифеста. Споменът за петимата синове на императора, воювали в действащата армия, и този за безименните руски селяни, замръзнали в преспите на Шипка или положили кости край Плевен и Шейново. За нашата свобода падат и много румънци, финландци, украинци и доблестни войни от всички народности в руската императорска армия, чиито подвиг днес почитаме. Руският историк Николай Епанчин, офицер в освободителната армия, след години ще напише: \"Великият християнски народ не може да е себелюбец, той е длъжен да е човеколюбец, иначе не е нито християнски, нито велик\". Достойният български народ завинаги ще пази паметта за онези, които отдадоха живота си за нашата свобода. Защото тъй повеляват християнското човеколюбие и собственото наше достойнство. Мнозина внушаваха, че глобализацията ще изтрие границите, че глобализираният човек ще надрасне условностите на миналото: историята, паметта, езика и националната си култура. Днес политиката взема реванш над тази заблуда. Затова и дни като днешния са повод за почит, но и повод за единение около историческата истина, около идеала на Възрожденците, в който българите не се делят по вяра и произход, нито по сан и богатство, а заедно се борят за високи цели. За свобода и справедливост, които никога не се дават даром, а всяко поколение трябва само да отстои. Вечна памет за героите! Да живее България!", "date": "2019.03.03", "title": "Президентът призова за единение около историческата истина и идеала на възрожденците"}
{"url": "https://www.dnevnik.bg/sport/2019/03/03/3399116_levski_se_izravni_s_cska_sled_razgrom_nad_slaviia/", "text": "Левски\" спечели убедителна победа с 3:0 срещу \"Славия\" в последния двубой от 24-ия кръг на Първа лига. Сините записаха трети пореден успех в шампионата, в трети пореден мач не допуснаха гол и отново се изравниха с ЦСКА на второто място. Двубоят беше белязан от няколко спорни момента, а след срещата от лагера на \"Славия\" изразиха сериозни претенции към съдийската бригада, ръководена от Станислав Тодоров. Най-нелепата ситуация дойде след десетина минута игра. Тогава страничният рефер от близката страна маркира засада на футболист на \"Славия\", който получи подаване от тъч. Минута по-късно централният бранител на \"Левски\" Нуно Реиш фаулира Цветелин Чунчуков в наказателното поле. Главният съдия имаше основания да отсъди дузпа, но остави играта да продължи. \"Владеехме инициативата в началото, но (съдиите) не ни пуснаха до вратата. Един път ни пуснаха и не беше отсъдена 1 милион процента дузпа. Мачът можеше да е друг. Какво да говоря за съдиите. Единият вече е хит в интернет - от тъч вдига засада\", заяви помощник-треньорът на \"Славия\" Мартин Кушев. Кушев говори пред \"Диема спорт\" вместо Златомир Загорчич, който демонстративно напусна скамейката си, ядосан от отсъдена дузпа за \"Левски\" в 60-ата минута. \"Левски\" събра 51 точки след най-убедителната си победа под ръководството на Георги Дерменджиев. Същият актив има и ЦСКА, но сините са с по-добри показатели в директните мачове след две победи с 1:0. Шампионът \"Лудогорец\" е начело с 56 точки преди последните два кръга на редовния сезон. Станислав Костов откри резултата още в четвъртата минута на двубоя със \"Славия\". Той получи топката на празна врата от Жерсон Кабрал и отбеляза 17-ото си попадение за сезона. Централният нападател се изравни с Клаудиу Кешеру от \"Лудогорец\" на върха в класирането при голмайсторите. Пет минути преди края на първото полувреме сините увеличиха преднината си след отлична индивидуална изява на Кабрал. Холандецът получи пространство пред наказателното поле и с шут по земя в близкия долен ъгъл преодоля Антонис Стерякис. \"Славия\" пропусна отличен шанс да се върне в мача в началото на второто полувреме и малко след това \"Левски\" сложи точка на спора. В 55-ата минута Давиде Мариани направи 3:0 със страхотен изстрел с десния крак от близо 30 метра. \"Левски\" можеше да постигне още по-убедителен успех, но в 60-ата минута Паулиньо пропусна дузпа, отсъдена за нарушение срещу Милош Цветкович. След загубата от \"Левски\" \"Славия\" окончателно се прости с шансовете да попадне в челната шестица за плейофната фаза. Два кръга преди края на редовния сезон белите са осми в класирането с 30 точки, като изостават с десет от шестия \"Черно море\".", "date": "2019.03.03", "title": "\"Левски\" се изравни с ЦСКА след разгром над \"Славия\" в мач със засада от тъч"}
{"url": "https://www.dnevnik.bg/sport/2019/03/03/3399131_evertun_prepuna_livurpul_i_ostavi_siti_na_vurha/", "text": "Ливърпул\" допусна нова грешна стъпка в борбата за титлата във Висшата лига след нулево равенство в мърсисайдското дерби с \"Евертън\". Тимът на Юрген Клоп записа трети пореден мач без победа като гост и сдаде първото място. Девет кръга преди края на сезона червените вече изостават с една точка от шампиона \"Манчестър сити\". \"Ливърпул\" доминираше през първото полувреме на \"Гудисън парк\", въпреки че \"Евертън\" започна мача с много агресивна преса. Червените имаха отлични възможности да стигнат до гол, но не се възползваха от тях. Най-чистите ситуации се откриха пред Мохамед Салах. Футболист №1 във Висшата лига за миналия сезон обаче направи два огромни пропуска, озовал се сам срещу вратаря Джордан Пикфорд. Египетският национал не успя да се разпише в трети пореден шампионатен двубой. Това се случва за пръв път, откакто той премина в \"Ливърпул\" от \"Рома\" през лятото на 2017 г. С напредването на мача \"Ливърпул\" се поддаде на напрежението. След 60-ата минута червените започнаха да играят все по-нервно. Тимът на Клоп не успя да притисне достатъчно съперника в края, а влизането в игра на Роберто Фирмино, Джеймс Милнър и Адам Лалана не донесе желания резултат. В последния четвърт час \"Евертън\" изнесе играта в по-предни позиции и дори можеше да измъкне победата. Отбраната на \"Ливърпул\" обаче се справи с няколко по-напрегнати ситуации. Червените направиха трето нулево равенство в последните си четири мача във всички турнири след тези с \"Манчестър юнайтед\" във Висшата лига и с \"Байерн\" (Мюнхен) в първия осминафинален двубой в Шампионската лига. За пръв път от началото на декември \"Ливърпул\" сдаде първото място при равен брой изиграни мачове с \"Манчестър сити\".", "date": "2019.03.03", "title": "\"Eвертън\" препъна \"Ливърпул\" и остави \"Сити\" на върха"}
{"url": "https://www.dnevnik.bg/photos/2019/03/03/3399068_chitatelska_galeriia_dolomiti/", "text": "Доломитите са обширен район в Югоизточните Алпи. Веригата е дълга около 150 километра, като по-голямата и част се намира в Италия. Комбинацията от изветрени варовици и езера е много красива, а релефът - лесно разпознаваем. На снимката е най-красивото ледниково езеро - Лаго ди Добиачо или Тоблахзее на немски.", "date": "2019.03.03", "title": "Читателска фотогалерия: Доломити"}
{"url": "https://www.dnevnik.bg/sport/2019/03/03/3399173_citat_na_denia_vsichki_kolegi_da_znaiat_-_sreshtu/", "text": "Това заяви президентът на \"Славия\" Венцислав Стефанов пред медиите  след загубата с 0:3 от \"Левски\" . Мачът беше белязан от нелепа засада след подаване от тъч и неотсъдена дузпа за белите при резултат 0:1. \"Директивата е ясна - всички на колене. Ако не застанеш на колене, съдиите те приземяват\", каза още Стефанов. Попитан от кого е издадена директивата, той отговори: \"Хасан Чинчири. Познаваш ли го? Търсите под вола теле.\" \"Едно нещо не мога да си обясня. Как хора могат да дойдат и по такъв брутален начин да се подиграват с футболистите\", заяви още президентът на \"Славия\". Стефанов честити националния празник на всички българи и изказа благодарност към \"руските воини, които помогнаха за освобождаването ни от османско иго\". \"Като гледам обаче ние, българите, имаме навика да се навеждаме към по-силния\", допълни той.", "date": "2019.03.03", "title": "Цитат на деня: Всички колеги да знаят - срещу \"Левски\" ги чака клане"}
{"url": "https://www.dnevnik.bg/photos/2019/03/03/3399170_fotogaleriia_zaria_i_priem_po_sluchai_treti_mart/", "text": "Тази вечер на пл. \"Народно събрание\" в София се състоя тържествена заря-проверка по повод на националния празник Трети март. На церемонията присъстваха председателят на Народното събрание Цвета Караянчева, министър-председателят Бойко Борисов, българският патриарх Неофит, столичният кмет Йорданка Фандъкова, министри, народни представители, дипломати.", "date": "2019.03.03", "title": "Фотогалерия: Заря и прием по случай Трети март"}
{"url": "https://www.dnevnik.bg/photos/2019/03/03/3399016_fotogaleriia_svetovnite_snimki_na_denia_-_2-3_mart/", "text": "Частната компания SpaceX на Илон Мъск в партньорство с правителствената аерокосмическа агенция НАСА (NASA) разработи и изстреля от Кейп Канаверал в щата Флорида ракета Falcon 9 с капсулата Dragon crew.По-късно капсулата успешно се скачи с Международната космическа станция в първия демонстрационен полет, след който САЩ и техни партньори може да започнат самостоятелно да изпращат хора до станцията, а не да са изцяло зависими от Русия. На снимката: Моментът на изтрелването.", "date": "2019.03.03", "title": "Фотогалерия: Световните снимки на деня - 2-3 март 2019г."}
