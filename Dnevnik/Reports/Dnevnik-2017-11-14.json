{"url": "http://www.dnevnik.bg/sport/2017/11/14/3078068_kristian_eriksen_izprati_daniia_na_svetovnoto_v_rusiia/", "text": "Дания стана последният европейски и общо 30-ият отбор, който се класира за световното първенство по футбол в Русия. Това стана след победа с обрат за 5:1 в Ирландия. Ключова роля за успеха имаше Кристиан Ериксен, отбелязал три гола. Футболистът на \"Тотнъм\" приключи квалификациите с 11 попадения в 12 мача. Домакините взеха рано преднина чрез Шейн Дъфи още в шестата минута. В 32-ата минута датчаните вече водеха с 2:1 с попаденията на Андреас Кристенсен и Ериксен. След почивката голмайсторът на тима вкара още два пъти, а в края се разписа и Никлас Бендтнер. Датчаните използваха по възможно най-добрия начин грешките в състава на съперника. В шестата минута след рикошет топката попадна в Дъфи, който с глава даде предимство на Ирландия. Гостите веднага се вдигнаха и започнаха да атакуват, като вратарят на ирландците Дарън Рандолф направи две добри спасявания. В 29-ата минута Систо направи красив пробив от ляво и пусна пред вратата, Кристенсен стреля и защитник на домакините не можа да изчисти до гредата. Три по-късно грешка в средата на терена позволи на Дания да организира бърза атака. При нея с три бързи подавания топката стигна до Ериксен, който с много хубав удар направи 2:1. Играчът на \"Тотнъм\" вкара втория си гол в 63-ата минута, когато получи от Систо на границата на наказателното поле и стреля технично и точно. Нова грешка на ирландците позволи на Дания да увеличи преднината си. В 74-ата минута Стивън Уорт не можа да изчисти и топката се оказа в отлично положение за Ериксен, който с мощен удар вкара. Минута преди края в наказателното поле на домакините беше извършено нарушение срещу резервата Бендтнер и нападателят сам вкара от дузпа. Последните два участника на световното в Русия ще бъдат определени в следващите два дни. В сряда  Австралия приема Хондурас след 0:0 в първия мач , а ден по-късно  Перу е домакин на Нова Зеландия след същия резултат .", "date": "2017.11.14", "title": "Кристиан Ериксен изпрати Дания на световното в Русия"}
{"url": "http://www.dnevnik.bg/bulgaria/2017/11/14/3077903_policiiata_zadurja_muj_za_seksualna_eksploataciia_na/", "text": "Служители на Главна дирекция \"Борба с организираната престъпност\" (ГДБОП) са арестували 36-годишен столичанин. Той е заподозрян за онлайн сексуална експлоатация на деца, съобщиха от Софийската градска прокуратура, която наблюдава проведената операция по задържането му. От събраните до момента доказателства се разбира, че мъжът е използвал социалната мрежа \"Фейсбук\" за осъществяване на контакти с малолетни момичета. Той ги е склонявал и изнудвал да участват в порнографски клипове. Освен това е обменял материали с порнографско съдържание с други хора. По първоначални данни 36-годишният мъж си е направил фалшив профил, като се е представял за 15-годишно момиче. Така за около три месеца успял да добави в профила си над 1500 момичета на възраст от 12 до 15 години. \"Използвайки възрастта на децата и тяхната наивност и доверчивост, той умело манипулирал своите жертви да изпълняват извратените му желания\", съобщават още от прокуратурата. През изминалите две седмици ГДБОП проведе още три операции, при които бяха установени и задържани разпространители на материали, съдържащи сексуално насилие и сексуални извращения с деца на възраст между 1 и 9 години.", "date": "2017.11.14", "title": "Полицията задържа мъж за сексуална експлоатация на деца чрез \"Фейсбук\""}
{"url": "http://www.dnevnik.bg/sport/2017/11/14/3077935_snimka_na_denia_obratno_na_rabota_s_shiroka_usmivka/", "text": "В отлично настроение Григор Димитров проведе едночасова тренировка след мача си с Доминик Тийм. Българският тенисист   в понеделник вечерта и днес се завърна на тренировъчните игрища с широка усмивка.", "date": "2017.11.14", "title": "Снимка на деня: Обратно на работа с широка усмивка"}
{"url": "http://www.dnevnik.bg/sport/2017/11/14/3077852_junoshite_do_19_g_otstupiha_sreshtu_angliia_v/", "text": "Българският национален отбор по футбол до 19 г. приключи със загуба първата фаза от квалификациите за европейско първенство догодина. Възпитаниците на Ангел Стойков допуснаха поражение с 0:1 от Англия на стадион \"Трейс арена\" в Стара Загора.  Единствения гол в срещата отбеляза нападателят на \"Борусия\" (Дортмунд) Джейдън Санчо в 11-ата минута. Футболистите на България оставиха добри впечатления с играта си, но им липсваше съобразителност в завършващата фаза на атаките. Двата отбора вече си бяха осигурили място във втората фаза от квалификациите за Евро 2018. В предишните си два двубоя в групата българите записаха победи срещу Исландия (2:1) и Фарьорските острови (2:0). Те завършиха на второто място с шест точки, на три зад англичаните. Двубоят започна силно за българите, които можеха да открият резултата още в третата минута. Иван Тилев изпълни пряк свободен удар в близост до вратата на англичаните, но улучи горната греда. В 11-ата минута дойде единственото попадение в мача. Футболистът на \"Челси\" Дуйон Стърлинг проби по дясното крило и центрира към Санчо, който отблизо с глава прати топката във вратата. Последва натиск на българите, но без успех. До края на полувремето те можеха да допуснат нов гол, но чудесна намеса на вратаря Димитър Шейтанов и горната греда спасиха юношите. В началото на второто полувреме българите отново наложиха натиск, като в 57-ата минута имаха претенции за дузпа. След това англичаните наложиха контрол върху мача и можеха да стигнат до нов гол. В края на срещата нападателят на \"Славия\" Калоян Кръстев можеше да изравни резултата, но не уцели вратата отблизо.", "date": "2017.11.14", "title": "Юношите до 19 г. отстъпиха срещу Англия в квалификациите за Евро 2018"}
{"url": "http://www.dnevnik.bg/sviat/2017/11/14/3077870_evropeiskiiat_sud_veroiatno_shte_razreshi_na_avstriec/", "text": "Австрийският докторант по право Максимилиан Шремс може да съди \"Фейсбук\", но не и да заведе колективен иск срещу социалната мрежа. Това е мнението на генералния адвокат на Европейския съд в Люксембург Мишал Бобек. Окончателното решение на съдиите се очаква в началото на идната година, но обикновено те се съобразяват с препоръката на генералния адвокат. Казусът е повдигнат пред европейската институция от австрийския Върховен съд и след като магистратите обявят решението си, делото ще продължи във Виена. Кой е Макс Шремс Името му от години се спряга в контекста на множественото дела за опазване на личните данни, които той води пред най-различни институции. Благодарение на негов иск Европейският съд спря действието на споразумението за трансфер на данни между ЕС и САЩ  Safe Harbour . (По-късно то бе заменено с  Privacy Shield , срещу което вече също има поне  два иска  в Европейския съд.) Какъв е проблемът В иска си Шремс твърди, че дружеството Facebook Ireland е нарушило неговите права на неприкосновеност на личния живот и защита на данните, гласи съобщението на съда в Люксембург. Шремс иска да бъде обявена недействителността на някои договорни клаузи, да бъде издадено разпореждане за преустановяване на използването на данни и да бъде присъдено обезщетение за вреди. Към иска се присъединяват седем други ползватели на \"Фейсбук\", които са му прехвърлили правата си във връзка с твърдения за същите нарушения в отговор на отправена от него онлайн покана в този смисъл. Тези ползватели са с местоживеене в Австрия, Германия и Индия. (След публикуване на тази покана повече от 25 000 души прехвърлят правата си срещу Facebook Ireland на Шремс. Към 9 април 2015 г. още 50 000 души са включени в списък с чакащи.) Какви са възраженията на \"Фейсбук\" Facebook Ireland оспорва международната компетентност на австрийските съдилища. Първо, то твърди, че Шремс не може, или поне вече не може, да се разглежда като потребител за целите на завеждане на дело срещу Facebook. Причината – използвал мрежата за професионални цели, тъй като има своя страница там. Второ, компанията твърди, че привилегията, свързана със специалната компетентност за потребители, е строго лична и не може да бъде изтъквана при искове, с които се предявяват прехвърлени права. Върховният съд на Австрия отправя запитване към Люксембург по тези два казуса, посочвайки, че Шремс специализира право в областта на информационните технологии и на защитата на данните и пише докторска дисертация върху правните аспекти на защитата на данните. Той използва Facebook от 2008 г., първоначално за лични цели под фалшиво име, а после – със своето име, изписано на кирилица, за лични цели. От 2011 г. Шремс използва и страница, в която публикува информация за изнасяните от него лекции, участията си в дискусии и медии, написаните от него книги, негова инициатива за набиране на средства, както и информация за заведените от него производства срещу Facebook Ireland. Във връзка с тези производства Шремс издава две книги, изнася лекции (понякога срещу възнаграждение), регистрира многобройни уебсайтове (блогове, онлайн петиции, краудфъндинг за производството срещу ответника), получава различни отличия и създава Сдружение за реализиране на основното право на защита на данни (Verein zur Durchsetzung des Grundrechts auf Datenschutz). Той е събрал екип от общо десет, и по-тесен кръг от пет души, който да го подпомага \"в кампанията му срещу Facebook\". Какво казва генералният адвокат Първо, извършването на дейности като издаване на книги, изнасяне на лекции, управление на уебсайтове или набиране на средства за реализирането на права не води до отпадане на качеството на потребител по отношение на права, свързани с личен профил във \"Фейсбук\", който се използва за лични цели. Така че Шремс може да се счита за потребител по отношение на собствените му искания, но Върховният съд трябва да провери това, казва той. Познанията, опитът, гражданската ангажираност или фактът, че е постигната някаква известност, дължаща се на водените съдебни дела, сами по себе си не са пречка дадено лице да бъде потребител. Второ, потребителят, който има право да заведе дело срещу чуждестранния си съдоговорител пред съда по мястото на своето местоживеене, не може едновременно със собствените си права да предяви и права със същата цел, прехвърлени от други потребители с местоживеене другаде в същата държава членка, в други държави членки или в трети страни. Подобно разширяване на обхвата на привилегията би позволило по-конкретно концентриране на искове пред един съд и избиране, за колективните искове, на мястото на по-благоприятния съд чрез прехвърляне на всички права върху потребител с местоживеене в пределите на компетентност на този съд. То би могло да доведе до неограничени целенасочени прехвърляния на права върху потребители с местоживеене в пределите на компетентност на който и да е съд, стига той да има по-благоприятна съдебна практика, по- ниски такси или да предоставя по-щедра правна помощ, което пък евентуално ще доведе до прекомерна натовареност на някои съдилища. Генералният адвокат признава, че колективната защита обслужва целта за ефективна съдебна защита на потребителите. Ако бъде добре изградена и приложена, тя би могла да донесе и други общи ползи за съдебната система като например намаляване необходимостта от едновременни производства. При все това не съдът, а в крайна сметка законодателят на съюза следва да създаде такава колективна защита по дела във връзка с потребителски договори. Кой плаща Искът срещу \"Фейсбук\" бе подаден през 2014 г. и отхвърлен от виенски съд с мотива, че той няма юрисдикция в подобни дела. Сега той се разглежда във Върховния съд. Всеки от ищците настоява за 500 долара обезщетение - \"главната ни цел е да осигурим коректно събиране на данни\", пише в сайта на инициативата. Разходите по делото се поемат от фирмата  ROLAND ProzessFinanz AG , която финансира съдебни искове, разчитайки на процент от печалбата. При победа тя ще получи 20% от спечелената сума. За какво друго се бори Шремс Съдебната епопея на Шремс започва с 22 жалби, подадени към ирландския Комисар за защита на личните данни през 2011 г. Насочени съм срещу скандални действия на \"Фейсбук\" - пази информация дори за изтритите постове, съобщения, тагове и сръчквания; - функцията за \"разпознаване на лица\" нарушава правата на потребителите; - чрез бутона \"харесвам\", прикачен в редица сайтове, Facebook следи дейността на хора, които дори не са регистрирани в социалната мрежа или се намират извън нейната страница; - снимките, качени в социалната мрежа, са достъпни за всекиго благодарение на url-адреса си, независимо от това колко е скрит профилът на качилия ги потребител; - не уведомява ползвателите за промени в политиките си; - споделя информация с Агенцията за национална сигурност (АНС) на САЩ. Всичките жалби са отхвърлени. След две години без резултат Шремс оттегля всички жалби и дава ход на 23-ата, според която Facebook няма право да прехвърля личните данни на потребителите си в САЩ въпреки разрешеното от ЕК споразумение Safe Harbour. Именно този иск доведе до прекратяването на споразумението.", "date": "2017.11.14", "title": "Европейският съд вероятно ще разреши на австриец да съди \"Фейсбук\""}
{"url": "http://www.dnevnik.bg/politika/2017/11/14/3077785_idei_za_obedinenie_na_demokratichnata_obshtnost/", "text": "Възможностите и начините за обединение на демократичните партии, останали извън парламента, бяха обсъдени на кръгла маса \"Демократичната общност и властта – между принципите и компромисите\". Изказаните идеи варираха от призиви за максимално широко обединение до изграждане отначало на нова партия. На форума, организиран от сдружението \"Граждански съвет\" и фондацията на германските християндемократи \"Конрад Аденауер\", присъстваха представители на почти всички партии от бившия Реформаторски блок, от \"Нова република\" и \"Да, България\", както и неправителствени организации. Гроздан Караджов, който е председател на \"Граждански съвет\", уточни в началото, че форумът е отворен за всички, но \"не е форум за конструиране\" и че срещите ще продължат. Торстен Гайслер, ръководител на бюрото на \"Конрад Аденауер\" у нас, припомни, че на последните избори \"бяха загубени повече от 300 000 гласа, защото демократичната общност се яви разкъсана\". Гайслер цитира Конрад Аденауер, който е казал, че \"трябва да се работи с политиците с които разполагаме, други нямаме\". Политологът Евгений Дайнов посъветва политиците от София да се поставят на мястото на избирателите, които са извън София. Според него потенциалните избиратели на потенциалното дясно обединение в момента са по-малко 300 000, защото   \"Каращи се хора не привличат избиратели. Естествено, че Цацаров е главният проблем, но това не може да бъда проблем на партия, а на НПО\", каза Дайнов. Според него избирателите очакват послания за политики, сигурност, здравеопазване и т.н, Ивайло Ивков, който е член на ЦИК, предложен от СДС, метафорично сравни Реформаторския блок с \"нова и красива къща, но със слаби основи\". Никой не искаше да се занимава с укрепителни работи. Къщата бързо рухна\", каза Ивков. Той даде примери с разнопосочните сигнали на групата на Блока в парламента и \"излъчените министри, които се кълняха в премиера\". Според него е необходимо ново консолидиране на широка основа и \"нов писмен документ с цели, път и процедури с гаранции\". \"Обединението не трябва да е на всяка цена. Тънката граница на безкомпромисността не трябва да бъде преминавана\", каза още Ивков. Това напомни Евгений Кънев, който е доктор по икономика с дипломи от САЩ и Англия. Според него това означава да се сложи край на радикалния езиков репертоар от началото на прехода като призиви за лустрация и декомунизация, които сплотяват враговете на демокрацията. Мнението му е, че радикално могат да говорят само неправителствените организации. Той даде примери с Петър Дертлиев, Петър Стоянов и Симеон Сакскобургготски, привлекли милиони гласове за кратко време без да използват езика на омразата. Кънев обърна внимание и на правилната и ефективна комуникация, която е \"половин победа\". Сегашният модел на властта се базира именно на симбиозата с медиите и затова избирателите на демократичната общност са ползвателите на интернет, каза още Евгений Кънев. Според него има два пътя за победата – революционен и еволюционен. Вторият начин изисква мислене. Политиката е психология, добави Кънев. Евгений Кънев смята, че целта на демократичното обединение не трябва да са традиционните им избиратели, които от 2009-та насам са не повече от 300 000, а всички останали, които не гласуват за БСП, ДПС и националистическите формации, които са близо 1,9 млн. души. Според него пътят на обединение минава през ясна кауза за бъдещето на България и с участието на хора с различна оценка на миналото, различна биография и социален профил. В последвалата дискусия много от изказалите се обърнаха внимание върху \"завладяната държава\" и ролята за това на ГЕРБ. Радан Кънев /\"Нова република\" и ДСБ/ каза, че при бъдещо обединение могат да се правят компромиси с всичко освен с принципите. За това \"програма минимум на принципите\" трябва да е позитивна антитеза на комунистическия режим, \"законност и правова държава\", \"лична и медийна свобода\" и \"неприкосновена частна собственост\". Кънев смята, че докато няма меритократична бюрокрация, никаква програма за здравеопазване и т.н. няма да бъде успешна, защото ще се прилага от некадърни хора с партиен интерес. Приема се априори, че ние и управляващите сме на едно мнение за прозападната ориентация на държавата, каза Кънев. Според него това е заблуда, защото медийната империя, на която се крепи властта, води хибридната война на българска територия в полза на Русия и крепи образа на Бойко Борисов. Той припомни  питането на Борисов  към председателя на Европейската комисия Жан-Клод Юнкер откъде идва заплахата за Европа, което според Кънев е опорна точка на Москва срещу разширяването на НАТО от години.  Трайчо Трайков от \"Нова република\" разказа за съществуващи идеи за изграждане наново на партия, лидерите да се излъчат чрез вътрешни избори, след което да се откажат от досегашните си партии. В края на форума Торстен Гайслер отново взе думата и каза на аудиторията, че не вижда с какво биха привлекли избирателите, за да постигнат необходимите 51% за самостоятелно управление. \"Нито БСП, нито ДПС са подходящи за коалиция. Трябва партньор, ако искаме да променим нещо в тази страна\", каза ръководител на бюрото на \"Конрад Аденауер\" у нас.", "date": "2017.11.14", "title": "Идеи за обединение на демократичната общност събраха политици и анализатори"}
{"url": "http://www.dnevnik.bg/bulgaria/2017/11/14/3077960_borisov_se_iadosa_che_putin_i_erdogan_reshavat/", "text": "Премиерът Бойко Борисов заяви, че сегашната политика на Европейския съюз за мигрантите не може да продължи по този начин. Според него дипломатите от Стария континент търпят упреци в това отношение и призова за затваряне на външните граници на ЕС, съобщиха от правителствената пресслужба. Думите на министър-председателя дойдоха след срещата с италианския му колега Паоло Джентилони в Рим, където Борисов е на посещение. \" Вчера в Сочи Путин и Ердоган решават бъдещето на Сирия  – къде са европейските политици? Не може само да понасяме кризите, които ние не създаваме, само поемаме пасивите. Правилният път е затваряне на външните граници и подпомагане на страните от крайната линия. Всички, които бягат от войната, ще получат помощ, защото сме хуманно общество. Но да влизат по законния ред\", заяви Борисов. Той добави, че с Джентилони имат обща позиция за развитието на отношенията между ЕС и страните от Западните Балкани. Според българския премиер най-важна е инфраструктурата в района. По думите му строежът на жп линии и магистрали създава възможности за бизнеса и той ще се насочи към държавите в региона. \"Всички, които искаме да гарантираме на Балканите сигурност, трябва да започнем оттук, без да си поставяме грандиозни цели\", уточни Бойко Борисов. От своя страна италианският премиер посочи, че България поема председателството на Съвета на ЕС в труден и важен момент, в който \"Борисов може да има много полезна роля\". Той похвали страната за усилията, които полага за справяне с натиска по външните за ЕС граници, въпреки че не е в шенгенското пространство, в което заслужавала да бъде.", "date": "2017.11.14", "title": "Борисов се ядоса, че Путин и Ердоган решават бъдещето на Сирия без европейски политици"}
{"url": "http://www.dnevnik.bg/citat_na_deniia/2017/11/14/3077971_citat_na_denia_rusnacite_treniraha_s_bulgariia_za/", "text": " Това каза президентът 2012-2017 г. Росен Плевнелиев в предаването на Би Ти Ви \"Лице в лице\", коментирайки обвиненията от западни държави към Русия за кибершпионаж. Плевнелиев припомни  атаките към сайтовете на редица институции в нощта на местните избори  през 2015 г., също скорошните  обвинения към Москва в кибершпионаж от страна на Великобритания , както и подобни обвинения от САЩ, Испания и Германия. \"Аз днес се чувствам много потвърден, защото излязох пред народа, пред всички наши съюзници и в НАТО и заявих, че България беше една от първите държави, ударена в ден на местни избори с кибератаки\", каза той. Припомни, че свика консултативен съвет за национална сигурност, на който бе разгледан доклад на ДАНС във връзка с кибератаките, а той самият добави, че те са идвали от Русия. \"Тогава правителството на Орешарски стартира огромна война срещу мен\", каза още Плевнелиев. По думите му отношението към Русия е била една от сериозните линии на разделение между него и ГЕРБ, за което  бе наречен ястреб от премиера Бойко Борисов .", "date": "2017.11.14", "title": "Цитат на деня: Руснаците тренираха с България за кибершпионаж и атаки на изборите в САЩ"}
{"url": "http://www.dnevnik.bg/bulgaria/2017/11/14/3077916_kakvo_triabva_da_sudurja_dokladut_na_evropeiskata/", "text": "Нито една от 17-те препоръки не е изпълнена в задоволителна степен, а някои съвсем В януарския доклад бяха отправени 17 препоръки с различна степен на конкретика. Прави впечатление, че политическото говорене до момента като че ли ги сведе само до една - приемането на закон за създаване на гигантски, всепоглъщащ орган за борба с корупцията по високие етажи на властта. Обективният преглед обаче показва, че нито една от 17-те препоръки не е изпълнена в задоволителна степен. Има такива, които са частично изпълнени - например промените в Закона за администрацията, които следва да засилят ролята на вътрешноведомствените инспекторати - тези промени бяха приети в края на октомври. Има и такива, които изобщо не са изпълнени - например да се направи проверка на Инспектората на ВСС и да му се окаже помощ по различните механизми за това. Факт е обаче, че нито изборът на членове на ВСС от парламентарната квота беше достатъчно прозрачен /публичен да, но не и прозрачен/, нито беше направен ex ante анализ на обществените поръчки с акцент върху конфликта на интереси и корупционните практики там. Една от изтъкваните причини за неизпълнението е, че в рамките на тези 11 месеца имаше служебно правителство и избори. Препоръките обаче не са нещо ново, те са резултат на 10 години функциониране на механизма за наблюдение и са базирани на свършеното дотук. В тази връзка, ако имаше константна политическа воля за тяхното изпълнение /колкото и да е изпразнено от съдържане това словосъчетание/, тези препоръки щяха да бъдат изпълнени независимо от това кой управлява държавата в дадения момент. Струва ми се, че има два събития, които са от голямо значение за разбиране на проблемите с нашето правосъдие, но които за съжаление по една или друга причина няма да намерят достатъчно място в доклада на ЕК. Едното е, че за почти година след публикуване на препоръките за реформа в прокуратурата, които бяха плод на отделно експертно наблюдение, все още няма предприети мерки за тяхното изпълнение. Мисля, че в целия ЕС само нашето правителство може да се преструва, че наказателната политика не е елемент от държавното управление и трайно да отказва да носи отговорност за провалите на прокуратурата. И второ, промените в НПК от август т.г. ще имат негативни последици от гледна точка на положението с правата на човека у нас. За съжаление в показателите, които наблюдава Европейската комисия, не е включен показател за защита на основните права на гражданите. Това е системна слабост на Механизма за сътрудничество и проверка - той развързва ръцете на правителството да затяга до безсмислие наказателната политика, но в същото време не държи сметка, че правата на човека са също ценност на ЕС. В тазгодишния доклад очаквам да видя среща на политическите решения и юридическите аргументи. А аргументите изглеждат внушително по отношение на управленската деятелност: За по-малко от година ГЕРБ и ДПС и Патриоти, два пъти променят Закона за съдебната власт. Поправките са дързък опит за цялостно оварваряване на средата за работа на магистратите и подчиняване на цялата магистратура на главния прокурор. Това не остана без последици – политиците получиха звучен шамар през лицето от високи европейски институции – Консултативния съвет на европейските съдии и Европейската асоциация на съдиите, където измененията се определят като, цитирам: \"... в противоречие с европейските стандарти за независимост на съдебната власт и като такива трябва да бъдат отменени\". А българските политици дори нямат смелостта да приемат шамара достойно – нито дума от тях за изложените критики. Измененията в НПК, с които властта си урежда извънреден съд, тепърва ще бъдат обект на критика и разглеждане и от Конституционния съд. Антикорупционният закон е особен тип юридически сбирщайн, смесица от три стари закона без обединителен критерий и водещ правен принцип. Към активността на политиците следва да добавим и активността на мнозинството от вече приключилия мандата си седми състав на ВСС – цялостната му дейност през годината, включително организирането на избори за ВСС от магистратската квота и избор на председател на ВАС, са ярък пример за тоталитарен диктат на безпринципността. И седмият състав на ВСС, и Министерство на правосъдието бяха особено пасивни по изпълнението на препоръките по Независимия анализ на Прокуратурата на Република България. А на този фон преди два месеца Парламентарната асамблея на Съвета на Европа огласи критични и неприятни заключения за България – тук върховенството на правото и независимостта на съдебната власт са застрашени. Да видим дали аргументите ще недделеят над политическите решения. Очаквам докладът да отчете неизпълнението на предходните препоръки и мимикрията на промени с влошаващ ефект Предходният доклад беше публикуван през януари 2017 г. и съдържаше 17 конкретни препоръки, насочени към утвърждаване на независимостта на съда, ефективност и отчетност на прокуратурата, решителни действия за борба с корупцията на висшите представители властта. Обективността изисква да се отбележи, че по нито една от препоръките не се отчита дори и минимален напредък, напротив - забелязва се отчетлив регрес. - Изборът на членовете на парламентарната квота на ВСС се извърши по непрозрачен начин, по познатия квотно-партиен принцип, без отчитане на качествата и компетентностите на кандидатите. Не беше проведено изслушване на кандидатите за членове - липсваше дискусия и обсъждане на ролята и задачите пред ВСС и как предпочетените юристи ще ги реализират. При едно от поредните изменения на ЗСВ депутатите категорично отказаха да приемат изискването да мотивират подробно как са достигнали до конкретната персонална номинация за член на ВСС. Така за пореден път останаха съмненията за задкулисни и безпринципни договорки; - Изборът на председател на ВАС разкри за пореден път неспособността и нежеланието на ВСС да провежда процедури за избори на висши представители на съдебната власт, основани на проверка на качествата на кандидатите. Въпреки настояването и публикуването на проверими факти, не се извърши проверка на сериозните съмнения в интегритета на избрания за председател. Въпреки явното професионално превъзходство на единия от кандидатите, отново с кухи и клиширани мотиви беше предпочетен предварително известният фаворит; - Инспекторатът на ВСС показа липса на капацитет и воля за проверки за почтеност. Въпреки оповестяването на проверими и конкретни факти, не се извърши ефективна проверка по случая със срещата на главния прокурор с бизнесмен партиен функционер и издател; - Приетите промени в ЗСВ и НПК са сериозен регрес по отношение на статуса на съдиите и ограничаване на независимостта на съда. Без аргументи и сериозни анализи се формира извънреден съд за делата за корупция за определена категория правни субекти; - Практически липсва изпълнение и напълно се игнорираха препоръките от доклада на Службата за подкрепа на структурните реформи относно прокуратурата и отчетността на главния прокурор. Очаквано докладът на ЕК по CVM следва да отчете неизпълнение на препоръките от предходния доклад, отказа от реформи, мимикрията на промени и очевидното влошаване на състоянието на съдебната власт, свързано с чувствителното ограничаване на съдебната независимост.", "date": "2017.11.14", "title": "Какво трябва да съдържа докладът на Европейската комисия"}
{"url": "http://www.dnevnik.bg/politika/2017/11/14/3077999_plevneliev_ideiata_za_davnostta_za_prestupleniiata_pri/", "text": "Президентът от 2012 до 2017 г. Росен Плевнелиев заяви, че е против  идеята за отпадане на давността за престъпления при приватизацията  и \"тя ще подкопае върховността на законността в България\". \"Тя няма да доведе до справедливост, а точно обратното. Подобно действие със задна дата е крайно непродуктивно както за обществото, така и за държавата\", заяви Плевнелиев в предаването на Би Ти Ви \"Лице в лице\". Той изтъкна, че ако подобна идея бъде приета, тя ще се отрази  негативно и на доверието на инвеститорите , заради измислянето на правила, които да важат със задна дата. Нарече предложението непродуктивно и популистко. \"По-скоро остава усещането, че  – на някой трябва да му бъде върнато, някой трябва да бъде ударен\", е мнението на президента. \"Моля ви, обмислете още веднъж деструктивната и крайно недемократична идея. Нека бъдем честни към българския народ, тази приватизация приключи\", обърна се Плевнелиев към управляващите. Той добави, че именно държавата е продавала предприятия на безценица и попита къде е била същата тази държава, когато е трябвало да гарантира правилата и да проверява дали се спазват. \"Кой беше подведен под отговорност и защо сега си мислим, че с едно декларативно действие нещата ще се променят\", попита той. \"Има много безобразия в България, за които давностният срок не е изтекъл. Какво правят институциите там? Само посочвам КТБ - какво прави държавата там\", попита още Плевнелиев. На въпрос за антикорупционния закон и идеята президентът да назначава ръководителя на бъдещото антикорупционно звено Плевнелиев каза, че ако беше държавен глава нямаше да настоява за това. \"Много по-добре за България е , не за абсолютна власт\", посочи той. Според Плевнелиев в демокрацията е най-важен балансът между институциите, \"нито една от институциите не бива да прекалява в упражняването на властта и нито една не бива да доминира над другите\". \"Вярвам, че този антикорупоционен закон е стъпка напред, но не вярвам, че ще видим резултатите\", добави той и добави, че причината е в липсата на реакции по този проблем от страна на институциите в годините назад. \"Все още президентът Радев е далече, много далече от яростните атаки, които видяхме към някои други президенти в България. Все още той има медиен комфорт, какъвто не са имали други\", добави Росен Плевнелиев.", "date": "2017.11.14", "title": "Плевнелиев: Идеята за давността за престъпленията при приватизацията е деструктивна и недемократична"}
{"url": "http://www.dnevnik.bg/sviat/2017/11/14/3077720_rusiia_vodi_informacionna_voina_v_katalunia_obiavi/", "text": "Информационната война на Русия в Каталуня\" е станала с подкрепата на правителството на \"автократичния режим\" в Москва. Тези обвинения отправи Кралският институт \"Елкано\" в анализ, изготвен след ескалацията на кризата в автономната област. \"Елкано\" е основан през 2001 г. под патронажа на крал Фелипе Шести (тогава принц на Астуриас), който понастоящем е почетен председател на организацията, и разчита както на обществено, така и на частно финансиране. Текстът отбелязва, че \"успешното съчетание на различни инструменти\" във войната не е можело да се случи без руските власти, нито без руските служби, \"които определят основните слабости и вътрешни проблеми на дадена страна\", както и на кибершпиони. Данните, които последните предоставят, са помогнали за по-добро набелязване на \"целите\", до които ще се адресират посланията в социалните мрежи. Анализът  е публикуван  малко преди испанското правителство да обяви, че е  установило  участие на руски и венецуелски хакери в кампания за дезинформация около референдума в Каталуня. Няколко дни по-късно и външният министър на страната  каза  на европейските си колеги, че дезинформацията и манипулацията, идващи от руска територия, възпрепятстват демокрацията в Каталуня. Той обаче не обвини руското правителство в съпричастност. \"Победата\" на Русия Текстът носи подписа на главния изследовател на института, Мира Милошевич-Хуаристи. Според него това, което различава Русия от други актьори в киберпространството и разпространители на невярна информация, е, че информационната война е военна стратегия от последната военна доктрина на Руската федерация от 2014 г. Въпросният документ разглежда \"вътрешния разпад\" на врага като по-важна цел от унищожаването му. Руската намеса, за която говори докладът, се определя като \"комбинация\" - тип операция, тип, която вплита различни инструменти като \"кибервойна, киберразузнаване, дезинформация, пропаганда и съдействие с актьори, враждебни на ценностите на либералната демокрация\". Целите и същността на руската дейност в Запада са различни от тези в Сирия и Украйна - в първия случай става дума за \"печелене на влияние, а не територии\" - фокусът е върху използването на информация. В този смисъл руската намеса в Каталуня се вписва в \"информационната война като асиметричен военен метод, който Русия използва срещу САЩ и Европа\". Докладът на \"Елкано\" също обръща внимание на факта, че освен разпространение на \"верни и грешни съобщения\" в социалните мрежи и информация чрез \"Спутник\" и RT, руската дейност по темата Каталуня е включвала предлагането на \"алтернативни гледни точки\" по руските държавни телевизии. Друга теза е тази за \"двойния стандарт\" на европейците, които лицемерно осъждат режима на сваления президент Виктор Янукович, но не и случаите на полицейско насилие в Каталуня. \"Европейска цветна революция\" Отбелязва се още, че отговорните руски власти, включително президентът Владимир Путин, публично поддържат териториалната цялост на Испания, но трябва да се имат предвид думите на Джордж Кенан от времето на студената война: не бива да се бъркат руските \"външни отношения\" в рамките на международните институции с руската \"външна политика\", която иска да върне на Русия статута ѝ на \"велика сила\", оспорваща зоните на влияние на САЩ. Изрази, разпространявани в социалните мрежи и медии и използвани от въпросната руска кампания, включват \"умишленото насилие\" и \"франкистките практики\", както и твърденията, че ЕС ще разпознае каталунската независимост или че от Брюксел към Испания е изпратена заповед за репресии, за да се избегне \"друг Брекзит\". Голяма част от подобни съобщения е дошла както от медиите \"Спутник\" и RT, така и от двамата активисти Едуард Сноудън и  Джулиан Асанж , в чиито послания се правят опити Испания да бъде определена като \"бананова република\". Допитването на 1 октомври, обявено за незаконно от Мадрид - и подкрепено от 43% от каталунските избиратели - е определено като \"цветна революция\", първи подобен случай на европейска територия. Целта, отбелязва \"Елкано\", е \"дискредитиране на испанската демокрация\" и западния либерален ред, подхранване на разделения и дискредитиране на европейските институции. Подобни действия също отклоняват вниманието на руските граждани от вътрешните проблеми в страната. \"Западът не разбира, че е в състояние на истинска война\" Препоръчва се Мадрид да разследва \"руската намеса\", което властите обявиха на среща в Брюксел - и да се следва примерът на Германия, която взе серия мерки по време на парламентарните избори, за да предотврати подобен сценарий. Нужно е и да се предприемат стъпки като тези спрямо \"Фейсбук\", \"Туитър\" и \"Гугъл\" в САЩ, където те сътрудничат на \"руското разследване\". \"Невъзможно\" е обаче западът \"да отговори с пълен успех\", макар че \"разузнавателните агенции биха могли да свършат интелигентни неща.\" Проблемът е, че западните правителства не могат да ограничат информационния приток или употребата на Интернет, \"както правителствата на тоталитарни и авторитарни\" страни. Същевременно западният свят, макар да е добре подготвен за \"кибервойна в чистия ѝ вид\", отговорът на информационната \"не е бил подходящ\" по три причини: заради това, че счита, че \"Русия   чрез фалшивите новини; заради неразбирането, че е в състояние на истинска   и защото \"предполага, че е   истината\", а не е така. Западът, продължава Милошевич-Хуаристи, се съпротивлява срещу идеята, че Русия вече не се държи като \"стратегически партньор\", нито дори като съперник, с когото може да се стигне до съгласие, а като \"Враг\" в смисъл на това, че търси \"нашето подчинение или унищожение\" и постигането на обичайната цел \"да спечели войната в съзнанията и сърцата на врага.\" Така Русия може да се е провалила в стратегията си за дезинформаци според западните критерии, но не и според собствените си, които я оценяват като \"успешни\". От една страна, Русия се оказва изолирана от външни източници на информация, а от друга Москва \"е създала обстановка, в която е трудно да различиш вярната информация от верните медии от фалшивите новини\".", "date": "2017.11.14", "title": "Русия води информационна война в Каталуня, обяви институт под патронажа на испанския крал"}
{"url": "http://www.dnevnik.bg/sviat/2017/11/14/3077708_trump_v_aziia_bliasuk_i_neiasna_strategiia/", "text": "Доналд Тръмп приключва във вторник маратонско турне из Азия, което мина без засечки, но и без съществен пробив, и не разсея мъглата, забулваща стратегията му в тази част от света. Лидерите от региона се надпреварваха кой ще се погрижи най-добре за този американски президент, прочут със склонността си към почести и разкош. \"Разпънаха червен килим, какъвто никой не бе виждал досега\", разказа самият Тръмп, възхитен. Голф и галавечеря в Токио, опера и разходка из  Забранения град в Пекин  бяха част от \"държавното посещение\". В Сеул пък бе вдигнат президентски тост в чест на човека, който \"връща вече на Америка нейното величие\". Стопанинът на Белия дом, новак в дипломацията без особен вкус към продължителните пътувания, успя да избегне гафове и изглеждаше, общо взето, уверен. Отвъд грижливо режисираните снимки обаче остава въпросът за конкретните последици от това дълго пътешествие. По цялото трасе от Токио до Манила, минавайки през Сеул, Пекин и Ханой, 70-годишният президент на САЩ наблягаше върху два приоритета: засилване на натиска в отговор на  севернокорейската ядрена заплаха  и подобряване на достъпа до азиатските пазари за американските компании. \"Нищо не се е променило\" Равносметката от тези дванадесет дни обаче може да се окаже твърде постна. \"Ако сравним нещата преди и след азиатската обиколка на Тръмп, всъщност нищо не се е променило (б. а.: по въпроса за Северна Корея)\", посочва за АФП Го Мьон-хюн от Азиатския институт, мозъчен център със седалище в Сеул. Пекин, основният икономически партньор на Пхенян, \"не обеща нищо ново... и остава на същите позиции\", обобщава той. Според някои експерти обаче преговорите между президентите на двете най-големи световни сили може да донесат плодове в средносрочен план. \"Си Цзинпин  посрещна много топло Доналд Тръмп, отношенията между двете страни са сравнително стабилни. В този контекст той няма да отхвърли с един замах исканията на своя гост\", прогнозира Чън Сяохъ, преподавател в пекинския университет \"Женмин\". Колкото до търговските връзки, дали Доналд Тръмп е успял да завоюва терен, след като обвини своите предшественици демократи и републиканци, че не са проявявали сила в продължение на десетилетия? Пекин заяви, че смята да разшири достъпа на чуждестранни компании до своя финансов сектор, но все още има и много проблемни точки. Съзнавайки, че не е издействал грандиозни отстъпки, американският президент се похвали с цял куп договори на обща стойност 300 милиарда долара. Част от тези документи, макар и подписани в зрелищен мизансцен, обаче са просто писма за намерения. И в дългосрочен план изобщо не променят страховития търговски дефицит на Америка. Чън Сяохъ вижда в тези договори само \"обезболяващи, които временно смекчават търговските спорове между Китай и САЩ\". Свързваните с обиколката надежди за дългосрочна визия и развитие на геостратегическите отношения в този ключов за САЩ регион обаче останаха излъгани. \"Америка на първо място\" Голямата реч от виетнамския град Дананг, възхвалена предварително от Белия дом като постижение за президента, напомняше на моменти по-скоро предизборен митинг под лозунга \"Америка на първо място\". Обрисувал Америка като жертва на \"хронични търговски злоупотреби\", Тръмп отправи рядко свирепи нападки срещу многостранните споразумения, \"връзващи ръцете\" на страната му. А неговата визия за \"свободен и отворен Индийско-Тихоокеански регион\" все още не е написана. \"Тепърва предстои да видим конкретния израз на тази концепция\", изтъква Йошинобу Ямамото, преподавател от Университета на Ниигата. По думите на Райън Хас, бивш съветник по азиатските въпроси на Барак Обама, президентската обиколка е засилила впечатлението, че \"регионът напредва с все по-голяма скорост, докато САЩ гледат назад\". Той споменава по-конкретно решението на 11 страни от Азиатско-Тихоокеанския регион да вдъхнат живот на споразумението за свободна търговия  Транстихоокеанско партньорство  (ТТП), което Тръмп безцеремонно напусна. Както и призивите на Си Цзинпин да се приеме \"необратимата глобализация\", контрастиращи с икономическия национализъм на американския му колега. В личен план разбирателството му с японския премиер Шиндзо Абе - на площадките за голф и отвъд тях - е съвсем непресторено, докато алхимията, свързваща го със Си Цзинпин, е безкрайно по-сложна. Тръмп отбеляза своите \"много добри отношения\" с китайския ръководител - \"един силен човек... по-могъщ от Мао според някои\". Трудно е обаче да предречем как ще се развият с годините тези отношения в случай на пик на напрежението. Нещо забележително: за дванадесет дни 45-ият президент на САЩ, изглежда, не спомена нито веднъж проблема със затоплянето на климата. А точно в Пекин преди три години Барак Обама дойде в Пекин, за да сключи безпрецедентно споразумение с Китай - върху този документ по-късно бе изградено и Парижкото споразумение за климата - договор, от който Доналд Тръмп изтегли САЩ с гръм и трясък в името на американските интереси. /БТА", "date": "2017.11.14", "title": "Тръмп в Азия: блясък и неясна стратегия"}
{"url": "http://www.dnevnik.bg/sport/2017/11/14/3077365_grigor_dimitrov_ima_golemi_mechti_no_gleda_stupka_po/", "text": "Мечтател, който иска да преследва своите цели стъпка по стъпка. Така Григор Димитров определи себе си след  успешния си дебют във финалите на АТП . Българският тенисист се пребори за трудна победа в три сета срещу Доминик Тийм и даде заявка за силно представяне в Лондон. След успеха срещу четвъртия в свята и  оттеглянето на световния №1 Рафаел Надал  букмейкърите поставиха Димитров втори сред фаворитите за титлата след носителя на рекордните шест титли Роджър Федерер. Aко победи Давид Гофен в сряда, българинът  ще спечели първото място в група \"Пийт Сампрас \". Той се разграничи от дългосрочни сметки и очаквания на специалистите още преди да стане ясно, че Надал не може да продължи заради контузията в коляното от мастърса Париж. \"Знам едно - с всеки един мач се подобряваш. Не искам да мисля за това (дали съм фаворит), да гледам към събота или неделя. Мач с мач не си приличат. Всеки един двубой тук е важен, няма значение в каква фаза си. Искам просто да изляза и да играя по-добре от предишния мач. Знам, че ако го направя, нещата ще стават все по-добре\", каза Димитров на  пресконференцията след мача с Тийм. В навечерието на турнира той каза, че не е дошъл в английската столица само за участието. И посочи, че крайната цел във всеки турнир е титлата - както за него, така и за всички останали. Димитров сподели, че бил напрегнат по време на по време на дебютния си мач в \"О2 арена\", но вече е преминал този тест. \"Никога не е лесно в първи мач, особено в тази зала. Сега се чувствам по-уверен. Тази бариера да играя тук за пръв път вече е преодоляна, така че мога да бъде по-спокоен за следващия мач. Да спечелиш първия мач е много важен психологически момент. Но като цяло не мисля много за това. Гледам мач за мач. Чувствам се добре физически и психически и мисля, че всичко е позитивно. Всеки мач, всеки сет, всяка точка имат значение\", обясни той. Димитров получи голяма подкрепа от български фенове в първия си мач. Попитан дали това, че е първият български участник в историята на турнира му дава допълнителна мотивация, той заяви: \"Това е нещо много голямо за мен. Мисля, че и за моята страна, за България. За мен е страхотно да покажа, че всичко е възможно, без значение откъде идваш. Всичко зависи от теб, нещата са в твоите ръце. В крайна сметка каквото посееш, това ще пожънеш. Това е много специален момент за мен. Надявам се и за моята страна и за това хората да осъзнаят, че aко даваш всичко от себе си, ако работиш здраво, небето е границата. Трябва да мечтаеш всеки ден. Аз съм мечтател.\" Димитров беше попитан дали не е мечтаел по-рано да направи прехода от млада надежда. \"Не искам да гледам на нещата по този начин. Оценявам въпроса ви. Може би е справедливо да се каже, че такъв е случаят при мен. Но всеки има различен път. Какво ако бях стигнал до номер 5 или 6 в света на 22 години. Вероятно щяхте да ме питате същото нещо. Мисля, че просто рано или късно осъзнаваш нещата - и в тениса, и в живота\", каза българинът. \"Знаех, че в един момент нещата ще тръгнат в моята посока. Мисля, че напоследък всичко се развива добре за мен. Щом съм тук, значи правя нещо правилно. Опитвам се да запълня малките празнини в елементите, в които смятам, че мога да се подобря. Мисля, че тези малки неща правят голямата разлика. Затова и моят отбор винаги е до мен - да ми помогне да разбера коя е следващата правилна стъпка, защото винаги вярвам, че има следваща стъпка напред. Искам да се предизвиквам постоянно.\" \"Мисля, че в един момент много компоненти си идват на мястото. Успях да се преборя с демоните си и да намеря правилния път към това да бъда достатъчно последователен. Ако не вярвах, че най-доброто предстои, нямаше да правя това. Гледам с вълнение към това, което предстои. Нямам търпение за следващия сезон. Мога да кажа, че дори малко се вълнувам за предсезонната подготовка, въпреки че това не е най-вълнуващият момент от годината. Това е добър знак, нали?\" Димитров каза, че голямото му мечта остава титла от Големия шлем, но не иска да си поставя конкретни очаквания за новия сезон. \"Единственото, което мога да направя, е да давам 100% от себе си. Може би догодина няма да се представя толкова добре. Но какво да направя? Няма да е краят на света. Ще продължа да работя и да опитвам да постигна това, което искам.\" \"Хубавото нещо в тениса е, че всяка седмица имаш възможност да играеш, да печелиш, да се поправяш. Това е голям плюс и носи още по-голямо желание да се подобряваш. Казал съм го и преди, казвам го и сега - титла от Големия шлем ще означава всичко за мен. Но всяко нещо по реда си.\" \"За да спечелиш тези турнири (от Големия шлем), се изисква още съвсем малко, но това малко всъщност е толкова много, че трябва да се надгражда с всеки следващ ден. Винаги съм знаел, че колкото повече работа влагам, това ще ми се отплати. Тенисът е един от тези спортове, в които каквото вложиш, това получаваш. За момента не само аз, а и целият ми отбор и семейството ми се много сплотени и само гледаме как да се подобряваме.\" Димитров счита, че натрупаният опит го е направил по-устойчив играч този сезон. \"С всяка следваща година научаваш повече за себе си, за играта, за играчите. Също така вложих много работа на и извън корта. Мисля, че най-накрая всички всички парчета си идват на мястото\", завърши той.", "date": "2017.11.14", "title": "Григор Димитров има големи мечти, но гледа стъпка по стъпка"}
{"url": "http://www.dnevnik.bg/bulgaria/2017/11/14/3077813_za_atakata_sreshtu_dnevnik_i_kapital_cacarov_otkaza_da/", "text": "След публикуването днес на  позицията  на \"Икономедиа\", че най-вероятно Комисията за отнемане на незаконно придобито имущество (КОНПИ) ще започне производство и ще бъде поискан запор на активи, в това число на фирмата - издател на \"Капитал\" и \"Дневник\", в която Иво Прокопиев има мажоритарен дял, от комисията реагираха с кратка позиция, че всички детайли около започнали проверки са служебни тайни. Малко по-късно главният прокурор Сотир Цацаров се измъкна от коментар, като беше цитиран от \"24 часа\", че няма да отговаря на публикации в медии на обвиняеми. Говорителката му Румяна Арнаудова беше цитирана с подобно изявление пред сайта ПИК. \"24 часа\" се позовава на източници, които потвърждават, че в дневния ред на КОНПИ за сряда една от точките е запор на активите на Иво Прокопиев. В ранния следобед от Комисията за отнемане на незаконно придобито имущество (КОНПИ) разпространиха позицията, в която казват, че отговарят на медийни запитвания във връзка с изявлението на \"Икономедиа\" и обясняват, че информацията във връзка със започнали проверки е тайна и не може да бъде разгласявана. В становището, в което не се казва нищо конкретно, са цитирани членове от Закона за отнемане на незаконно придобито имущество, в които се описват етапи от производството пред комисията. На практика с това изявление от комисията не отричат информацията, на която \"Икономедиа\" се позовава. Малко след разпращането на позицията, в сайта на \"24 часа\" се появи и реакция на главния прокурор Сотир Цацаров, който отказва да коментира \"изявленията на обвиняеми лица, както и публикации в принадлежащи им медии\". Цацаров не за първи път отказва да коментира теми или натъртва върху качеството на обвиняем или подсъдим (последно това се случи през лятото, когато във връзка с протест в защита на председателя на ВКС Лозан Панов, той цитира заглавия от \"Дневник\" и \"Клуб Z\", като обяви, че едната е медия на обвиняем, а другата на подсъдим - бел. ред). \"Това е поредният опит да бъде запушена устата на \"Икономедиа\". КОНПИ е ефективен механизъм за тормоз. Тя разполага с механизми, които да направят по-трудно функционирането на фирмата издател. Това показва мрежа от зависимости, при която държавните институции са инструменти за натиск, за държавно рейдърство, за да бъдат принудени едни независими медии да млъкнат\", заяви пред БНР Иво Прокопиев. Според него институциите трябва да се върнат на обществото, защото иначе държавата ще тръгне по наклонена плоскост. \"В България през последните 10 години не функционира нормалният политически цикъл и липсва независима, ярко изразена политическа опозиция\", смята Прокопиев. По думите му във всяка пропаганда има два принципа – да има враг и да се всява страх. \"Ако утре процедурата бъде започната от КОНПИ, ще стане ясно, че България не е правова държава. Няколко души, начело с господин Пеевски, решават кой да бъде проверен. Над половината от БВП идва от приватизирани фирми. Какво е посланието към тези инвеститори – вашите права не важат, ние решаваме кога и срещу кого да започнем конфискация. При това положение на нещата медиите са последната преграда срещу беззаконието\", заяви още съиздателят на \"Дневник\" и \"Капитал\".", "date": "2017.11.14", "title": "За атаката срещу \"Дневник\" и \"Капитал\": Цацаров отказа да коментира, КОНПИ обяви, че е тайна"}
{"url": "http://www.dnevnik.bg/sviat/2017/11/14/3078016_zaharova_za_rechta_na_tereza_mei_fundamentalno/", "text": "Лондон демонстрира фендаментално неразбиране на процесите по света и същността на международно-правния ред, основан на Устава на ООН, който Великобритания се кани да защитава.\" Така коментира Мария Захарова - говорителката на руското външно министерство,  речта на британския премиер Тереза Мей  в понеделник вечерта, в която тя обвини Русия в намеса в изборите на други държави, кибер шпионаж, опити за промяна на международния ред и използване на информацията като оръжие за дестабилизиране на западните общества. Думите на Мей директно са определени като антируски още в заглавието на  официалния коментар на сайта на министерството . \"Списъкът от твърдения не е нов, но главното, което ги обединява, е безотговорният и неоснователен характен на отправените към Русия обвинения\", продължава Захарова. Тя казва, че е \"цинично\" именно британското правителство да говори за защита на световния ред след \"агресивните действия на страната в Ирак и Либия\" с всички последици за хората и стабилността в района. Позицията на руското външно министерство е, че Тереза Мей говори тези неща, за да отвлече с измислен външен враг общественото внимание от \"не най-добрите времена, свързани с излизането на страната от ЕС и вътрешния разкол\". Константин Косачьов, председател на комисията по международни въпроси към горната камара на руския парламент, коментира, че на фона на подготвяната за следващите седмици визита на външния министър Борис Джонсън в Москва \"би било по-добре британският премиер да се въздържа от подобна публична риторика\".", "date": "2017.11.14", "title": "Захарова за речта на Тереза Мей: Фундаментално неразбиране на случващото се по света"}
{"url": "http://www.dnevnik.bg/kultura/2017/11/14/3078011_skandinavskiiat_film_kruvta_na_saamite_specheli/", "text": "Шведско-датско-норвежкият филм \"Кръвта на саамите\" взе наградата LUX, връчвана от Европейския парламент, обяви председателят му Антонио Таяни днес, цитиран от \"София филм фест\". За приза се състезаваха три заглавия, включително  немско-българската копродукция \"Уестърн\" на Валеска Гризебах . \"Кръвта на саамите\" на шведската режисьорка Аманда Кернел разказва историята на младо момиче от народа саами, който обитава северните земи на Швеция, Финландия, Норвегия и руската Мурманска общност (известни заедно и като Лапландия). Малцинство и в четирите държави, саамите водят тежък и труден начин на живот и до днешен ден са обект на предразсъдци и дискриминация. Главната героиня, която е тинейджър, растящ през 30-те години на XX в., е готова на всичко, за да избяга от този живот. Филмът е пълнометражен дебют за Аманда Кернел и имаше премиерата си на Венецианския филмов фестивал. Наградата се гласува от депутатите в Европарламента и се връчва за отстояване на европейските ценности и разглеждане на наболели теми от европейския дневен ред. Заедно с останалите два филма - \"Уестърн\" и френския \"120 удара в минута\" - \"Кръвта на саамите\" продължава да се състезава за наградата на публиката, като отличителното на приза Lux е, че номинираните се превеждат и излъчват безплатно в 28-те страни-членки на ЕС. В България Филмовите дни Lux започват от 1 декември и ще минат през седем български града: София, Пловдив, Варна, Благоевград, Плевен, Стара Загора и Смолян. Ето прожекциите: СОФИЯ 1 декември (петък) – 19,00 часа \"Уестърн\" (Western) на Валеска Гризебах 2 декември (събота) – 19,00 часа Носителят на наградата \"Кръвта на саамите\" (Sami blood) на Аманда Кернел 3 декември (неделя) – 19,00 часа \"120 удара в минута\" (120 battements par minute) на Робен Кампийо ПЛОВДИВ 4 декември от 18,30 ч., ЛЪКИ – Дом на киното \"120 УДАРА В МИНУТА\" (Франция), режисьор Робен Кампийо ВАРНА 5 декември от 19,00 ч., Фестивален и конгресен център ВАРНА – Зала \"ЕВРОПА\" \"КРЪВТА НА СААМИТЕ\" (Швеция-Норвегия-Дания), режисьор Аманда Кернел БЛАГОЕВГРАД 7 декември от 19,00 ч., Кино CINEMAX \"120 УДАРА В МИНУТА\" (Франция), режисьор Робен Кампийо ПЛЕВЕН 11 декември от 19,00 ч., Кино АРЕНА – Панорама Мол Плевен \"УЕСТЪРН\" (Германия-България-Австрия), режисьор Валеска Гризебах СТАРА ЗАГОРА 12 декември от 19,00 ч., Кино АРЕНА – Мол Стара Загора \"КРЪВТА НА СААМИТЕ\" (Швеция-Норвегия-Дания), режисьор Аманда Кернел СМОЛЯН 13 декември от 19,00 ч., Кино АРЕНА – Смолян \"УЕСТЪРН\" (Германия-България-Австрия), режисьор Валеска Гризебах", "date": "2017.11.14", "title": "Скандинавският филм \"Кръвта на саамите\" спечели наградата Lux"}
{"url": "http://www.dnevnik.bg/sport/2017/11/14/3077378_neuvereniiat_gofen_slomi_stradashtiia_nadal_v/", "text": "Давид Гофен показа липса на увереност, но се възползва от проблемите на Рафаел Надал и спечели първа победа във финалите на АТП в своята кариера. Белгийският тенисист се наложи със 7:6 (5), 6:7 (4), 6:4 в маратонска битка, продължила 2 часа и 48 минути. Двубоят беше очакван с огромно нетърпение в света на тениса, защото трябваше да даде отговор на един от най-важните въпроси в Лондон - какво е физическото състояние на Надал. Преди десетина дни той получи контузия в коляното, която го  принуди да се оттегли преждевременно от мастърса в Париж . Това постави до последно под въпрос участието му във финалите.  Днес световният номер 1 беше много далеч от обичайното си ниво и показа, че все още не е възстановен от травмата. Испанецът допускаше необичайно много грешки, а в ударите му отсъстваше традиционната сила и дълбочина. Надал за пореден път демонстрира изключителната си борбеност и непримиримост на корта. През цялата среща обаче той видимо изпитваше болки и поражението изглеждаше неизбежно. Големите колебания на Гофен все пак позволиха на Надал да се задържи максимално дълго в двубоя. Всеки път, когато успееше да вземе предимство, белгиецът започваше да прави грешка след грешка и намираше начин да реанимира съперника. В първия сет Гофен два пъти повеждаше с пробив - първо за 3:1, а след това за 6:5. И в двата случая обаче той направи истински подаръци на Надал, които позволиха на лидера в световната ранглиста да стигне до тайбрек. В него испанецът поведе с 2:0, но загуби пет от следващите шест точки. Белгиецът пропиля аванса си с ретур в аут при слаб втори сервис, последван от непредизвикана грешка от форхенд от отлична позиция в центъра на корта. Той обаче взе следващите две точки и спечели първия сет. Гофен спокойно можеше да приключи мача в два сета. Осмият в световната ранглиста поведе с 6:5 и 40:0 и имаше три поредни мачбола. Той обаче не се възползва от огромното си предимство, допусна пробив и загуби последвалия тайбрек, за да се стигне до решаващ трети сет. В него белгийският тенисист проби два пъти в първите три сервис гейма на Надал и натрупа комфортен аванс от 5:1. Вместо обаче да приключи бързо мача, той позволи на световния номер 1 да върне единия пробив и да намали до 4:5. Гофен все пак не позволи да се стигне до още един обрат и при петия си мачбол сложи точка на спора. \"Това със сигурност е най-голямата победа в моята кариера. Но, да, видях, че той изпитваше малко проблеми с движението си по корта и коляното го болеше. Беше много трудно, въпреки че движението му не беше на 100%. Той удряше топката наистина здраво. Да затвориш сет или мач срещу Рафа никога не е лесна задача\", заяви Гофен. На пресконференцията след двубоя  Надал обяви, че се оттегля от надпреварата . На негово място в турнира влиза сънародникът му Пабло Кареньо Буста. По-рано днес в първия двубой от група \"Пийт Сампрас\"  Григор Димитров победи Доминик Тийм с 6:3, 5:7, 7:5 . Това беше дебют за българския тенисист в надпреварата на осемте най-добри през сезона.", "date": "2017.11.14", "title": "Неувереният Гофен сломи страдащия Надал в трисетова драма"}
{"url": "http://www.dnevnik.bg/sport/2017/11/14/3077410_nadal_se_ottegli_ot_finalite_na_atp_v_london/", "text": "Световният номер 1 Рафаел Надал се отказа от финалите на АТП в Лондон заради контузия. Испанецът обяви оттеглянето си веднага след края на мача с Давид Гофен, в който  записа драматична загуба в три сета след близо три часа игра. \"Няма да мога да продължа. Аут съм от турнира. Моят сезон приключи\", обяви Надал на пресконференцията след двубоя. На негово място в турнира влиза сънародникът му Пабло Кареньо Буста, който заема десетото място в световната ранглиста. Мачът между Надал и Гофен беше очакван с огромно нетърпение в света на тениса, защото трябваше да даде отговор на един от най-важните въпроси в Лондон - какво е физическото състояние на световният номер 1. Преди десетина дни той получи контузия в коляното, която го  принуди да се оттегли преждевременно от мастърса в Париж . Това постави до последно под въпрос участието му във финалите на АТП. Той все пак реши да се включи, след като при пет от предишните си 12 класирания трябваше да пропусне турнира. Двубоят с Гофен обаче показа, че Надал все още не е възстановен от травмата. Въпреки че отново демонстрира изключителната си непримиримост и даде здрав отпор на съперника, испанецът видимо изпитваше болки през цялата среща.  \"Имах ангажимент към турнира, към града и към себе си. Направих всичко възможно да бъда готов за игра, но за съжаление не съм. Наистина се борих с всички сили, знаейки, че това вероятно ще е последният ми мач за сезона\", oбясни Надал. По думите му в този случай \"изобщо не става въпрос за решение, а за болка\". \"Нямам достатъчно сила, за да продължа да играя. Опитах, но беше истинско чудо, че успях да се задържа толкова дълго в мача. Просто няма смисъл да продължавам\", допълни той. Лидерът в световната ранглиста заяви, че е щял да се оттегли от турнира, независимо от изхода на двубоя с Гофен. \"Не ми беше никак приятно на корта. Да играеш в тази ситуация изобщо не е забавно. Не заслужавам след незабравимия сезон, който имах, да прекарам още два ужасни дни на корта.\" Това е поредна контузия в коляното, която Надал получава в своята кариера. \"Знам какво трябва да направя. Наясно съм с всички неща от травмите, които съм имал в миналото. Знам какво лечения е необходимо да приложа и какъв период от време трябва да се възстановявам.\" \"Дали това лечение ще проработи или не, ще видим. Хубавото е, че това не е нещо ново за мен. И аз, и всички в моя отбор имаме опит и знаем как трябва да действаме. Надявам се с правилната почивка и правилното възстановяване да бъда готов за началото на новия сезон\", завърши световният номер 1.", "date": "2017.11.14", "title": "Надал се оттегли от финалите на АТП в Лондон"}
{"url": "http://www.dnevnik.bg/analizi/2017/11/14/3076966_istinata_za_privatizaciiata/", "text": "\"Шест месеца, докато сме във фокуса на Европа, да се изговорят всички глупости, които на някого му дойдат на акъла\". Така министър-председателят описа целта на готвения от опозицията мъгляв вот на недоверие. За него са ясни само две неща. Първо - срокът на внасяне (в навечерието на европредседателството). И второ - че е напълно безперспективен, безсмислен и безпредметен. Тъй че министър-председателят е прав. При това не само за конкретния момент и конкретния повод, но и по принцип - напоследък в българската политика пада голямо \"чесане на езиците\" с празни приказки и всевъзможни глупости. Пример за това даде обаче и самият премиер - във въпросното си изявление той отговори на намерението за вот на недоверие със също толкова безперспективната и  безсмислена инициатива  \"да се върнем в целия криминален преход на приватизацията\". Освен че е безперспективна и безсмислена, тази инициатива е и крайно банална и изтъркана от употреба. Може би е забравил, но самият премиер преди година вече се закани да прави \"тотална ревизия на приватизацията\". И не е само той. Един президент непрекъснато повтаряше \"да се отворят досиетата на прехода\", а още преди 16 години един главен прокурор, който ще се запомни главно с неспирните си провокации към здравия разум, гръмко плашеше с проверка на всички раздържавени предприятия. Днешният главен прокурор пък преди няколко месеца отсъди, че \"има престъпления в много случаи (на приватизация)\", но се оплака, че \"давностният срок за неизгодни сделки е отдавна изтекъл\" и \"чертата е теглена\". И ето, че сегашните управляващи се канят да отстранят това неудобство със \"законодателни промени по отношение на отпадането на давността за престъпления при приватизационни сделки\". За да може, по думите на премиера, \"давността за приватизация да върви заедно с този вот на недоверие\". За да видим какъв ще е този път резултатът от това упражнение, трябва да започнем от самата приватизация, към която с годините съзнателно и трайно беше залепено прилагателното \"криминална\". Това е крайно опростенческо представяне на историята, полуистина, която заради непрекъснатото си повтаряне се превърна в една от най-големите лъжи на прехода, предназначена за хора с къса памет. Така приватизацията бе превърната в мръсна дума, в удобен универсален виновник за всички злини и несгоди. За целта бяха съчинени стряскащи легенди, като например често повтаряното твърдение, че активи за десетки милиарди левове, долари или евро (някои казват 20, други 30, че и повече) били продадени само за 2-3 милиарда. Сега премиерът вдигна мизата още по-високо, като обяви, че над 30 милиарда били откраднати по време на приватизацията. Но тези \"сметки\" нямат нищо общо с реалността. По официални данни на съответната агенция, досега приходите на държавата от приватизацията (която все още не е приключила) са за над 12,5 милиарда долара. Освен това, както е известно, едно нещо струва толкова, за колкото има желаещи да го купят. А желаещи да платят измислените от някой политик или прокурор фантастични суми никога не е имало. Първо, защото голяма част от някогашната \"гордост на социализма\" бяха технологично изостанали и икономически нежизнеспособни предприятия, чиято т.нар. продукция не би могла да бъде продадена никъде извън затворения, дефицитен и непридирчив пазар на \"братските социалистически страни\". И второ, защото при приватизацията заедно с активите се продават и пасивите. А огромна част от държавните предприятия бяха предварително източени, свръхзадлъжнени и докарани до фалит. (Същото, впрочем, се случи и със самата държава.) При тези условия истинският проблем с приватизацията беше, че тя бе безкрайно, а в някои случаи непоправимо забавена заради нечия далавера, политическа нерешителност или некомпетентност, както и заради изкуствено подклажданите страхове на \"широките народни маси\", успивани с благи приказки за \"плавен преход\". Въпреки всичко това обаче истината е, че именно благодарение на приватизацията икономически здравата и жизнеспособна част от българската държавна икономика оцеля и продължава да работи успешно в една нормална пазарна среда. Разбира се, далеч съм от мисълта, че всичко около приватизацията е било прозрачно, справедливо и законно, че не е имало комисиони и нагласени процедури в полза на \"наши хора\". Само че също така сигурно е, че от приказките за \"ревизия на приватизацията\" отново няма да произтече абсолютно нищо. Първо, защото идеите за законодателни промени са юридически безсмислени. Премахването на давността за \"престъпления\", свързани с приватизацията, е невъзможно поради простата причина, че е  противоконституционно . А възможното \"удължаване на давността до максимума от 35 години\" няма да промени нищо, защото няма как да бъде приложено със задна дата - за всяко престъпление се прилага законът, който е бил в сила по време на неговото извършване. И второ, защото дори за момент хипотетично да допуснем, че някакси тези юридически \"неудобства\" бъдат преодоляни, е много трудно дори да си представим, че десетилетия по-късно такива \"престъпления\" въобще могат да бъдат открити и доказани. И че прокуратурата на Цацаров може да направи онова, което не успя да направи прокуратурата на Филчев. Освен най-много да потормози известно време някой политически или бизнес конкурент. Така че цялата тази дандания около приватизацията не е нищо повече от политическа димка, чието пускане преследва едновременно няколко цели. Най-напред - да послужи като пропагандно противодействие на предстоящия вот на недоверие. После - да отклони вниманието от неспособността и нежеланието да се извършват реални реформи и от подмяната им с имитация (например, че се води борба срещу корупцията). И накрая - да прикрие далавери (включително извършени напоследък приватизационни сделки, за които давността далеч не е изтекла) и престъпления от по-ново време, в сравнение с които толкова оплюваната приватизация изглежда като детска игра. Заедно с това обаче волно или неволно се постига още един ефект - задълбочава се заблудата, че целият преход е провал, че демокрацията и пазарната икономика са измама, наложена от някакви злосторници, и че съществува някаква алтернативна посока, в която трябва да тръгнем.", "date": "2017.11.14", "title": "Истината за приватизацията"}
{"url": "http://www.dnevnik.bg/video/2017/11/14/3077320_video_v_iordaniia_zaraboti_nai-goliamata_sluncheva/", "text": "Най-голямата слънчева електроцентрала в бежански лагер започна дейност в Йордания, за да снабди с енергия близо 80 000 сирийци, съобщи Върховният комисариат за бежанците на ООН. 12.9-мегаватовата централа се намира в бежанския лагер \"Заатари\", на границата между двете държави. Живеещите там семейства ще могат да използват хладилници, телевизори, вентилатори и светлина, както и да зареждат телефоните си. Ток ще има до 14 часа дневно. Проектът на стойност 15 млн. евро е финансиран от германското правителство. Той ще спести на агенцията на ООН близо 5.5 млн. долара ежегодно, като парите ще могат да бъдат реинвестирани в бежанците. Слънчева енергия се използва и в други бежански лагери от \"Азрак\" в Йордания до \"Дадааб\" в Кения. 16 000 хиляди бежанци в \"Дадааб\" имат достъп до 280 000 литра вода ежедневно, благодарение на захранвана със слънчева енергия сонда. В \"Азрак\" първата слънчева електроцентрала в бежански лагер снабдява с енергия 20 000 сирийски бежанци и две села, свързани с националната преносна мрежа.", "date": "2017.11.14", "title": "Видео: В Йордания заработи най-голямата слънчева електроцентрала в бежански лагер"}
{"url": "http://www.dnevnik.bg/sport/2017/11/14/3077431_kakvo_sledva_za_turnira_v_london_sled_otteglianeto_na/", "text": "Финалите на АТП в Лондон  останаха без световния номер 1 Рафаел Надал.  Испанският тенисист се оттегли от турнира след първия си мач и отново не успя да спечели единственото голямо отличие, което липсва в бляскавата му колекция. Надал загуби от Давид Гофен  след оспорвана битка, продължила близо три часа. Двубоят ясно показа, че той все още не е възстановен от контузията в коляното, която получи на мастърса в Париж преди десетина дни. Лидерът в световната ранглиста за пореден път демонстрира изключителния си характер и борбеност. Болките, които изпитваше през цялата среща, обаче обезсмислиха по-нататъшното му участие. \"Нямам достатъчно мощ, за да продължа да играя. Опитах, но беше истинско чудо, че успях да се задържа толкова близо в резултата. Просто няма смисъл да продължавам. Не ми беше никак приятно на корта. Не заслужавам след незабравимия сезон, който имах, да прекарам още два ужасни дни на корта\", каза Надал на пресконференцията след мача. От думите му стана ясно, че съдбата му в Лондон до голяма степене е била предопределена. Той все пак реши да се включи, след като при пет от предишните си 12 класирания трябваше да пропусне надпреварата на осемте най-добри. \"Имах ангажимент към турнира, към града и към себе си. Направих всичко възможно да бъда готов за игра, но за съжаление не съм. Наистина се борих с всички сили, знаейки, че това вероятно ще е последният ми мач за сезона\", oбясни Надал. Четвъртият дебютант На мястото на Надал в турнира влиза сънародникът му Пабло Кареньо Буста. 26-годишният испанец, който заема десетото място в световната ранглиста, е четвъртият дебютант в тазгодишните финали след Григор Димитров, Александър Зверев и Джак Сок.  Кареньо Буста ще започне участието си в сряда вечерта срещу Тийм. Двубоят стартира в 22.00 часа, а шест часа по-рано на централния корт в зала \"О2 арена\" ще излязат Димитров и Гофен, които спечелиха първите си мачове в група \"Пийт Сампрас\".  В петък четиримата отново ще бъдат на корта за последните два мача от груповата фаза на турнира. Димитров ще играе с Кареньо Буста, а Гофен ще се изправи срещу Тийм. Загубата, която Надал записа срещу белгиеца, няма да бъде причислена към актива на Кареньо Буста. Испанският дебютант има четири загуби в четирите си досегашни мача с Тийм на ниво \"АТП\". Двамата изиграха един двубой тази година - във финала на турнира в Рио де Жанейро, когато австрийският тенисист се наложи със 7:5, 6:4. Кареньо Буста има доста по-добър баланс срещу Димитров - две победи от четири мача. Испанецът дори спечели последните си две срещи с българина - със 7:5, 6:3, 6:4 в третия кръг на тазгодишния \"Ролан Гарос\" и със 7:6 (3), 6:3 в първия кръг на мастърса в Мадрид през 2016 г. Димитров обаче постигна безапелационен успех при единствената им среща в зала - 6:4, 6:1 на старта на мастърса в Париж през 2015 г. На победа от полуфинал Развръзката в първите два мача и оттеглянето на Надал означават, че Григор Димитров ще си осигури място в полуфиналите, ако победи Гофен в сряда. Не само това, а при успех срещу белгиеца българският тенисист със сигурност ще завърши на първо място в групата. Това би му позволило да избегне евентуален сблъсък в полуфиналите с големия фаворит и рекордьор по титли Роджър Федерер. Димитров има отлични показатели в директните мачове с Гофен. На ниво \"АТП\" двамата са се срещали четири пъти, а българинът е излизал победител в три от тях. Те имат и три двубоя в турнирите от сериите \"Фючърс\" и \"Чаланджър\", като и трите са спечелени от Димитров. Двамата вече изиграха три мача помежду си през 2017 г. Първият беше на четвъртфиналите в Австралия, когато българинът постигна убедителен успех с 6:3, 6:2, 6:4. Десетина дни по-късно двамата се срещнаха във финала на турнира в София, спечелен от Димитров със 7:5, 6:4. На следващия турнир от календара - в Ротердам, белгиецът се наложи в четвъртфиналите с 6:4, 1:6, 6:3 и постигна първата си победа срещу българина.  Класиране на Гофен за полуфиналите още в сряда е възможно при два сценария. Единият е, ако белгиецът победи Димитров с 2:0 сета. Другият е, ако спечели двубоя без значение от резултата, а Тийм загуби от Кареньо Буста в късния мач. Испанецът е в най-неблагоприятна позиция, тъй като дори да спечели двете си срещи, може да отпадне в групите. Причината е, че по регламент вторият критерий след броя победи е броят изиграни мачове. Програмата за втория кръг Марин Чилич - Джак Сок (от 16.00 ч.) Роджър Федерер - Александър Зверев (от 22.00 ч.) Григор Димитров - Давид Гофен (от 16.00 ч.) Доминик Тийм - Пабло Кареньо Буста (от 22.00 ч.)", "date": "2017.11.14", "title": "Какво следва за турнира в Лондон след оттеглянето на Надал"}
{"url": "http://www.dnevnik.bg/politika/2017/11/14/3077130_borisov_dnes_e_na_rabotno_poseshtenie_v_rim/", "text": "Министър-председателят Бойко Борисов днес е на работно посещение в Рим, по покана на италианския премиер Паоло Джентилони. Посещението е уговорено по време на двустранната им среща в рамките на  Европейския съвет в Талин  този септември. В Рим двамата ще обсъдят възможностите за задълбочаване на двустранните отношения между България и Италия особено в търговско-икономическата сфера, както и сътрудничеството в рамките на ЕС. Ще бъде коментирана и европейската перспектива пред Западните Балкани. Усилията на България за поддържане на европейската перспектива пред страните от този регион се оценяват и споделят от Италия, израз на което беше и отправената от премиера Джентилони до премиера Борисов покана за участие в срещата от Берлинския процес, проведена през юли в Триест, посочва правителствената информационна служба.", "date": "2017.11.14", "title": "Борисов днес е на работно посещение в Рим"}
{"url": "http://www.dnevnik.bg/bulgaria/2017/11/14/3075694_za_potuvaneto_na_edna_istoriia_za_pari_i_obvurzanosti/", "text": "В разгара на скандала с обществените поръчки и назначения в община Хасково, които накараха депутата от ГЕРБ Делян Добрев да подаде оставка, която  обаче не бе приета от парламента , в регионалната медия на Добрич \"Бележник\" излиза статия със заглавие \"Пиарка, секретарка и общински съветник в управата на водния цикъл на Добрич.\" В нея се разказва как кметът е включил в проекта пиара и други хора от администрацията срещу високи възнаграждения. Историята остава незабелязана извън Добрич. Реакцията в града пък се изразява в заплахи към автора. Историята Материалът е на сайта  belejnik.bg  и е подписан лично от главния му редактор Юлияна Велчева. Публикуван е в началото на октомври. Според него секретарката на кмета  Йордан Йорданов  (издигнат от Реформаторския блок), пиарката му, общинска съветничка от ГЕРБ и бивш зам.- кмет на Балчик са включени в звеното за изпълнение на проекта на водния цикъл в Добрич. Тяхната работа няма да бъде \"на терен\", а ще е само административна, но пък ще получават доста високи възнаграждения. По информация на сайта общата сума само за заплати на назначените в административното управление на водния цикъл е 455 хил. лева. Данните за това, както и имената на служителите са предоставени от самата община след запитване по Закона за достъп до обществена информация. В статията се отбелязва, че няма информация за хода на проекта - гражданите не са уведомени нито къде ще се прави подмяна, нито са наясно каква част от градското водно трасе ще бъде обновена. А само за  \"първи копки и рязане на ленти\" по започване на проекта са отделени над 200 хил. лв . След това в статията се цитират имената на назначените в звеното за изпълнението на проекта и сумата, която всеки от тях ще вземе: 1. Ръководител на проекта: инж. Живко Неделев, бивш зам.-кмет на Балчик – 75 330 лв. 2. Координатор: инж. Добринка Михова, главен експерт в Дирекция УТИОС – 58 590 лв. 3. Експерт комуникация, информация и публичност: Галина Миткова, началник на канцеларията на кмета и пиар – 46 035 лв. 4. Юрист на проекта: Росица Маркова, юрист на община Добрич – 37 665 лв. 5. ВиК инженер, направление пречистване: Николай Читърлиев – 58 590 лв. 6. ВиК инженер, направление ВиК: инж. Димка Атанасова-Петрова – 58 590 лв. 7. Експерт счетоводство и финанси: Божанка Вуцова, общински съветник от ГЕРБ – 50 220 лв. 8. ВиК инженер, представител на асоциирания партньор: инж. Димчо Димов – 35 573 лв. 9. Служител, отговарящ за съхранението на документацията: Мария Йорданова, секретарка на кмета на Добрич – 34 407.50 лв. Възнагражденията са публикувани именно във вида, предоставен от общината като техният размер става известен от материал в сайта още през март. В публикацията от октомври се допълва, че Божанка Вуцова, в качеството си на общински съветник, е гласувала заема за водния цикъл, който община Добрич трябва да изтегли - 11 млн. лева кредит. Обща стойност на проекта е 115 млн. лева. След материала в belejnik.bg кметът дава интервю пред регионална медия и обяснява, че преди да назначи пиарката си, секретарката си и други общинари в управлението на проекта, той е предлагал по 5-6-7 души за позиция, но от екоминистерството все не ги харесвали. А и хората отказвали, защото работата била сложна, а заплатите - ниски. Важен момент е, че два от търговете по проекта са спечелени от фирми, близки до депутата от ДПС Делян Пеевски. При едната поръчка победител е Обединение \"ГИС АКВА БГ\", в чийто състав влиза столичната фирма \"Инфра експерт\" ЕООД. Според разследване на \" Капитал \" адресът за кореспонденция на последната е същият като регистрационния адрес на \"Хидрострой\" АД. Вторият търг е спечелен директно от \"Хидрострой\" АД. През лятото на 2016 г. \"Хидрострой\" купи лидера в строителния бранш \"Водстрой 98\". Макар и формално притежавана от Иван Мирински, \"Водстрой 98\" се смята за близка до Пеевски. \"Дневник\" потърси автора на материала Юлияна Велчева за коментар. Тя е била кореспондент на \"24 часа\" 17 години, преди да бъде съкратена. \"Точно когато в София вървеше медийната кампания с празните столове, в Добрич се разрази една съвсем различна медийна история. Текстът, който разкриваше какви възнаграждения вземат общинските чиновници, бе на два пъти изтриван в най-голямата местна фейсбук група, а накрая бях блокирана от администраторите на групата безпричинно\", коментира Велчева. Допълва, че \"ден преди това пък кметът на Добрич Йордан Йорданов пише на стената си: \"Относно нападките на някои сайтове и странички на лични \"медии\" заявявам следното: Няма да вляза в тази говорилня, няма да се оправдавам за скалъпени лъжи. Сезирани са компетентните хора и институции, за да не се допуска клеветите да определят общественото мнение.\" Тя заяви, че за нито един текст на сайта. \"Всеки текст обаче, който критикува местната власт, е атакуван от хейтъри, аз съм заплашвана с линч, фалшиви профили опитват да уронят авторитета ми и да ме дискредитират. Показателното е, че хейтът и фейкът се активизират във \"Фейсбук\" единствено под разследванията за местната власт. А под текстовете в моя сайт се пишат обидни и недостойни коментари, излезли от IP-та на лица, за които има данни, че работят в една местна институция\", каза Велчева. Колкото и да нашуми сред гражданите определена публикация на \"Бележник\", в местните медии дават думата по темата единствено на кмета. И нито той, нито местният журналист назовават кой е източникът на информацията. Сайтът и авторът на текстовете са определяни с неидентифицираното \"някои казват\". А нерядко колеги се включват във \"Фейсбук\" дискусии под текстовете ми, за да защитят кмета и властта. Така местни медии и местна власт налагат някакъв своеобразен остракизъм над критиката. И това прави местната власт безотговорна\", допълва главният редактор и собственик на belejnik.bg. Кметът Йорданов: Сумата е по-малка От своя страна кметът Йордан Йорданов определи публикацията като опит за дискредитация. \"Не е вярна, не е максимално пълна истината и част от нея е скрита\", коментира той пред \"Дневник\". По думите му посочените в публикацията заплати са само прогнозни стойности, които министерството е одобрило и в тях влизат данъците и осигуровките, а не само парите, които ще получат. \"Всъщност сумата изобщо не е такава, а е много по-малка. Там изобщо не са посочени експертите и специалистите от общината, които ще се включат в проекта като главните ѝ инженер и юрисконсулт. Целият капацитет, който общината може да даде за проекта, е даден. Оттам нататък са подбрани външните експерти. Освен това експертите на общината не получават 100% от това възнаграждение, а до 80% от него, тъй като те са на заплата към общината\", поясни Йорданов. Кметът твърди, че \"историята с конкретната медия\" била по-стара. Сайтът е имал договор към общината за създаване на концепция за културна стратегия и в края на 2016 г., когато е изтекъл срокът му, не е бил подновен от местната власт. Тогава по думите на Йорданов са започнали статиите срещу него и общината. Велчева потвърди, че сайтът е имал сключен договор за 12 хил. лева с общината - за създаване на концепция за културна визия на Добрич. По думите ѝ сделката не е можело да бъде подновена, защото не е можело тя да създаде втора концепция. \"Договорът беше изпълнен, а аз не съм подавала оферта за друг\", обясни журналистът. За договора между сайта и общината е имало и подробна статия -  тук .  За поста в профила му в социалната мрежа \"Фейсбук\" кметът Йорданов заяви, че не е бил за конкретната статия, а за по-стари публикации, които по думите му, също се опитвали да го клеветят. Засега той обаче само се е консултирал с адвокат, който да прецени дали да се сезират компетентните органи за клевета. \"Аз не заплашвам, никога не съм заплашвал\". Така кметът коментира мнението, че публикацията му в социалната мрежа е била заплаха към журналиста със съд. \"Нищо подобно\", отвърна Йорданов на въпроса дали проектът за водния цикъл е забулен в тайна от обществото. Вчера в града са раздавани книжки и информация за улиците, които са включени, какво и как точно се прави. По последните данни от звеното, която е стигнала до Йорданов скоро ще се прави и конференция за проекта. \"Информация има. Всеки, който е поискал по някакъв начин, през сайта, през имейл или тук на място му се дава информация\", обобщи той.", "date": "2017.11.14", "title": "За \"потъването\" на една история за пари и обвързаности във водния цикъл на Добрич"}
{"url": "http://www.dnevnik.bg/sviat/2017/11/14/3077101_vuv_velikobritaniia_deistva_varvarsko_upravlenie/", "text": "Великобритания, която винаги се е хвалила със стабилна политическа система и безупречна държавна администрация, често наричана \"Ролс-Ройс\", е в хаос. На фона на секс скандали и компромати, свързани с тайни срещи, политическо спонсорство и кралското семейство, правителството постепенно се разпада. Така поне казват вестниците в страната. Миналата седмица \"Таймс\" излезе със заглавие на първа страница \"Брюксел се готви за  падането на правителството на Тереза Мей \" - и това преди още кабинетът да навърши половин година на власт. А когато британските медии не успяват да разкрият мащабите на кашата, правят го чуждестранните журналисти. Стивън Ерлангър от \"Ню Йорк таймс\" каза на читателите си в началото на ноември, че страната \"е в безпътица, на борда е избухнал пожар и капитанът - клетата  Тереза Мей  - e оставена на мостика без пълномощия да реши дали да обърне кораба към пристанището или назад\". Ирландският автор Финтън О'Туул пише в книжния преглед на \"Ню Йорк таймс\", че \"Брекзит се подхранва от фантазии за второ издание на (Британската) империя - една възстановена глобална търговска империя, в която старите колонии отново ще се свържат със страната-майка\". Първият елемент от тази утопична представа, макар и облечен във фина фраза, е твърде преувеличен, а вторият е направо абсурден. Никой освен един истински фантаст не вярва, че империята може да бъде наново изградена, а и не го желае. Но злорадството е твърде съблазнителна емоция, за да бъде подмината, щом е налице случай да се отдаде дължимото на Обединеното кралство за неговото високомерие към другите страни, които то смята за не така добре управлявани като него. Истинският въпрос тук е дали  правителството на Мей  може да просъществува. И какво става, ако не успее? Сегашната бъркотия е резултат от функционирането на демокрацията, която нареди да бъдат отворени вратите пред варварите. Варварите са силите, които системните политици се опитват да държат извън стените. Те обаче бяха принудени да отворят вратите. В САЩ нахлуването се ръководи от  Доналд Тръмп : неговите варвари са онези, които възприемат сериозно призивите му за \"пресушаване на  вашингтонското блато \" и за \"поставяне на  Америка на първо място \". Британските варвари пробиха стените и в двете големи партии. Лейбъристите в момента се ръководят от група от крайни левичари, групирани около фигурата на  Джеръми Корбин  - човек, който вярва в национализирането на голяма част от икономиката, подкрепя и възхвалява действията на Ирландската републиканска армия (ИРА), на \"Хамас\" и на \"Хизбула\", и одобрява призива бившият лейбъристки лидер Тони Блеър да бъде съден за военни престъпления. Корбин и приближените му радикални депутати бяха почти игнорирани от останалите си колеги от парламентарната група на партията. Когато обаче той се кандидатира за лидер на лейбъристите през 2015 г., внезапен прилив на подкрепа, главно от младата партийна членска маса, го въздигна, за негова собствена изненада, до партийния връх. Така варварите нахлуха, а неочаквано доброто представяне на партията в парламентарните избори това лято потвърди, че те са трайно \"проникнали в крепостта\". Консервативните варвари са онези, които мразят  британското членство в ЕС.  Тяхната \"варварска\" парламентарна група, която бе малцинство - зарази и ръководството на партията. Бившият консервативен премиер Джон Мейджър, без да знае, че микрофонът е отворен, ги нарече \"копелета\". Те обаче се оказаха достатъчно силни, за да принудят премиера Дейвид Камерън да вземе фаталното решение да постави въпроса за членството в ЕС на референдум. Ала той загуби и така победилите варвари превзеха партията по наследство. Премиер обаче не стана един от тях, а \"клетата Тереза Мей\", една неентусиазирана привърженичка на оставането в ЕС. Тя спечели партийното лидерство в надпревара с двама опоненти - привърженици на Брекзит, като обаче изцяло прие, че народът се е произнесъл и че британското излизане от ЕС трябва да бъде осъществено. По този път обаче върху нея, а и върху страната, се изсипа дъжд от беди. Много членове на кабинета ѝ не са привърженици на Брекзит; те са убедени, че напускането е безумие и се опитват да продължат периода на \"развода\" с ЕС, за да дадат време на британските делови и финансови кръгове повече време да се подготвят за новите условия. Тримата министри, най-пряко ангажирани с Брекзит, включват непредсказуемият външен министър  Борис Джонсън , който има резки различия с предпазливия шеф на хазната  Филип Хамънд  - привърженик на оставането - относно графика за \"развода\", и  Дейвид Дейвис  - главният преговарящ с ЕС относно условията на \"развода\", когото бившият шеф на кампанията за излизане от ЕС и предполагаем негов съюзник, нарече \"глупак, мързеливец и самодоволен нарцис\". В горните слоеве на управляващата партия атмосферата е убийствена. Преговорите, както и да ги погледнем, вървят зле. Преговарящият от страна на ЕС  Мишел Барние  настоява за строг график, който не устройва Лондон, а въпроси като сумата, която Обединеното кралство трябва да плати преди напускането, спъват напредъка. Лодката се клати още по-силно от разрастващия се скандал за сексуален тормоз, довел до оставката на министъра на отбраната  Майкъл Фалън . Фактическият заместник-премиер Деймиън Грийн се мъчи да отбива обвинения в тормоз и \"екстремална порнография\", каквато, според твърденията, е намерена в парламентарния му компютър. С присъствието си начело на телевизионните новини и на челните страници на пресата скандалите се мултиплицират. Оказва се, че една нехайна забележка на външния министър Борис Джонсън вероятно е продължила затворническата присъда на Назанин Загари-Ратклиф - британска гражданка, излежаваща присъда за шпионаж в Иран, в резултат на невярното му твърдение, че тя е обучавала журналисти там. А т.нар.  \"Досиета от рая\"  разкриха, че Лорд Ашфорт - виден спонсор на Консервативната партия, е криел голяма част от богатството си в офшорка. Той не е единственият. От същите разкрития стана ясно, че  кралица Елизабет Втора  и синът ѝ, принц Чарлз, са се облажили от безданъчните зони. Тази седмица и министърката за международното развитие  Прити Пател  бе принудена да подаде оставка, след като се разкри, че е скрила поредица от срещи с израелски министри без знанието както на външното министерство, така и на премиера. Тя бе сменена от Пени Мордонт, която трябваше да бъде, подобно на своята предшественичка, явен привърженик на Брекзит. Мей просто няма свободата да избира на базата на компетентността, а само въз основа на това кой от коя страна на барикадата е. Премиерът е очевидно слаб, и това е така след като тя едва не бе победена от лейбъристите на изборите. А мащабността на задачата - да бъдат преразгледани стотици регулации на ЕС, закони и споразумения, да бъдат установени нови търговски връзки, да се попречи на оттеглянето на финансовия сектор от  лондонското Сити , да се привлекат нови и да се задържат утвърдени вече инвестиции, да се води борба със шотландските националисти, които продължават да заплашват с нов референдум за независимост - всичко това изисква сила и увереност. Това обаче никак не се забелязва. Четиридесет депутати консерватори са се съгласили да подпишат писмо за недоверие в Тереза Мей, съобщи в неделя \"Сънди таймс\". Така само осем гласа не достигат да се предизвика избор на партиен лидер - механизъм, чрез който Мей може да бъде изтикана от поста на премиер и да бъде сменена от друг консерватор. Един подобен опит за дворцов преврат срещу нея след пагубната ѝ реч пред годишната конференция на партията не успя, но много консерватори остават недоволни от дейността ѝ и разговорите за процедура за избор на лидер не стихват. Презумпцията за слабост на правителството е толкова натрапчива, че всеки ден се чуват спекулации кой ще наследи Мей като премиер. Най-много залагания има за  Майкъл Гоув  - министърът на околната среда и бивш журналист - умен и експедитивен привърженик на Брекзит, който обаче ще наследи същите мъчителни проблеми, с които Мей е принудена да се бори. Ако консерваторите изгубят крехкото си мнозинство в Камарата на общините при един вот на недоверие, ще последват нови избори, в които анкетите дават предимство на предвожданата от крайната левица Лейбъристка партия. Тогава страната ще окаже още по-дълбоко разделена отпреди. Това е варварското управление, иначе известно като демокрация. Десетки милиони хора в демократичния свят живеят в несигурност, със стагниращи доходи или в страх от масова имиграция, а понякога и при наличието на всичко това. Те са избрали да дадат гласовете си за варвари, защото цивилизованите хора, според тях, са нехаели или най-малкото не са реагирали на тревогите им. Макар последствията от това да са дълбоко неприятни или дори опасни, правилата, по които живеят страните, предлагащи политически избор, изискват уважение към тези гласове. Остава и надеждата цивилизоваността да се наложи, дори сред варварите. /БТА", "date": "2017.11.14", "title": "Във Великобритания действа варварско управление, известно като демокрация"}
{"url": "http://www.dnevnik.bg/sviat/2017/11/14/3076923_razcufnalite_amerikanski_biznes_interesi_v_kuba/", "text": "Разведряването при Обама откри възможности за американските компании в Куба. Втвърдяването на политиката на САЩ при Тръмп заплашва да ги провали. Скупчени в отдалечен ъгъл на павилион, само 13 американски компании участват в големия търговски панаир в Куба тази година - признак за това как интересът на фирмите да правят бизнес на острова е намалял през първата година от президентския мандат на Доналд Тръмп. Миналата година, на фона на ентусиазма след разведряването на двустранните отношения, договорено през 2014 г. от бившия американски президент Барак Обама и кубинския лидер Раул Кастро, 33 американски компании се представиха на изложението - най-важното събитие в бизнес календара на Куба. Настроението бе доста различно на тазгодишното издание на панаира, който се състоя миналата седмица в Хавана. Докато Китай участва с рекорден брой компании, а над 150 испански компании изпълниха пет павилиона, шепата американски бизнесмени бяха унили. \"Никога не съм виждал (американския павилион) безлюден\", каза Джей Брикман, вицепрезидент на компанията от Флорида за морски превози Crowley Maritime Corp. Той посещава панаира от 15 години. \"Хората наистина бяха обезсърчени и чувстват, че може би трябва да инвестират времето си на друго място.\"  Американски компании се втурнаха към Куба след разведряването, борейки се за утвърждаване на един отварящ се пазар с 11 милиона потребители. Благодарение на свързаните с пътуванията изключения от ембаргото американски авиокомпании възстановиха редовните полети до Куба. Starwood Hotels, филиал на Marriott International Inc, пое управлението на кубински хотел, а Carnival Cruise Line от Флорида включи Куба в своите маршрути. Мрачно настроение Влошаващите се отношения между САЩ и Куба, наред с все по-ясното осъзнаване на трудностите да се прави бизнес на острова, обаче сложиха спирачка на този процес. През юни Тръмп нареди по-строги търговски и транспортни ограничения, включително забрана на бизнеса с кубинските военни, които контролират големи части от националната икономика. Регулациите бяха представени в сряда. \"Това е огромна крачка назад\", коментира бившият американски министър на търговията Карлос Гутиерес, който е роден в Куба, а сега е ръководител на Американско-кубинския бизнес съвет. \"А бяхме постигнали толкова голям напредък\", не крие разочарованието си той. Продължаващата дипломатическа криза заради твърденията за атаки срещу американски дипломати в Хавана прави настроението още по-мрачно. Списанието \"Куба трейд\", излизащо в Маями, стана от месечно двумесечно, аргументирайки се с влошаването на бизнес средата при Тръмп. От юни бяха отменени няколко конференции в Съединените щати за правене на бизнес в Куба, включително селскостопански форум в Чикаго.  След разведряването при Обама американските фермери се надяваха на приемането на закон, който да им позволи достъп до кредитиране с цел да изнасят за Куба. Тръмп обаче даде ясно да се разбере, че няма да смекчи, камо ли да вдигне, ембаргото. \"Необходимо е първо да махнем дипломатическия въпрос от масата\", заяви комисарят на щата Луизиана за селското стопанство Майк Стрейн, допълвайки, че американският износ на храни за Куба може да достигне общо 1 милиард долара, ако отношенията се нормализират. По-трудно Още преди Тръмп да встъпи в длъжност като президент на САЩ, интересът частично се изпари, тъй като компаниите осъзнаха, че правенето на бизнес в Куба е трудно заради бюрокрацията, недостига на конвертируема валута, лошите телекомуникации и трудовите ограничения. Компанията за онлайн плащания PayPal Holdings Inc включи своя главен изпълнителен директор в делегацията на Обама при историческото посещение в Куба през март 2016 година. Тя бе заинтересована нейната услуга за трансфер на пари Xoom да стане достъпна в Куба, но каза, че оперативните предизвикателства са прекалено големи. \"Когато бъдем в състояние да осигурим скоростта, удобството и сигурността, които нашите потребители са свикнали да очакват от Xoom, ще започнем (да я предлагаме) в Куба\", заяви говорителка на PayPal за \"Ройтерс\". Някои компании обаче постигнаха напредък. След като получи всички необходими лицензи при Обама, пуерториканският разпространител на американския производител на тежка техника Caterpillar Inc се споразумя миналата седмица да отвори разпределителен център в кубинската специална зона за развитие Mariel. Бъдещи сделки с Mariel, която се отличава с данъчни и митнически отстъпки, няма да са възможни, тъй като тя е включена в публикувания в сряда списък с общо 180 държавни юридически лица, с които на американците е забранено да правят бизнес. \"Ограничаването на Mariel е особено вредно, тъй като това е най-динамичната и вълнуваща възможност в Куба\", предупреди Джеймс Уилямс, президент на лобистката група Engage Cuba. Дипломатическата криза усложни и логистиката на американския бизнес. През септември администрацията на Тръмп изгони 15 кубински дипломати, включително всички онези, които работеха с американски компании. Седмица по-късно председателят на управата на пристанището на Кливланд Даръл Макнеър отишъл в Хавана, за да подпише споразумение с кубинските пристанищни власти. Той каза, че вече разформированият търговски екип на посолството е помогнал за организирането на посещението. \"Съкращенията очевидно ще забавят нещата\", заяви Макнеър. Дългосрочна игра По-неблагоприятната конюнктура при Тръмп ще отдели зърното от плявата, твърдят обаче някои бизнес консултанти. \"Сериозните играчи, които разбират рисковете, остават в надпреварата\", каза Педро Фрайър, ръководител на международния отдел на базираната в Маями правна фирма Akerman LLP. Джеф Нелсън заяви, че неговата компания Strategic Staffing Solutions, която предоставя на клиентите си ай ти и други услуги, е готова да отдели необходимото време, за да положи основите за бизнес с Куба, предвид потенциала на нейната образованата й работна сила. \"Правенето на бизнес в Куба е много дългосрочен проект\", каза Нелсън, който е посетил страната осем пъти за две години. Някои компании се стремят към сключването на сделки зад закрити врата, за да не загубят позиции пред администрацията на Тръмп, доверяват консултанти. Много изключения от ембаргото от времето на Обама остават в сила. Публикуването на новите регулации поне внесе яснота какво е позволено. \"Компаниите знаят къде се намират и определено все още има възможности\", каза Гутиерес. \"Всеки изминал ден е просто пропусната възможност, като някой друг утвърждава марка и набира популярност сред кубинците.\" /БТА", "date": "2017.11.14", "title": "Разцъфналите американски бизнес интереси в Куба увяхват при Тръмп"}
{"url": "http://www.dnevnik.bg/video/2017/11/14/3077107_politikata_v_drehite_i_drehite_v_politikata_video/", "text": "От шапката на кралица Елизабет Втора до брошките на бившия държавен секретар на САЩ Мадлин Олбрайт и от токчетата на някогашния френски президент Никола Саркози до чорапите с Чубака на канадския премиер Джъстин Трюдо - облеклото и аксесоарите на политиците на световната сцена се подбират внимателно и носят послания. Това с особена сила важи за жените - вижте как във видеото. Още видео от рубриката \"С две думи\" -  тук.", "date": "2017.11.14", "title": null}
{"url": "http://www.dnevnik.bg/intervju/2017/11/14/3052988_jan-pol_padak_direktor_na_wwf_napravete_krachka_nazad/", "text": "- WWF няма политически дневен ред, фокусирана е основно върху консервационната си дейност, това важи за всички наши клонове, включително и този в България. В началото на 60-те основната ни цел беше да спасяваме природата и отделни видове. Но в един момент осъзнахме, че ако искаме да съхраним природата, трябва да работим с хората. За нас е важно да обвържем препитанието им със съхраняването на природата, това е и нашата мисия по целия свят в момента – тя е една и съща, независимо дали става дума за България, Азия Африка, Америка. Финансирането ни идва от отделни граждани, донори от публичния сектор, фондации и малък процент от корпорации. Първата ни битка беше за спасяването на \"големите пет\" вида в Африка. Най-спешно трябваше да се действа за носорозите и това беше първата ни акция – за тяхното спасяване и опазване. Тази кампания беше изключително успешна, увеличихме популацията на вида. Според мен този успех доведе до по-големи усилия, фокусирани върху опазването на дивите видове (Wild World Conservation) - например за спасяването на пандите в Китай. Една от основните ни активности и сега е свързана с опазването на тигрите, целта ни е да удвоим популацията им до 2022 г. Опазването на видовете остава ключова цел, но осъзнаваме, че за да ги съхраним, фундаментално е да опазим техния хабитат, а за да успеем трябва да сме сигурни, че хората там са задоволени от ресурсите, от които имат нужда. Като казвам хората, имам предвид в по общ план индивидите, но и различните индустрии, които да могат да функционират, да задоволят консуматорските си нужди – било то суровини или земеделие. - За разлика от подхода на \"Грийнпийс\", ние залагаме много повече на кооперирането и сътрудничеството. Опитваме да преговаряме, за да постигнем \"win-win\" решения на всеки един проблем. Индустриите, корпорациите, отделните индивиди са част от икономическата фабрика на всяко едно общество. Предизвикателството в случая е как да работим заедно, за да разберем нуждите на корпорациите, но в същото време да ги накараме да осъзнаят какъв е ефектът от техните действия и по-конкретно от тяхното производство, как доставят те своите стоки и услуги на хората. Става дума за цялата производствена верига по дългия й път до консуматора. Що се отнася до потребителите, опитваме се да им повлияем на това как и какво консумират – дали продуктите са произведени по устойчив начин, дали избират биопродукти. Така покриваме цялата верига от потребителите до производителите. Всъщност работим с всички сектори в обществото – от отделните индивиди, компании, корпорации, с публичния сектор – правителство и местна власт на всякакви нива, с традиционни общности. Търсим начин всички те да подобрят своята прехрана или печалба. Ако това значи корпорациите да печелят повече, това е добре, ние ще сме щастливи да е така, доколкото те подобряват и бизнес модела си така, че ресурсите, които използват да се добиват по устойчив начин. Това значи, че те ще могат да използват тези ресурси и в бъдеще. - Ако става дума за рибна индустрия – вместо една компания да печели много като обаче унищожава рибните запаси, тя може да ги експлоатира по устойчив начин така, че да има ресурс и за бъдеща печалба. Години наред те ще могат да продължат да ловят риба, да предлагат работа, да предлагат качествена риба, устойчиви рибни продукти на консуматорите и да печелят от това. - За нас защитените територии – било то в морето или сухоземни – са същността на опазването на природата, защото те опазват хабитатите. Ако ние можем да опазим няколко места, това позволява на биоразнообразието да \"процъфти\". Така допринасяме за едно по-здраво, но и по-щастливо общество, защото хората ще се чувстват по-добре. - WWF със сигурност подкрепя опазването и защитата на определени региони и територии. Идеалният вариант за една страна би бил да съществува мрежа от паркове и защитени територии, които са в полза на тази държава. Защото обичайно тези защитени места дават постоянен доход за местната общност – чрез туризъм или земеделие например. Експертите залагат конкретни цели, за да очертаят минимум от напълно защитени зони – гори и морски територии. Ние подкрепяме защитата на подобни консервационни зони. Това, което промотираме активно е защитата на Национален парк Пирин. Не става дума за местна кампнания на WWF-България, а за глобална акция, с която се опитваме да защитим цялостта на това, което е съхранено като природа в този парк. Ние смятаме, че Пирин е толкова важен за българите, българското общество и култура, че е от дългосрочен интерес за вас да го съхраните като защитена територия, за да може да продължи през годините да генерира това биоразнообразие, но също така да може да дава и доход на местните от туризъм и т.н. Планираме да продължим да информираме хората, за да сме сигурни че всички страни в обществото – хора, местните граждани, управляващите и местна власт са наясно с важността на Пирин не само за българите, но за значимостта на този национален парк за целия свят. Фактът, че той е класифициран като световно природно наследство от ЮНЕСКО, доказва това. И България трябва да бъде много горда, че има Пирин като защитена територия. Пирин е защитен в момента, но има голям дебат дали националния парк трябва да бъде \"отворен\" за допълнително разширение заради нов ски зони. Нашата позиция по този въпрос, която активно лансираме е, че е по-добре Пирин да бъде оставен така, както е момента и да не бъде използван повече за допълнителна експлоатация. Мисля, че при казуси като Пирин и други защитени територии трябва да гледаме дългосрочно и да сме сигурни, че сме разбрали напълно икономическите ползи от поддържането на тези територии под защита – било то морски или сухоземни. В редица държави ние сме правили икономически анализ на икономическите и екологичните ползи от националните паркове и защитени зони като Пирин и стигаме до извода, че в дългосрочен план икономическите ползи за местните и за цялата държава са по-големи от краткосрочните. Затова в случая мисля, че има нужда всички страни да направят една крачка назад и да се уверят дали разбират добре икономическите ползи в следващите 20, 30 и 50 години от това да поддържат защитен един парк, класифициран като световното наследство. – Конкретно в случая с Пирин не сме правили, но сме подготвяли такова проучване за други места. Смятам, че подобен анализ трябва да се изготви от местните власти и ние призоваваме официалните власти да го направят, за да добият ясна представа дали правят правилния избор в дългосрочен план.", "date": "2017.11.14", "title": "Жан-Пол Падак, директор на WWF: Направете крачка назад за Пирин и икономическите ползи ще дойдат"}
{"url": "http://www.dnevnik.bg/bulgaria/2017/11/14/3077454_edinstveniiat_policai_podsudim_za_noshtta_na_beliia/", "text": "Веселин Денчев, който беше единственият полицай, обвинен и подсъдим за \"нощта на белия автобус\" от 2013 година, е бил оправдан от Софийския районен съд преди около година през ноември 2016 година. Оправдателната му присъда е влязла в сила, след като прокуратурата не я е протестирала. Денчев  беше обвинен в нанасянето на лека телесна повреда на Кирил Димов в нощта на 23 юли 2013 г., Тогава в разгара на протестите срещу правителството на Пламен Орешарски, парламентът беше обсаден. За да бъдат изведени от Народното събрание, беше направен опит депутатите да преминат през обсадата в бял автобус. Това доведе единствено до ескалация на напрежението и до сблъсък с полицията. Повечето народни представители бяха изведени с камионетки на жандармерията няколко часа по-късно, а полицията разпръсна събралите се. Съдът приема, че няма доказателства Димов да е бил ударен в главата с палка именно от Денчев.  \"Анализът на доказателствените материали поотделно и в тяхната логическа връзка не обуслови извод за несъмнена доказаност на авторството на подсъдимия в извършване на инкриминираното деяние. Въпреки огромния брой свидетели, разпитани както на досъдебното производство, така и в хода на съдебното следствие, то всички те са категорични че не разпознават подсъдимия като извършител на инкриминираното деяние, въпреки че повечето от тях са очевидци, които са възприели агресивните действия на полицая с бялата маска. Единствено лицевоидентификационната експертиза сред целия доказателствен материал по делото въвежда съмнение, че именно Денчев е извършител на престъплението, но тук ключовата дума е съмнението, тъй като посочената експертиза не дава категоричен отговор на въпроса кое е заснетото лице на видеоматериала, а само допуска възможността това да е подсъдимия\", пише съдията в мотивите си. И уточнява, че преценката за виновността не може да бъде направена при условия на съмнение и несигурност и затова не кредитира експертизата. Съдът приема показанията на други полицаи, които са участвали в разпръсването на протестиращите. Те заявяват, че \"са били с каски и въоръжени с бойни палки, а протестиращите са били агресивни\". \"Нито един от посочените свидетели не е възприел непосредствено противоправно поведение на подсъдимия, нито го е видял да удря протестиращи граждани. Свидетелите не са възприели и той да е бил с поставена маска на лицето, нито са го разпознали на гледания в последствие от тях видеозапис, показващ действията на неизвестен полицай, с маска на лицето, който удря непровокирали го протестиращи\". От показанията на свидететелите по делото - полицаи и протестиращи се разбира, че при разпръсването на събралите се около парламента всички са видели полицай с бяла маска, която е покривала цялото му лице, с изключение на очите. Кой е този служител обаче не е установено. Все пак  ръководителят на Веселин Денчев отрича  пред съда да е имало полицаи с маски. Младен Маринов разпоредил извеждането на депутатите с бял автобус От приетата фактическа обстановка по делото се разбира, че настоящият главен секретар на МВР Младен Маринов, който през 2013 година беше заместник-началник на СДВР, е оглавил временен оперативен щаб за възстановяване на обществения ред, който е бил сформиран след края на заседанието на парламента на 23-ти юли. \"Около 20,00ч. началника на охраната на Парламента К. Д. потвърдил, че не може да гарантира сигурността на всички присъстващи и че трябва да изчакат организираното извеждане от сградата. Бил направен и поименен списък на присъстващите в сградата и около 22.00ч. по нареждане на комисар Младен Маринов било предприето част от тези лица да бъдат изведени с автобус, ескортиран с два специализирани автомобила\", е записано още в мотивите и приетата от съда фактическа страна. Автобусът е трябвало да излезе през улица \"Г. С. Раковски\", но на практика измина само няколко метра.", "date": "2017.11.14", "title": "Единственият полицай, подсъдим за \"нощта на белия автобус\", е бил оправдан"}
{"url": "http://www.dnevnik.bg/sviat/2017/11/14/3077456_amerikanskata_armiia_shte_se_bie_sreshtu_isliamska/", "text": "Американската армия ще се бие срещу \"Ислямска държава\", докато групировката иска да се бие, каза министърът на отбраната на САЩ Джеймс Матис, цитиран от Ройтерс. В момента подкрепяни от САЩ и Русия сили се борят за отвоюване на оставащите територии под контрола на \"Ислямска държава\". Матис заяви, че по-дългосрочната цел на американската армия ще бъде да не позволи на \"Ислямска държава\" да се върне, след като групировката загуби контролираните от нея територии. \"Врагът още не е обявил, че е приключил с района, така че ние ще продължим да се бием, докато те искат да се бият\", каза министърът. Той също така подчерта важността от по-дългосрочни усилия за мир, намеквайки, че войските на САЩ искат да помогнат за създаване на условията за дипломатическо решение в Сирия. \"Ние няма просто да си тръгнем точно сега, преди да има напредък по Женевския процес\", заяви той. Матис отбеляза, че според него югозападната зона за деескалация работи, и изрази надежда, че в бъдеще ще има още зони, които да позволят на повече бежанци да се завърнат по домовете си.", "date": "2017.11.14", "title": "Американската армия ще се бие срещу \"Ислямска държава\", докато групировката иска да се бие, каза министърът на отбраната"}
{"url": "http://www.dnevnik.bg/sviat/2017/11/14/3077123_strahut_ot_rusiia_sblijava_polsha_i_ukraina_no/", "text": "Студен полъх нахлу в отношенията между Полша и Украйна. Макар общият страх от Русия да ги сближава, двете страни трудно могат да загърбят болезненото историческо минало, толкова болезнено, че в Полша го наричат \"геноцид\". Насроченото за декември посещение на президента Анджей Дуда в Украйна не бе потвърдено и въпросът \"все още се проучва\" според интервю на държавния глава, поместено в петък от католическия всекидневник \"Наш дженник\". Същия ден той потвърди пред католическо радио, че Полша подкрепя Украйна в контекста на сепаратисткия конфликт, съответно и европейската политика на  санкции срещу Русия . Но заяви също, че е \"много разтревожен\", тъй като \"някои граждани на Украйна и за нещастие някои представители на украинските власти отричат историческата истина\" за отношенията между двете страни в миналото. Кланетата във Волин Това бе намек за действията на украинската власт, която според полските медии спъва ексхумацията на поляците, станали жертви на  кланетата във Волин . Полша упреква Украйна, че не е осъдила изрично масовите убийства, дело на украинските националисти от въстаническата армия УПА, от чиито ръце са загинали през 1943 г. най-малко 50 000 души от полското малцинство във Волин - източен регион на полската държава в границите преди 1939 г. Според Полша става дума за \"геноцид\" - термин, използван в резолюция на парламента от 2016 г. Полската съпротива е предприела там наказателни акции, но в доста по-ограничен мащаб. Според украински историци обаче това е достатъчно, за да се третират еднакво действията на двете страни, и оправдава липсата на извинения от страна на Киев. Президентът Петро Порошенко изрече неведнъж фразата \"прощаваме и молим за прошка\", а през юни 2016 г. положи венец във Варшава пред паметника на поляците, загинали във Волин. Варшава следи освен това със силно безпокойство как днешна Украйна тачи паметта на ръководителя на УПА  Степан Бандера,  сражавал се за кратко с нацистка Германия, но и сътрудничил на райха. Изслушан в парламента в четвъртък вечерта, полският зам.-министър на външните работи Бартош Чихоцки упрекна Киев, че взема \"решения, поставящи под въпрос декларацията за стратегическо партньорство\". Тази декларация бе подписана в Киев от тогавашните президенти Лех Качински и Виктор Юшченко през 2007 г., когато двустранните отношения бяха в подем след победата на \" оранжевата революция \" в Украйна. Революция, която между другото доведе до масивна миграция на украински работници към Полша. Броят им наближава един милион и може да нарасне още повече, защото те се интегрират безпроблемно в полското общество, нуждаещо се от работна сила. Стратегически партньор Според медии, близки до полските консерватори, последните са особено впечатлени от изявленията на Володимир Вятрович, директор на украинския Институт за национална памет - изследователски център, финансиран от правителството. По думите им историкът е заявил във \"Фейсбук\", че с плочите, монтирани върху гроба на Незнайния воин във Варшава в знак на почит към полските войници, паднали в битки с УПА, \"се отдават държавни почести на чекисти\", с други думи - на комунистическата политическа полиция. В очите на полските патриоти подобно уподобяване е тежка обида. Полският всекидневник \"Дженник газета правна\" заяви в четвъртък, че Полша е забранила на Вятрович да влиза в страната, но полското външно министерство не потвърди, нито отрече тази информация. Запитан от журналисти в Киев, Вятрович каза само, че не е информиран за такова решение и в близко време не се кани да пътува в Полша. \"Украйна няма намерение да политизира историческото минало на полско-украинските връзки и ще положи усилия да запази конструктивния си подход\", заяви в петък за АФП говорителката на украинската дипломация Мариана Бетса. \"Украйна е стратегически партньор на Полша\", изтъкна тя. /БТА", "date": "2017.11.14", "title": "Страхът от Русия сближава Полша и Украйна, но болезнената история още ги разделя"}
{"url": "http://www.dnevnik.bg/sviat/2017/11/14/3077458_novo_obvinenie_sreshtu_djordj_bush-starshi_za/", "text": "Още една жена обвини бившия президент Джордж Буш в неуместно поведение, предадоха \"Асошиейтед прес\" и ТАСС, цитирани от БТА. Пред сп. \"Тайм\" Розлин Кориган разказва, че е била на 16 години, когато Буш я сграбчил за задните части, докато двамата позирали за снимка през 2003 г. на събиране на служители от ЦРУ северно от град Хюстън. Розлин била на проявата заедно с майка си и баща си, който бил анализатор на разузнавателни данни. Пред изданието тя разказва, че е била ужасена и много объркана. Розлин споделя, че не е казала нищо на президента тогава, защото по думите й една тийнейджърка не можела да каже пред всички на бивш президент на САЩ, че не трябва да я опипва по този начин. Сп. \"Тайм\" пише, че жената е разказала за посегателството на седем души след няколко години. В края на октомври актрисата Хедър Линд обвини  президента на САЩ от 1989 до 1993 г. Джордж Буш-старши, че я е докоснал два пъти отзад, докато тя позирала за снимка с него. Освен това той ѝ разказал мръсен виц. Линд уточни, че случаят е станал през 2014 г. в Хюстън, когато Буш е бил на 90 години. Говорителят на 41-ия президент на САЩ - Джим Макграт, каза днес, че Буш съжалява за каквито и да е обидни действия, извършени от него. Кандидат за Сената е призован да се откаже, заради сексскандал Същевременно днес лидерът на републиканците в Сената на американския Конгрес Мич Макконъл призова кандидат от неговата партия за място в Сената от щата Алабама да се оттегли незабавно от надпреварата заради отправени срещу него обвинения за опипване на малолетна, предаде Франс прес. Рей Мур, магистрат от Алабама, е кандидат за място в Сената на изборите на 12 декември. В петък обаче в. \"Вашингтон пост\" публикува разказ на жена, която твърди, че през 1979 г. Мур, който бил тогава на 32 години, я завел у дома си и я опипал през дрехите. Тогава тя била на 14 години. Три други жени също разказват, че са излизали на срещи с Мур, преди да навършат 18 години, но не са имали сексуални контакти с него. Магистратът е подкрепян от бившия съветник на Тръмп Стивън Банън и отрича обвиненията.", "date": "2017.11.14", "title": "Ново обвинение срещу Джордж Буш-старши за непристойно поведение към жена"}
{"url": "http://www.dnevnik.bg/bulgaria/2017/11/14/3077344_da_tursish_gaz_v_niva_ili_kakvo_se_sluchva_s_21_dka/", "text": "Областната и общинските администрации в Добрич и Генерал Тошево не са упражнили контрол върху начина, по който дружеството \"Русгеоком БГ\" е извършвало проучване за наличие на нефт и газ в земеделски имот край добруджанското с. Рогозина. Това твърди в сигнал до \"Дневник\" общинският съветник в Генерал Тошево Николай Костов (Земеделци и Реформатори). Според него предназначението на имота, отдаден под аренда на \"Русгеоком БГ\", на практика вече е с променено предназначение и след приключване на сондажите ще е негоден за селскостопанска дейност. Бетон в нивата Според документи, предоставени на \"Дневник\", след решение на Общинския съвет в Генерал Тошево през октомври 2009 г. кметът на града е разпоредил на \"Русгеоком БГ\" да бъде отдаден под аренда земеделски терен с площ 21 дка. Той е част от по-голям земеделски имот с обща големина 37 дка. и начин на трайно ползване \"нива\". Съгласно сключения договор за ползване на терена, той е арендован за период от три години (удължаван няколко пъти след това), а наемната цена е определена на около 58 лв. на декар за първата година със заложено увеличение от 50% за всяка следваща. Според текста на същия договор \"наемателят няма право да променя предназначението на имота\". Въпреки това Николай Костов твърди, че това на практика вече се е случило след като в нивата са изградени бетонна площадка, басейн и сонда. \"Направил съм лично проверка за състоянието на имота. Големи части от него са бетонирани и замърсени, казва Костов. При това положение той никога повече няма да може да бъде ползван за добив на селскосторанска продукция\". Кой контролира контролиращите? След констатациите си съветникът неколкократно е отправял въпроси до общинската администрация в Генерал Тошево за това кой и как упражнява контрола върху изпълнението на договора, подписан с \"Русгеоком БГ\". Получените отговори обаче препращат към други институции и не съдържат никаква конкретна информация. \"Според действащото в момента законодателство, строежът на сгради и съоръжения върху земеделски терени се допуска само ако това е свързано с ползването им по предназначение, казва Николай Костов. Строителните книжа за това се издават при условията и реда на Закона за собствеността и ползването на земеделските земи и на Закона за устройство на територията. Проверките, които до момента съм извършил в документацията по този случай, показват, че такива строителни разрешения не са издавани. Въпреки това строителството е извършено\", обяснява той. Пак според Закона за собствеността и ползването на земеделските земи, промяна в предназначението на селскостопански терени се допуска само след решение на Комисията за земеделски земи към Министерството на земеделието. Такова решение обаче до момента не е издавано, твърди Костов. \"Освен това застрояването на терени, предназначени за селскостопански нужди, е допустимо само ако е влязъл в сила Подробен устройствен план след промяна на предназначението на земята, казва той. Това изискване на Закона за устройство на територията също не е спазено от общинската администрация в Генерал Тошево\". Бягство от отговорност Направените констатации Николай Костов изпраща с въпроси до тогавашния кмет на общината Димитър Михайлов (БСП) още в края на 2012г. Получените отговори издават по-скоро опит за бягство от отговорност. Според писмо, подписано от Михайлов и заместника му Ивайло Манушев (ГЕРБ, племенник на депутата от партията Пламен Манушев), още с подписването на договора с \"Русгеоком БГ\" е било ясно, че той ще се ползва  за провеждането на геолого, гео-физични и сондажни проучвания, а не като нива \". Справка с текста да договора показва, че там действително не е упоменато дали сондажите ще са свързани с търсенето на нефт и газ, което предвижда използването на специални технологии, крие рискове от замърсяване на околната среда и изисква договарянето на специални условия за работа. Според отговорите на Михайлов и Манушев информация, свързана с това може да бъде търсена единствено от Министерството на околната среда и водите. За информация, касаеща контрола по изпълнение на програмата за търсене на нефт и газ край с. Рогозина двамата препращат към Министерството на икономиката. А разрешенията за строителството, извършено в нивата, съветват да бъдат търсени от Областната администрация в Добрич. \"От всичко това излиза, че след отдаването под наем на земеделския терен от 21 дка. край с. Рогозина общинската администрация вече не се интересува какво се случва там\", казва общинският съветник Николай Костов. На собствен терен През 2015 г. Ивайло Манушев е вече зам. областен управител на Добричка област, а кмет на Генерал Тошево става Валентин Димитров (ГЕРБ). Въпреки това опитите на Костов да получи информация за ставащото върху земеделския терен, на който \"Русгеоком БГ\" търси газ, не се увенчават с по-голям успех. Междувременно общинската земя от общо 37 дка, на която и в момента работи по проекта си за добив на газ вече е собственост на \"Русгеоком БГ\". Тя е продадена от местната администрация в Генерал Тошево след постъпило искане от компанията и решение на общинският съвет в Генерал Тошево. Цената на сделката е 115 хил. лв. Дневник изпрати до Областната администрация в Добрич въпроси, относно издадените строителни разрешения на \"Русгеоком АД\" за нивата край Рогозино. До приключването на работата върху този текст отговори не бяха получени.", "date": "2017.11.14", "title": "Да търсиш газ в нива, или какво се случва с 21 дка земеделска земя край Генерал Тошево"}
{"url": "http://www.dnevnik.bg/sport/2017/11/14/3077370_video_burzina_i_fines_-_magicheskiiat_udar_s_koito/", "text": "Григор Димитров направи блестящ дебют във финалите на АТП след драматична победа над световния №4 Доминик Тийм. Българският тенисист сътвори няколко запомнящи се удара в хода на двубоя, който предложи зрелищна битка и много емоции. Едно от изпълненията му обаче се открояваше над всички останали. Димитров изправи публиката на крака с изумително воле, което със сигурност ще намери място в класацията с най-добрите удари на турнира. Освен че беше много красиво, изпълнението на българина дойде в изключително важен момент - при точка за пробив. При 3:3 в решаващия трети сет той поведе с 40:15 в сервис гейма на Тийм. Димитров избра да направи скъсен ретур, с който принуди австриецът да влезе навътре в корта. Тийм опита къса топка, но българинът скоростно се придвижи напред и направи магическо воле, което остави съперника без отговор. \"Винаги трябва да намериш правилния момент. Знаех, че дори да не се случи във втория сет, в третия ще се открие възможност, която ще мога да използвам. Както и стана при 3:3. Използвах момента и се получи. Агресивната игра винаги се отплаща\", каза Димитров на пресконференцията след мача. \"Винаги съм се считал за агресивен играч, винаги съм излизал на корта с тази нагласа. Това е едно от най-важните неща - не само в този турнир, а във всички мачове. Мисля, че когато се стигне до решаващ сет, именно тази нагласа ти помага да спечелиш\", допълни дебютантът в Лондон.", "date": "2017.11.14", "title": "Видео: Бързина и финес - магическият удар, с който Григор Димитров изправи всички на крака"}
{"url": "http://www.dnevnik.bg/sport/2017/11/14/3077359_hubchev_ostana_dovolen_ot_posledniia_mach_na_bulgariia/", "text": "Селекционерът на националния отбор по футбол Петър Хубчев остана доволен от представянето на състава в последния мач за годината. В понеделник вечерта  българите спечелиха с 1:0 срещу Саудитска Арабия с гола на Ивелин Попов в края . \"Разговорите, които имахме, най-после бяха възприети изцяло и това си личеше на терена по време на мача. Полезна проверка за нас и сериозно изиграна от всички. Отношението бе такова през целия лагер и за радост успяхме да го пренесем и на терена този път, защото преди не винаги успявахме. Исках да затвърдим някои от нещата, които бяхме постигнали\", каза Хубчев. Той отново говори за важността играчите да са уверени. \"Във футбола самочувствието трябва да е постоянна величина, а понякога ние бързо го губим или придобиваме. Получи се много добра проверка, но някои не са в отлична физическа кондиция. Имахме пропуски от статични положения, но нямахме толкова добра информация за съперника. Когато знаем кой къде играе, не се получават подобни неща\". Селекционерът допълни, че гледа към бъдещето и не иска да се връща към пропуснатите възможности в квалификациите за световното в Русия. \"Няма смисъл да се сещаме за миналите квалификации, защото това няма да доведе до нищо.\" \"Не са това играчите за следващите квалификации, макар че основната група се знае. Дано става още по-голям кръгът за избор на играчи\", каза Хубчев.", "date": "2017.11.14", "title": "Хубчев остана доволен от последния мач на България за 2017 г."}
{"url": "http://www.dnevnik.bg/evropa/novini_ot_es/2017/11/14/3077180_eksperti_bulgariia_shte_postigne_slab_napreduk_v/", "text": "Въпреки фокусът върху Западните Балкани, българското председателство на Съвета на Европейския съюз вероятно ще постигне само ограничен напредък по преговорите за присъединяване на страните от региона. Това показва проучване на авторитетната консултантска компания IHS Global Insight. От компанията отбелязват, че един от приоритетите на българското председателство е \"Европейска перспектива и свързаност\" за Западните Балкани, а през май 2018 г. София ще е домакин на среща на върха между лидерите на ЕС и на Албания, Босна и Херцеговина, Македония, Черна гора, Косово и Сърбия. През април 2018 г. ще се проведе и среща за европейските инициативи за развитие на газовите връзки в Централна и Югоизточна Европа. Оценяваме, че ЕС иска да използва българското председателство, за да извлече ползи от географската близост и да демонстрира интереса си към региона независимо от рисковете, произтичащи от засилената правителствена нестабилност и бавния напредък в прилагането на европейското законодателство в държавите от Западните Балкани, посочват от компанията. Въпреки този фокус, на фона на преговорите за излизането на Великобритания от ЕС и нежеланието да се приемат нови страни, е вероятно да се постигне само слаб напредък в преговорите за присъединяване, смятат експертите. Вместо това е по-вероятно ЕС да увеличи средствата за региона, за да подкрепи регионалните инфраструктурни проекти. На срещата в София се очаква да бъдат обявени нови инициативи за регионалната газова и транспортна инфраструктура. В момента Сърбия и Черна гора водят преговори за присъединяване, а Македония и Албания са със статут на кандидатки за членство. Миналата седмица по време на съвместна пресконференция с премиера Бойко Борисов председателят на Европейската комисия Жан-Клод Юнкер  изрази увереност, че  Сърбия и Черна гора ще станат членки на ЕС  преди 2025 г.", "date": "2017.11.14", "title": "Експерти: България ще постигне слаб напредък в лобирането за Западните Балкани"}
{"url": "http://www.dnevnik.bg/evropa/evropeiski_parlament/novini_za_ep/2017/11/14/3077464_evroparlamentut_iska_ukraina_da_raziasni_sporniia/", "text": "Председателят на Европейския парламент Антонио Таяни ще отправи към украинския президент Петро Порошенко искане за разяснения по съдържанието на приетия в Украйна закон за образованието, предаде БТА. \"Запитване към Порошенко с искане за разяснения ще бъде изпратено тази вечер или утре сутринта. В това послание ще подчертая, че правата на езиковите малцинства трябва да се спазват, що се отнася до правото им да ползват езика си, още повече, че в случая става въпрос за европейски езици\", каза вчера Таяни при откриването на пленарната сесия. Следващата седмица, когато ще се състои среща на върха, посветена на програмата \"Източно партньорство\", ще се срещна с Порошенко и ще повторя пред него предложенията, изложени в сегашното ми послание. Крайно необходимо е езиковите малцинства да бъдат защитени\", подчерта председателят на Европарламента. Таяни отбеляза, че украинският закон е предизвикал силна реакция сред евродепутатите и той е получил немалко протести от депутати срещу него. В края на септември украинският президент  подписа закон \"За образованието\" , според който образователния процес може да се осъществява само на украински език. До 2020 г. езиците на националните малцинства ще се преподават до пети клас, а оттам нататък цялото обучение още от първи клас ще протича изцяло на украински. Законът беше разкритикуван от Полша, България, Гърция, Румъния, Унгария и Русия, припомня ТАСС. На 12 октомври Парламентарната асамблея на Съвета на Европа (ПАСЕ) призна, че законът е съществена пречка за обучението на националните малцинства на родните им езици и препоръча той да бъде изпратен за експертно мнение във Венецианската комисия. ", "date": "2017.11.14", "title": "Европарламентът иска Украйна да разясни спорния закон за образованието"}
{"url": "http://www.dnevnik.bg/na_put/2017/11/14/3069053_milord_vecheriata_e_servirana_krai_temza/", "text": "Да вечеряш на брега на река Темза, докато гледаш преминаващите кораби, Тауър бридж, небостъргача \"Шард\" и кораба-музей \"Белфаст\", не е лоша перспектива за завършек на деня. За съжаление, не и през ноември в Лондон. Но тъй като приятните преживявания са си приятни преживявания и хората са готови да плащат за тях, ресторант в британската столица намери начин да превърне летните удоволствия на брега на Темза в целогодишни. \"Копа клуб\" (Coppa club) е верига със заведения на някои от най-популярните туристически места в британската столица. Когато отворил преди две години, барът край реката едва смогвал да посрещне всички желаещи да вечерят там. Топлите дни обаче не продължават дълго и собствениците предприели нестандартен ход - миналата зима поръчали осем големи прозрачни палатки с формата иглу и настанили масите вътре, разказва \"Бизнес инсайдър\". Сервитьорите могат да бъдат повикани със специален бутон, инсталиран във всяко иглу, а от тонколоните звучи фънк, соул и джаз музика. Посетителите могат да избират между салати, печени меса и риба, пица, паста и сандвичи. Заведението предлага различни видове напитки, както и коктейли. Заради големия интерес времето за престой е ограничено до 2 часа, а заведението наело допълнително десет души, за да смогне със заявките. Иглутата са резервирани целодневно чак до средата на януари. Собствениците обаче са оставили три къщички за посещение без предварително ангажиране, така че при малко повече късмет човек може да се окаже на правилното място в правилния момент.", "date": "2017.11.14", "title": "Милорд, вечерята е сервирана ... край Темза"}
{"url": "http://www.dnevnik.bg/evropa/novini_ot_es/2017/11/14/3077469_polskiiat_prezident_v_nashata_strana_niama_miasto_za/", "text": "Полският президент Анджей Дуда остро осъди проявите на ксенофобия и расизъм, като каза, че в Полша няма място за антисемитизъм и \"болен национализъм\", предадоха \"Асошиейтед прес\" и \"Ройтерс\". Това беше най-силното и първото недвусмислено осъждане от страна на представител на консервативното ръководство по повод расистките възгледи, изразени от някои от участниците в организирано от десни групи  шествие в Деня на независимостта на Полша  в събота във Варшава. През последните два дни членове на правителството до голяма степен описваха участниците в похода като патриоти и омаловажаваха естеството на ксенофобските послания. \"В нашата страна няма място или разрешение за ксенофобия, няма разрешение за болен национализъм, няма място за антисемитизъм . . . Подобни възгледи означават изключване от нашето общество\", каза Дуда. По думите му Полша трябва да остане отворена за всички, които искат да работят за доброто на нацията. Лидерът на управляващата партия \"Право и справедливост\" Ярослав Качински заяви, че по време на похода е имало \"злополучни инциденти\", но ги определи като \"периферен проблем\". Според него може да е имало \"провокация\". \"Тези, които искат да навредят на Полша, знаят как да го направят\", каза той. \"Полската традиция . . . няма нищо общо с антисемитизма, ние сме възможно най-далеч от това, нямаме нищо общо с расизма\", заяви Качински.", "date": "2017.11.14", "title": "Полският президент: В нашата страна няма място за антисемитизъм"}
{"url": "http://www.dnevnik.bg/evropa/novini_ot_es/2017/11/14/3077474_es_prizova_da_niama_nikakva_vunshna_namesa_v_livan/", "text": "Европейският съюз призовава да няма никаква външна намеса в Ливан след оставката на ливанския премиер Саад Харири, заяви върховният представител на ЕС по външните работи и сигурността Федерика Могерини, цитирана от \"Франс прес\" и БТА. Тя каза още, че е от съществено значение да се избегне \"внасянето на регионални конфликти\" в Ливан. \"Ние не искаме никаква външна намеса в Ливан и смятаме, че е от съществена важност да се избегне внасянето в Ливан на регионални конфликти, на регионални динамики, на регионални напрежения, които трябва да останат извън тази страна\", каза Могерини. Тя съобщи, че утре ще разговаря в Брюксел с ливанския външен министър Джебран Басил. В началото на ноември ливанският министър-председател Саад Харири  неочаквано подаде оставка , само година след като беше назначен на поста. Той обвини шиитското движение Хизбула и неговия съюзник Иран, че се опитват да се налагат в Ливан. Харири заяви, че обстановката в Ливан напомня онази от времето, когато е бил убит баща му Рафик Харири и че се бои, че той също може да бъде убит. Вчера той  увери, че скоро ще се върне в Ливан  и че е свободен в Саудитска Арабия, където се намира сега.", "date": "2017.11.14", "title": "ЕС призова да няма никаква външна намеса в Ливан"}
{"url": "http://www.dnevnik.bg/biznes/2017/11/14/3077472_turciia_e_izpratila_na_interpol_doklad_za_kontrabanda/", "text": "Турската служба за борба с организираната престъпност и контрабандата (KOM) е изготвила доклад за \"продуктите, идващи от българската компания \"Булгартабак\" и превърнали се в източник на контрабанда\", който е бил изпратен до главния секретар на международната организация за полицейско сътрудничество Интерпол. Това се разбира от годишния доклад на KOM, който е публикуван миналата седмица, съобщава  \"Капитал daily\" . В него за пореден път турските власти съобщават, че българските цигари съставляват основна част от нелегалния пазар в Турция. Според турските власти щетите за бюджета от незаконните цигари са 400 млн. турски лири (което е приблизително 172 млн. лв.) на година. В доклада се посочва още, че \"терористичните организации \"Работническа партия на Кюрдистан\" (PKK) и \"Общество на кюрдските организации\" (KCK) постигат големи приходи, събирайки т.нар. такси от контрабандистите\". В доклада на KOM се казва още, че информацията за контрабандата на цигари е била обсъдена с чуждестранни полицейски представители и по-специално британската Национална агенция за борба с престъпността, Центъра за правоприлагане в Югоизточна Европа (SELEC), Interpol и Британския кралски институт за отбрана и сигурност - Royal United Services Institute, който е много активен на Арабския полуостров и в Близкия изток. Проблемът за българските цигари е поставен за пръв път от КОМ през 2010 г., но тогава делът им не е толкова значителен. Според турските власти цигарите тръгват от свободната зона в Дубай Jebel Ali, откъдето по различни канали през Иран, Сирия и Ирак достигат до Турция. През пролетта на тази година вторият по големина производител на цигари в света - British American Tobacco (BAT), купи всички марки на \"Булгартабак холдинг\" за България и Адриатика, логистичния му бизнес и веригата Lafka в Босна. Когато през юни тази година българските власти заловиха голямо количество цигари без бандерол от марката на \"Булгартабак\" ММ, влизащи от Турция, от BAT заявиха, че нямат права върху марките на \"Булгартабак\" извън България и Адриатика. Това означава, че най-вероятно \"Булгартабак холдинг\", чиято собственост се свързва с депутата от ДПС Делян Пеевски, е запазил правото за тези марки на пазарите от арабския свят, посочва изданието. От Интерпол коментират, че единствено държавата заявител може да коментира случая, а от турската служба за борба с организираната престъпност и контрабандата (KOM) обясняват пред \"Капитал\", че са засекли, че контрабандните цигари, които влизат в страната, са предимно на \"Булгартабак\". Дипломат от западноевропейска държава коментира неофициално пред \"Капитал\", че България е възприемана като транзитна държава, през която влизат нелегални цигари от Гърция, достигащи до пазарите в Западна Европа. \"Бритиш Американ Табако следи всички развития в региона и компанията работи с всички правителства, за да гарантира, че всяка продадена кутия цигари е напълно легална и с платени данъци\", коментират от компанията.", "date": "2017.11.14", "title": "Турция е изпратила на Интерпол доклад за контрабанда на цигари на \"Булгартабак\""}
{"url": "http://www.dnevnik.bg/bulgaria/2017/11/14/3077482_upravliavashtite_shte_predlojat_promiana_v_zakon_za_da/", "text": "Управляващите ще подготвят промяна в закон, която да позволи в малки населени места екипите от пожарникари да са от двама вместо от трима души. Това ще даде възможност да не се стига до закриване на пожарни, каза днес по БНТ заместник-министърът на вътрешните работи Красимир Ципов. Изказването му идва след дни, в които се проведоха няколко протеста срещу планирани закривания на поделения на пожарната. Ципов уточни, че до тях се е стигнало заради промяна в закона от 2015 година, която предвижда минималната численост на един екип да е от трима служители. Заместник-министърът на вътрешните работи уточни, че през август тази година е изтекъл гратисният период, за да се изпълни изискването на закона. След протестите обаче нямало да се върви към спазването му. Според Ципов спазването на закона в сегашния му вид ще означава да бъдат назначени повече от 300 нови служители. Но те нямало как да постъпят веднага, защото трябвало първо да минат подготовка с продължителност поне половин година. Заместник-министърът уточни, че що се отнася до противопожарните служби в Пампорово и Боровец, управляващите така или иначе имали намерение да ги запазят чрез командироване на служители. Красимир Ципов каза още, че вече се е обърнала тенденцията броят на напускащите МВР да е по-голям от броя на постъпващите.", "date": "2017.11.14", "title": "Управляващите ще предложат промяна в закон, за да не се закриват пожарни"}
{"url": "http://www.dnevnik.bg/bulgaria/2017/11/14/3077480_niama_da_se_razvaliat_privatizacionni_sdelki_obiavi/", "text": "При положение че се приеме  предложението на ГЕРБ да се промени конституцията  и падне давността за престъпления, свързани с раздържавяването, при последвалите процеси няма да се иска разваляне на приватизационни сделки, а ще се търсят наказания за виновните за неизгодните такива. Това уточнение направи днес по БНТ председателят на правната комисия в парламента Данаил Кирилов. Той поясни, че няма как да се развалят сделки, при положение че в някои случаи предприятията вече ги няма, а в други те са препродадени. \"Промяната в конституцията не дава основания за действия. Не се бъркаме в гражданския оборот\", обяви пред \"Нова телевизия\" и депутатът от ГЕРБ Десислава Атанасова. Тя обясни, че ако впоследствие се докаже, че има извършено престъпление, се преминава към отнемане на имуществото и т.н., като се използват разпоредбите на Наказателния кодекс. Кирилов от своя страна подчерта също, че няма да има и нови процеси по отношение на сделки, за които съдът вече се е произнесъл. Коментирайки темата по Би Ти Ви, депутатът от ГЕРБ Тома Биков уточни, че инициативата за започване на разследвания на приватизационни сделки се оставя на съда и прокуратурата, но и ГЕРБ щяла да подадат конкретни сигнали. Попитан защо се иска промяна на конституцията, а не на Наказателния кодекс, Кирилов посочи, че това е така, защото се взима предвид предишният опит за отпадане на давността. Става дума за престъпленията по време на комунизма, като през септември 2015 година депутатите приеха да няма давност, но  Конституционният съд отхвърли текстовете  като противоречащи на основния закон на страната. Целта е и Нинова На въпрос защо се говори за отпадане на давността за периода 1992-2017 година, а не и след това Кирилов посочи, че на практика приватизацията е приключила много отдавна, а и дори да се стигне до продажба на нови държавни активи, нормалната давност ще е достатъчна, ако процесът за проследяване и наказване на подобни сделки се осъществи. Данаил Кирилов посочи, че би следвало да се разследват и сделки, към които сегашният лидер на БСП Корнелия Нинова има отношение. \"Не знам дали приватизацията на \"Техноимпекс\" ще е сред тях\", уточни Кирилов. Тома Биков намекна, че се визира и тази сделка. На въпрос дали ще се разглежда приватизацията на \"Булгартабак\" той отговори, че няма нужда това да се прави, защото от нея са получени 200 милиона долара, \"а не 70 000 долара, колкото за едно предприятие в миналото с активи за милиони в цял свят\". По този повод Десислава Атанасова съобщи, че настоящият лидер на БСП Корнелия Нинова е била собственик на половината акции в дружеството \"Техноимпекс\", като е била и член на съвета на директорите. Разделила се с тях в годината, когато било освободена от поста заместник-министър на икономиката. Според нея в такава сделка нямало нищо лошо, ако акциите са купени на \"коректна\" цена. В отговор на вота на недоверие Тома Биков косвено подкрепи и мненията, че исканата промяна на конституцията сега е в отговор на подготвяния от опозицията вот на недоверие срещу правителството заради корупцията. \"Правим това нещо в контекст. Напоследък много се говори за борба с корупцията. Генезисът на това, което наричаме корупция, е там. 1991-1992 година едни хора се събудиха богати, и то без да имат особени качества\", каза депутатът от ГЕРБ. Той обаче направи и уточнението, че управляващата партия искала още в предишния си мандат да направи подобни промени, но падането й от власт осуетило плановете и сега \"това става в първия възможен момент\". \"Не сме против приватизацията по принцип. Тя беше необходим инструмент, но я проведохме бавно и мръсно\", добави Биков. Той поясни, че по време на тежката икономическа криза при управлението на БСП предприятията са били съсипани, а после са купени на безценица. \"Целта е тази страница от българския преход да бъде светла и ясна, а темата е неудобна за участвалите в тези процеси\", смята пък Атанасова. Данаил Кирилов припомни как работническо- мениджърските дружества са имали предимство при приватизацията и са получили възможност да плащат разсрочено, като често използват за целта компенсаторни записи, бонове от масовата приватизация и други \"сурогати\", които умишлено били обезценени. Според него често миноритарните акционери са губели своите дялове в резултат на натиск от страна на големите акционери, търговски измами и други нечисти способи. Търси се подкрепа от други партии Тома Биков изрази надежда, че и другите политически партии, включително и БСП, ще подкрепят предложените промени в конституцията. Данаил Кирилов от своя страна уточни, че дори това да не стане, пак може да минат текстовете, но при второто, отложено гледане на законопроекта, където са нужни 160 гласа, или две трети от гласовете на депутатите, а не квалифицирано мнозинство (или 180 гласа). Подобен сценарий обаче щял да забави приемането на промените с поне два месеца. Кирилов обяви, че вече има разбирателство с коалиционния партньор в управлението да се подкрепи новият текст в конституцията. ДПС, които също изразиха готовност да подкрепят промените, стигнали до това мнение самостоятелно.", "date": "2017.11.14", "title": "Няма да се развалят приватизационни сделки, обяви Данаил Кирилов"}
{"url": "http://www.dnevnik.bg/evropa/zemedelie/2017/11/14/3077506_pchelarite_shte_kandidatstvat_za_podpomagane_ot_24_mln/", "text": "Пчеларите ще имат възможност да получат финансиране по схемата за държавна помощ de minimis, която е до 15 хил. евро за едно стопанство. Това се разбира от решение на управителния съвет на фонд \"Земеделие\". За подпомагането ще се подават документи от 20 ноември, като крайният срок е 1 декември. Общо отделеният бюджет е за 2.4 млн. лв., съобщават от институцията. За подпомагане могат да кандидатстват стопани, които имат между 20 и 200 пчелни семейства. Допустимо е подпомагане и на по-големи пчелари, но само за първите 200 пчелни семейства. \"Финансовата подкрепа е част от годишния разход за подхранване на пчелно семейство и има за цел да компенсира направените от пчеларите разходи за зазимяването и за справяне с последствията от неблагоприятните климатични условия, довели до ниски добиви на пчелен мед\", обясняват още от фонд \"Земеделие\". Изплащането на средствата е предвидено до 18 декември.", "date": "2017.11.14", "title": "Пчеларите ще кандидатстват за подпомагане от 2.4 млн. лв."}
{"url": "http://www.dnevnik.bg/citat_na_deniia/2017/11/14/3077507_citat_na_denia_bulgariia_e_poluorientalsko/", "text": "Това каза политологът Евгений Дайнов днес по БНТ, представяйки новата си книга \"Записки по революцията 1997-2017\", премиерата на която ще е на 22 ноември. Откъс от нея можете да прочетете  тук . В отговор на въпрос той уточни, че за България чашата е наполовина пълна и тя \"никога няма да е пълна догоре със съвременна цивилизация\". Дайнов допълни, че това е така заради т.нар. \"Предопределеност на пътеката\". \"Историята задава рамки на възможностите. България е нация без самочувствие, без усет към организаторство, защото е била организирана отгоре надолу в продължение на три поколения и в нея няма истинско разбиране какво представлява властта и за какво се ползва\", каза Дайнов. Как може да се смени чипът Той допълни, че ключът към смяна на чипа е образованието, най-вече училищното. \"За да знаем какво образование искаме, трябва да си представим какво общество искаме. Ние не знаем какво общество искаме. Общество, в което, ако си тарикат и имаш роднина в общината, те назначават – лесният начин. Или общество, в което учиш, минаваш курсове по мениджмънт, явяваш се на конкурс и отиваш в общината\", каза още Евгений Дайнов. Политологът прогнозира, че предстоят припламвания на съпротива срещу заздравяващата се хватка на управляващата олигархия върху всички обществени сфери. \"Пак ни предстоят самозащитни действия за жалост, а не разгръщане на културната революция, която да смени чипа. Отново ще компенсираме, а няма да развиваме\", обобщи политологът. Евгений Дайнов посочи, че последните 200-300 години от развитието на света са показали, че колкото по-уредена е една страна, толкова по-малко революционни събития има в нея. В България такива не липсвали, което показвало и доколко е уредена държавата. Улицата връща нещата в правилната посока \"Не бива революциите да се правят от хора с пушки, защото нещата се усложняват много. Най-типичното за последните 30 години е, че българският управляващ елит никога не е имал сили, знания и воля да държи нещата така, че България да е модернизираща се съвременна страна. Той непрекъснато залита към миналото и тогава се появява онази част от обществото, наречена улица, която връща нещата в правилната посока или поне спира деградацията\", каза още Евгений Дайнов. Той изрази задоволство, че в България винаги е имало достатъчно активни хора, които да компенсират анемията, бездействието, алчността и глупостта на властта. \"Има държави, където такова малцинство няма – Беларус, Молдова. Имаме късмета още от Възраждането да има активни граждани, които държат нещата в правилната посока\", посочи Дайнов. Най-голямото разочарование е отдаването на царя и неговия пазач Като най-голямото разочарование на прехода той посочи това, че българите в своята маса са решили да се отдадат на Симеон Сакскобургготски в момент, когато страната е била изведена на магистралния път към Европа. \"Казаха \"Царят ще ни оправи\", повярваха му, като каза, че партиите са демоде. България се лашна в една посока, излезе от пътя, в който непрекъснато трябва да бъде връщана. Не знам кой е виновен, но знам кой носи отговорността – тогавашният български елит и голяма част от българския народ, които се отдадоха на царя си, след това се отдадоха на неговия пазач. Но голяма част от народа успя да компенсира, за да не изпаднем в едно евроазийско-азиатско-ориенталско тресавище\", обясни Евгений Дайнов. Правителствата на Димитров и Костов единствени мислели за общото благо Той посочи, че в България употребяването на властта за собствени цели винаги е имало, но за щастие е имало и правителства, употребяващи властта за общото благо. Попитан кои такива правителство си спомня, Дайнов посочи, че за последните 20-години това са кабинетите на Филип Димитров и Иван Костов. \"Те се опитаха да управляват за общото благо, но вътре се намъкнаха хора, които започнаха да взимат неща за себе си, които не им принадлежат \", допълни политологът.", "date": "2017.11.14", "title": "Цитат на деня: България е полуориенталско, полусоциалистическо, следселско общество"}
{"url": "http://www.dnevnik.bg/gradska_sreda/2017/11/14/3077503_stolichen_obshtinski_suvetnik_iska_veloaleia_na/", "text": "Столичният общински съветник от Реформаторския блок Стефан Марков поиска да се изгради велоалея по протежението на бул. \"Симеоновско шосе\", както и да се направи пешеходна пътека с изкуствена неравност и пешеходен светофар на \"Ловен парк\" при Борисовата градина. С писмо до медиите той обясни, че в този район на София има голям велотрафик от и за влизане в Борисовата градина, както и към болница \"Токуда\". Според него това създава риск както за велосипедистите, така и за пешеходците. Освен това по думите на Марков след изграждането на велоалеята \"Симеоновско шосе\" щяло да бъде велосвързано с кварталите \"Студентски град\", \"Дианабад\" и \"Витоша\". Той уточни, че е отправил официално предложение до кмета Йорданка Фандъкова. То е постъпило вчера в Столичния общинския съвет. Марков допълни, че изграждането на велоалея на това място ще компенсира донякъде гражданите от квартал \"Витоша\", които наскоро протестираха за липсата на градски транспорт и инфраструктура. Тя щяла да улесни живеещите в тези райони, но това нямало да разреши изцяло проблема им с липсата на градски транспорт. Общинският съветник поиска още да бъде изградена пешеходна пътека с изкуствена неравност на кръстовището на бул. \"Симеоновско шосе\" и улицата, отвеждаща до ресторанта в \"Ловен парк\". Той предлага там да се постави и пешеходен светофар, който да бъде активиран само тогава, когато има човек, а през останалото време да свети зелено за колите.", "date": "2017.11.14", "title": "Столичен общински съветник иска велоалея на \"Симеоновско шосе\""}
{"url": "http://www.dnevnik.bg/biznes/2017/11/14/3077501_turseneto_na_petrol_shte_se_zabavi_sled_8_godini_sochi/", "text": "Световното търсене на петрол през 2025 година ще достигне 100.3 милиона барела на ден според прогнозите на Международната агенция за енергията (МАЕ), която преразгледа към понижение очакванията си за цената на петрола към тази дата до 83 долара за барел в резултат на увеличаването на добива в САЩ, съобщи ТАСС. В периода 2016-2025 година световното търсене на петрол ще расте средно с 0.7 милиона барела дневно. След 2025 година обаче темповете ще се забавят и в промеждутъка до 2040 година показателят ще расте средно с 0.3 милиона барела, се посочва в публикувания днес доклад на МАЕ \"Световни енергийни перспективи\". Към 2040 година световното търсене няма да е достигнало връхната си точка според експертите. Тогава то ще бъде 105 милиона барела дневно. Прогнозата е повишена с 1.4 милиона барела спрямо прогнозата миналата година. Броят на автомобилите към 2040 година ще се удвои, но те ще бъдат по-енергийно ефективни. По това време по пътищата ще има около 280 милиона електромобила според МАЕ, което ще бъде около 15 процента от световния автопарк. МАЕ очаква цената на барел петрол през 2025 година да достигне 83 долара, което е с 18 долара по-малко спрямо миналогодишната оценка на фона на очакванията за повишение на добива на шистов петрол в САЩ. За 2040 година МАЕ очаква цената на барел петрол да бъде 111 долара, което е с 14 долара по-малко спрямо миналогодишната прогноза. МАЕ почти не промени прогнозата си за добива на петрол и газов кондензат от Организацията на страните - износителки на петрол (ОПЕК), към 2025 година и очаква показателят да бъде 39.8 милиона барела дневно спрямо 39.6 милиона барела през 2016 година. На фона на активния растеж на добива на страните извън картела, особено САЩ, членовете на ОПЕК едва ще могат да задържат пазарен дял от малко над 40 процента, се посочва в документа. МАЕ очаква към 2025 година добивът на петрол в Русия да спадне до 10.5 милиона барела дневно спрямо 11.3 милиона барела през 2016 година и да продължи да спада в дългосрочна перспектива на фона на намаляване на запасите. Според МАЕ Русия ще увеличи добива на газ към 2025 година до 718 милиарда кубични метра, а към 2040 година до 788 милиарда кубични метра. Според основния сценарий към 2025 година световният добив на газ се очаква да бъде 4.2 трилиона кубични метра газ, а към 2040 година - 5.3 трилиона кубични метра.", "date": "2017.11.14", "title": "Търсенето на петрол ще се забави след 8 години, сочи прогноза"}
{"url": "http://www.dnevnik.bg/bulgaria/2017/11/14/3077519_mandarinite_da_se_miiat_sus_sapun_i_chetka_predi/", "text": "В големите търговски вериги често се предлагат боядисани мандарини, които могат да предизвикат алергии при децата, каза днес по БНТ специалистът по хранене и диетика проф. Донка Байкова. Тя посъветва плодовете да се измиват със сапун и четка и след това да се консумират. \"Част от тези оцветители са от синтетичен произход, рискови са както за поява на свръхвъзбудимост при децата, от поява на кожни обриви или астматични пристъпи – бронхити\", поясни Байкова. Мандарините се боядисват, за да изглеждат сочни и оранжеви, като се разпознават по това, че боядисват ръцете, а при измиване яркият цвят се отмива. Репортаж на БНТ2 показа, че такива плодове се предлагат в големите търговски вериги на щандовете за промоции или при акции за разпродажба. От Българската агенция по безопасност на храните уточняват за БНТ, че боядисването на цитруси не е забранено, но повърхностната обработка може да се извършва само с определени вещества. От агенцията твърдят, че те са напълно безвредни, тъй като представляват цветни восъци и гланциращи агенти с органичен произход, които не проникват под кората на плода.", "date": "2017.11.14", "title": "Мандарините да се мият със сапун и четка преди ядене, съветва специалист по хранене"}
{"url": "http://www.dnevnik.bg/sport/2017/11/14/3077478_italiia_sled_futbolnoto_fiasko_tugata_sulzite_na_bufon/", "text": "Италия изживя една от най-мъчителните вечери във футболната си история, след като кошмарът се превърна в действителност -  четирикратният световен шампион няма да играе в Русия 2018 . \"Скуадра адзура\" ще отсъства от най-големия футболен турнир за първи път от 1958 г.  Италианците не успяха да направят необходимото, за да преодолеят Швеция в баража, и сега ще имат много време, но и теми за размисъл. В центъра на вниманието попадна вратарят Джанлуиджи Буфон, който се надяваше да се раздели с националния отбор след световното. Камерите дълго показваха разочарованието и сълзите на стража, който обяви, че това е бил последният му мач за Италия. Вниманието привлече и селекционерът Джанпиеро Вентура, който понася много критики след провала. Тъжната раздяла \"Тъжно е, че последният ми мач съвпадна с провала за класиране на световното\", каза 39-годишният Буфон. Той стана световен шампион през 2006 г. в Германия, като в 20-годишната си кариера в националния отбор има 175 мача. \"Вината е споделена по равно между всички. Не може да има изкупителни жертви\", заяви вратарят. И добави, че съжалява заради всички почитатели на футбола в страната. Въпреки това е положително настроен, че \"скуадра адзура\" отново ще има успехи. \"Със сигурност италианският футбол има бъдеще, защото ние имаме гордост, умения, устремени сме и след трудностите винаги намираме начин да си стъпим на краката\", каза Буфон. Освен него с отбора се разделят Даниеле де Роси и Андреа Бардзали, като се очаква същото решение да вземе и Джорджо Киелини. \"Това е черен ден за италианския футбол. Ще има време да се направи оценка на случилото се. Сега е време следващото поколение да поведе националния отбор към победите. Дадох повече от десет години, за да защитавам цветовете на Италия. Да съблека фланелката на националния отбор за последен път – чувството е странно\", заяви Де Роси. Остав(к)а Селекционерът Вентура се извини за неуспеха, но даде знак, че няма намерение да напуска поста. Той не говори пред националната телевизия, а след това закъсня с 20 минути за пресконференцията, като обясни, че е бил длъжен да благодари на всеки футболист поотделно. \"Не съм подал оставка, защото не съм говорил с президента (на футболната федерация). Да напусна? Трябва да оценим всички детайли, за да вземем правилното решение за ситуацията. Това е много жесток резултат за нас, но искам да благодаря на всички привърженици. Благодаря на всеки човек, който дойде на \"Сан Сиро\", за да подкрепи националния отбор на Италия\", заяви 69-годишният Вентура. Договорът му е до 2020 г. Той застана начело на отбора след края на Евро 2016, когато Антонио Конте си тръгна.  \"Целта беше световното първенство. Ние имахме проблем с федерацията в един момент, но няма да казвам нищо повече към момента. Може би нашите ръководители ще имат възможността да го направят, а ако не - и аз ще говоря по-късно.\" Медиите вече посочват, че на мястото му могат да дойдат Карло Анчелоти или Роберто Манчини. Пресата реагира остро и емоционално на провала. \"Апокалипсис\", написа \"Гадзета дело спорт\". Авторитетното издание призовава хората да си сменят плановете за следващото лято и да проверят какво друго могат да правят (освен гледането на световното) - да ходят на концерти, кино, селски фестивали. \"Всичко друго, но не и да гледаме Швеция на световното - това би било прекалено болезнено\", пише вестникът.", "date": "2017.11.14", "title": "Италия след футболното фиаско: Тъгата, сълзите на Буфон и извинения вместо оставка от Вентура"}
{"url": "http://www.dnevnik.bg/video/2017/11/14/3077509_video_deca_peiat_kak_shte_se_hvurliat_v_posleden_boi/", "text": "Това е рефренът на песен, която изпълняват деца от полицейските класове на училище №44 във Волгоград заедно с Анна Кувичко - депутат от Държавната дума. Към видеоклипа има обяснение, че това е \"патриотична композиция за готовността с гърдите си да защитим Родината, както са го направили нашите прадядовци и прабаби\", както и че \"още от нежната възраст децата осъзнават дълга на всеки гражданин, а още повече - на потенциалния пазител на реда\". Текстът на песента, в който се говори и за това как цялото човечество било паднало в ръцете на хегемон, Европейският съюз няма мнение, а в Близкия изток вече 100 години има само беди. Това е обяснено като \"разказ за сложните дипломатически отношения на международната арена, в които Русия се оказва непреклонна и твърдо се придържа към собствен вектор на развитие, независимо от натиска.\" Но във финалната част има и стихове, представени като \"вдъхновени от примера на Крим, учениците се надяват да бъдат присъединени към страната изначално руски територии\": \"А какво ще постигне моето поколение - ако покажем слабост, ще изгубим цялата страна. Нашите верни приятели са Флотът и Армията и Червената звезда, памет за дружбата на дядо. Никога самураите няма да получат островите, с гърдите си ще защитим столицата на кехлибара, за потомците ще съхраним Севастопол и Крим и ще върнем Аляска в пристанището на Родината.\" (В Русия \"столица на кехлибара\" наричат Калининград, но това определение се използва и за полския град Гданск - бел. ред.) Анна Ковичко е депутат от управляващата партия \"Единна Русия\" и е член на комисията по въпросите на семейството, жените и децата. Името ѝ се свързва с един от т.нар. депутатски кланове от Волгоградска област и истории за необяснимото забогатяване на семейството ѝ покрай това, че тя бе депутат в регионалния парламент, а съпругът ѝ временно бе кмет на едномилионния Волгоград.", "date": "2017.11.14", "title": "Видео: Деца пеят как ще се хвърлят в последен бой по заповед на \"чичо Путин\" и ще върнат Аляска"}
{"url": "http://www.dnevnik.bg/razvlechenie/2017/11/14/3077520_vuzvishenie_oglavi_boksofisa_za_uikenda/", "text": "Българският филм \"Възвишение\" оглави българския боксофис за уикенда и надмина по зрители и премиерния \"Убийство в Ориент експрес\" по Агата Кристи, и световния хит \"Тор: Рагнарок\". Филмът е гледан от близо 25 хил. души, показва статистиката на Националния филмов център, и има приходи от 220 хил. лв. Според екипа му това е най-добрия старт за български филм за последните 7 години и вторият най-добър, откакто се води статистика, тоест от 1989 г. насам. Приключенията на Гичо и Асенчо, героите от едноименния роман на Милен Русков, бяха едно от най-очакваните и най-широко рекламираните заглавия в новото българско кино. Той върви и на най-много екрани - 65, в сравнение с 54 за \"Убийство в Ориент експрес\" и 48 за \"Тор\", който е в третата седмица на прожекциите си и бе лидер досега. За сравнение - \"Тор\" бе гледан от близо 30 хил. души в първия си уикенд, на 68 екрана. \"Възвишение\" излезе в петък, 10 ноември.", "date": "2017.11.14", "title": "\"Възвишение\" оглави боксофиса за уикенда"}
{"url": "http://www.dnevnik.bg/sviat/2017/11/14/3077486_livanskiiat_patriarh_pristigna_na_neobichaino/", "text": "Ливанският маронитски патриарх Бешара ал Раи пристигна на историческо посещение в Саудитска Арабия, предаде \"Ройтерс\". Патриархът оглавява Маронитската църква, която има присъствие в Ливан, Сирия и Кипър. Маронитите наброяват около 900 000 в Ливан - близо една четвърт от населението му. Пристигането на такъв висш немюсюлмански духовник на официално посещение в Саудитска Арабия е необичайна проява на религиозна отвореност за кралството, където се намират най-свещените места за исляма и което забранява практикуването на други вероизповедания, но казва, че иска да се отвори повече за света. Пристигането на Раи е първото посещение на висш ливански представител в Саудитска Арабия от началото на кризата, предизвикана от  оставката  на ливанския министър-председател  Саад Харири , обявена в Рияд на 4 ноември. Раи планира да се срещне с Харири, а също със саудитския крал Салман и престолонаследника принц  Мохамед бин Салман . \"Със сигурност неговата оставка изненада ливанците и ги натъжи, и създаде известна безизходица\", каза патриархът. \"Надяваме се, че при това посещение ще можем да говорим по тази тема\", заяви той. Същевременно Раи уточни, че посещението му, планирано преди кризата, няма политически характер, а има за цел да укрепи религиозната търпимост и съвместното съществуване в регион, разкъсван от религиозни конфликти. ", "date": "2017.11.14", "title": "Ливанският патриарх пристигна на необичайно посещение в Саудитска Арабия"}
{"url": "http://www.dnevnik.bg/bulgaria/2017/11/14/3077532_prognozite_sa_za_sravnitelno_topla_zima_v_bulgariia/", "text": "Зимата тази година ще е сравнително топла, като средните температури ще са с около градус по-високи от нормалните за сезона, прогнозира днес по Би Ти Ви климатологът Георги Ранчев. Той се позова на анализите на американските метеоролози от NOАA (National Oceanic and Atmospheric Administration), които разработват модели за дългосрочни прогнози на времето. Ранчев не скри, че по отношение на валежите има разнобой между метеоролозите дали те ще са в нормите, или ще са по-малко. Климатологът посочи, че миналата зима дните около Йордановден са били най-студените от 1963 година насам. Тогава Балканите са били най-студеното място на цялата Земя по отношение на аномалиите на температурите, като те са били с 4 градуса по-ниски от нормалните. Снеговалежи на 19 и 20 ноември Прогнозирайки времето в следващите дни, Георги Ранчев посочи, че на 19 и 20 ноември средиземноморски циклон ще донесе по-хладен въздух, като тогава могат да се очакват и първите снежинки на повече места. Валежите обаче ще са незначителни. Тази есен сняг вече валя още през октомври, но главно по високите места.", "date": "2017.11.14", "title": "Прогнозите са за сравнително топла зима в България"}
{"url": "http://www.dnevnik.bg/sviat/2017/11/14/3077495_uikiliiks_obshtuvala_s_trump-mladshi_predi_vota_v/", "text": "Най-големият син на американския президент Доналд Тръмп е бил в контакт с \"Уикилийкс\" чрез социалната мрежа \"Туитър\" седмици преди президентските избори в САЩ, спечелени от баща му. Организацията е продължила опитите да се свърже с него и след изборите и е поискала основателят ѝ Джулиан Асанж да бъде предложен за посланик на Австралия във Вашингтон. Това сочат съдебни документи, предадени от Доналд Тръмп-младши на разследващите в американския Конгрес, които работят по \"руското разследване\" за намеса в президентския вот и връзки между предизборния щаб на Тръмп и Москва. Документите са изтекли до  списание \"Атлантик\" , а според Асанж кореспонденцията в двата профила в \"Туитър\", пресъздадена в материала, е извадена от контекста. Комуникацията е била между 20 септември и 12 октомври 2016 г. От страна на \"Уикилийкс\" тя е продължила и след като Тръмп спечели изборите, но синът му не е отговарял на новите съобщения. Макар в кореспонденцията между двата профила да няма уличаваща информация, тя е била в деликатен момент за кандидатпрезидентската кампания, а и за \"Уикилийкс\". По това време сайтът публикува имейли, добити чрез атака на щаба на демократите, а според американските разузнавателни агенции подтикът за това е на руското правителство. Самият Тръмп-младши влезе в полезрението на  \"руското разследване\"  след среща с руската адвокатка Наталия Веселницкая с предложение за  ценна информация , която може да се използва от баща му срещу Клинтън. \"Хей, Доналд, чудесно е да видим, че ти и баща ти говорите за нашите публикации\", отбелязва \"Уикилийкс\" в лично съобщение два дни след като кандидат-президентът обявява на предизборно събитие: \"Обичам \"Уикилийкс\"!\" \"Силно препоръчва(ме) баща ти да сподели в \"Туитър\" този линк, ако ни спомене. Има много чудесни истории, които пресата пропуска, и сме сигурни, че част от вашите последователи ще ги намерят.\" С тези думи организацията предлага на Тръмп-младши линк към wlsearch.tk, инструмент за търсене в базата данни с изтекли имейли от председателя на кампанията на Хилари Клинтън, Джон Подеста, които сайтът вече е започнал да публикува до този момент. Според публикацията в \"Атлантик\" синът на Тръмп не отговорил, но два дни по-късно споделил в профила си хипервръзката и насърчил \"онези, които имат време да четат за корупцията и лицемерието\", изложени на показ в имейлите. Самият Асанж казва за \"Гардиън\", че от \"Атлантик\" са подбрали съобщенията избирателно. По-късно в профила си в \"Туитър\" той  сподели  и \"пълния текст\" на съобщенията, които по думите му дават друг прочит на историята. Всъщност те бяха част от публикация на Тръмп-младши от понеделник вечерта. \"Имидж на безпристрастност\" Списанието отбелязва още, че синът на президента (тогава кандидат) е споделил, че е във връзка с \"Уикилийкс\", с няколко души от щаба, например бившия главен стратег и шеф на кампанията Стивън Банън и зетя на Тръмп Джаред Къшнър. Според материала комуникацията е продължила до юли тази година, но от 12 октомври 2016 г. е само от страна на организацията на Асанж. На 21 октомври миналата година например \"Уикилийкс\" предлага на Тръмп-младши да помогне за публикуването на данъчните декларации на кандидат-президента, за да подобри \"драматично\" имиджа си на \"безпристрастност\". \"Това означава, че повечето неща, които публикуваме за Клинтън, ще има много по-голямо въздействие, защото няма да се възприема като идващо от източник, \"подкрепящ Тръмп и Русия\",\" отбелязва \"Уикилийкс\". На самия изборен ден - 8 ноември - \"Уикилийкс\" предлага на Тръмп-младши, ако баща му загуби изборите, както се очаква, да откаже да признае загубата си и да насочи вниманието към медиите, които са \"фалшифицирали\" вота. Посланикът Асанж През декемеври \"Уикилийкс\" прави още по-необичайно предложение. По това време Тръмп вече е избран за президент, а организацията иска помощ от сина му в опитите на Асанж да се справи със съдебното преследване от правителствата на Великобритания, САЩ и Швеция. \"Би било наистина лесно и от помощ, ако баща ти предложи Австралия да назначи Асанж за посланик във (Вашингтон)... Няма да го направят, но би изпратило правилния сигнал до Австралия, Великобритания (и) Швеция, за да започнат да спазват закона и да спрат да го изкривяват, за да се подмажат на семейство Клинтън.\" \"Уикилийкс\" дори предложили думите, които Тръмп би могъл да използва, отправяйки предложението си: \"Това е \"наистина умен и корав тип и най-известният австралиец!\" или нещо такова.\"", "date": "2017.11.14", "title": "\"Уикилийкс\" общувала с Тръмп-младши преди вота в САЩ и предложила Асанж за посланик на Австралия"}
{"url": "http://www.dnevnik.bg/sport/2017/11/14/3077556_honduras_zapodozria_avstraliia_v_shpionaj_s_dron_predi/", "text": "Селекционерът на националния отбор на Хондурас Хорхе Луис Пинто обвини Австралия в шпионаж. Според него съперникът е заснел с дрон тренировки на тима му на стадиона в Сидни преди решителния мач в сряда. Двата отбора играят бараж за класиране на световното първенство. Първата среща  завърши без голове , а реваншът е в сряда от 11.00 часа българско време. \"Нека не се правим на невинни. Това е футболен шпионаж\", каза Пинто пред репортери в Сидни. Той определи това като \"срам за такава развита страна\". \"Когато Австралия дойде в Хондурас, те провериха всяка баня, всяко кътче на стадиона, където тренираха\", посочи той. Преди ден колумбиецът изрази и друго притеснение - че репортери от Хондурас са издали тактически детайли около отбора пред съперника. \"Въпреки инцидента с дрона и възможността журналист от Хондурас да е издал информация от отбора ни ние сме много щастливи от посрещането, което получихме тук. Изправяме се срещу балансиран отбор. Трябва да бъдем агресивни. Ще бъда много щастлив, ако се върнем в Хондурас с виза за световното\", каза Пинто. Преди месец  той определи методите на ФИФА като \"нехуманни\" . Тогава изрази недоволство от малката времева разлика между двата мача, както и от това, че от Хондурас няма директен полет за Сидни. \"Ние ще трябва да летим до Лос Анджелис и оттам да хванем полет за Сидни. Това е ужасно, ФИФА явно не се интересуват от такива неща и тях не ги е грижа. Нечовешко е датите да са толкова близко, когато трябва да пропътуваш половината свят\", заяви тогава Пинто пред местния вестник \"Ла Пренса\".", "date": "2017.11.14", "title": "Хондурас заподозря Австралия в шпионаж с дрон преди решителния футболен мач"}
{"url": "http://www.dnevnik.bg/photos/2017/11/14/3077555_snimka_na_denia_amazonka_ot_kosmosa/", "text": "От НАСА разпространиха снимка на река Амазонка, направена от Международната космическа станция. Астронавтът Марк Ванде Хей е направил фотоса със специализиран фотоапарат за снимане на Земята.", "date": "2017.11.14", "title": "Снимка на деня: Амазонка от космоса"}
{"url": "http://www.dnevnik.bg/biznes/2017/11/14/3077534_prez_juli-septemvri_ikonomikata_narastva_s_39/", "text": "През третото тримесечие брутният вътрешен продукт (БВП) нараства с 3.9% спрямо съответното тримесечие на предходната година и с 0.9% спрямо второто тримесечие на 2017 г. Това показват сезонно изгладените данни на Националния статистически институт. Според експресните оценки на НСИ за третото тримесечие БВП в номинално изражение достига 27.336 млрд. лева.  Реализираната добавена стойност е 23.408 млрд. лeвa. По елементи на крайното използване най-голям дял в БВП заема крайното потребление (68.9%), което в стойностно изражение възлиза на 18.839 млрд. лева. Бруто капиталообразуването е 4.990 млрд. лв. и заема 18.3% относителен дял в БВП. Външнотърговското салдо е положително. През третото тримесечие на 2017 г. БВП по сезонно изгладени данни нараства с 3.9% спрямо същото тримесечие на предходната година. Брутната добавена стойност също се увеличава с 3.9%.  Крайното потребление регистрира положителен икономически растеж от 4.6%. Бруто образуването на основен капитал отчита ръст с 4.2% през третото тримесечие на 2017 г. спрямо съответното тримесечие на предходната година. Износът и вносът на стоки и услуги се увеличават съответно с 4.4 и 6.2%. Спрямо второто тримесечие по сезонно изгладени данни БВП се увеличава с 0.9%. За същия период брутната добавена стойност нараства с 0.5%. Според експресните оценки на БВП по елементи на крайното използване през третото тримесечие на 2017 г. принос за регистрирания икономически растеж спрямо второто тримесечие на 2017 г. има крайното потребление - с 1.1%, и износът на стоки и услуги - с 3.2%.", "date": "2017.11.14", "title": "През юли-септември икономиката нараства с 3.9%"}
{"url": "http://www.dnevnik.bg/bulgaria/2017/11/14/3077552_sudiiskata_kolegiia_shte_iziska_danni_dali_da_uvelichi/", "text": "Съдийската колегия към Висшия съдебен съвет (ВСС) отложи решението дали да увеличи щатната бройка на съдиите в Специализирания наказателен съд. Искането на председателя е за допълнително още 15 магистрати, но мнозинството в колегията се обедини около това, че няма данни да се налага това увеличение. На съда от началото на ноември са подсъдни делата за корупция, които досега се гледаха от Софийския градски съд, както и още близо 40 престъпления. Досега обаче съдът е бил много слабо натоварен. Затова беше решено да се събере повече информация, преди да има крайно решение. Данни ще бъдат поискани от всички съдилища в страната за делата, които ще се гледат вече от специализирания съд. За тези дела ще бъде поискана информация и от прокуратурата. Малко преди влизането в сила на промените в Наказателно-процесуалния кодекс (НПК), с които беше сменена подсъдността, от градския съд разпространиха статистика. Според нея за последните три години  прокуратурата е внесла  в съда 26 случая на корупция по високите етажи на властта. Въпреки тези данни парламентът гласува специализираните магистрати да могат да получават  до шест заплати годишно бонус , като мотивът беше, че те ще бъдат по-натоварени. Промените ще бъдат атакувани в Конституционния съд от Върховния касационен съд, подобно намерение беше заявено и от адвокатския съвет.", "date": "2017.11.14", "title": "Съдийската колегия ще изиска данни дали да увеличи щата на специализирания съд"}
{"url": "http://www.dnevnik.bg/sviat/2017/11/14/3077560_makedoniia_spria_finansiraneto_na_sporniia_proekt/", "text": "Македонското правителство повече няма да осигурява финанси за проекта \"Скопие 2014\", заяви министърът на културата на Македония Роберт Алагьозовски, предадоха електронното издание МКД и агенция \"Танюг\". Алагьозовски каза на конференция в Скопие, че до момента властите не само са се отнасяли лошо с културното наследство на страната, но и са злоупотребявали с него. \"Скопие 2014\" е проект, който няма да позволим да се развива по-нататък или да ни отнема финансови средства\", каза Алагьозовски. \"Ще защитим истинското културно наследство\", обясни той малко преди това, изреждайки проекти, за които властите ще отпускат финансиране - включително застрашените паметници на културата.  Проектът \"Скопие 2014\" е на бившето правителство на ВМРО-ДПМНЕ и според няколко оценки разходите по него досега са най-малко 400 милиона евро (по други оценки сумата може да е с десетки милиони повече) и се състои предимно в изграждане на музеи, правителствени сгради и издигане на паметници на известни исторически личности в столицата на Македония. Откакто пое властта, новото правителство на социалдемократите неколкократно е споменавало възможността за прекратяване на проекта - самият Алагьозовски го нарече  \"вирус\" , а кметът на Скопие Петре Шилегов  замрази  части от него. Министърът спомена и \"нередностите\" при изграждането на няколко от спорните паметници от проекта, включително композицията от скулптури \"Воин на кон\" (показващ Александър Македонски на най-големия площад в центъра) и скулптурата на известния член на ВМРО Андон Кьосето. Тепърва предстои да се реши какво ще се случи с тях. Скулптурната композиция с чудното име \"Майка Тереза\" беше погрешно финансирана от програмата за културно наследство, макар там да няма никакво културно наследство\", каза той, имайки предвид мемориален комплекс на стойност над 5 милиона евро в памет на родената в Скопие Майка Тереза. В България \"Скопие 2014\" се прочу най-вече с редица скулптури и паметници, свързани с личности, които са част от българската история. Проектът, започнат от управлявалия почти 10 години бивш премиер Никола Груевски, обаче включваше цялостно преустройство на градския център и импозантни сгради на различни държавни институции, включително музеи. С акцента върху личности от античната история \"Скопие 2014\" предизвика гневни реакции и у гръцките власти, с които Македония подновява преговорите за името си. ", "date": "2017.11.14", "title": "Македония спря финансирането на спорния проект \"Скопие 2014\""}
{"url": "http://www.dnevnik.bg/biznes/2017/11/14/3077580_godishnata_inflaciia_se_uvelichi_do_25/", "text": "През октомври месечната инфлация спрямо септември е 0.6%, а годишната - 2.5% , съобщи Националният статистически институт. Облеклото и обувките поскъпват през октомври със 7.3%, алкохолът и цигарите - с 0.3%, културните и развлекателни събития - с 5.0%, образованието - с 0.8%. Цените на хранителни продукти и безалкохолни напитки, както и тези за здравеопазване остават на равнището от миналия месец, транспортът поевтинява с 0.8%, на съобщителните услуги има намаление с 0.3%, а в хотелите и ресторантите падат с 0.1%. През октомври са се увеличили по съществено цените на следните хранителни стоки: прясната и охладена риба - с 1.0%, яйцата - с 2.1%, млечните масла - с 8.3%, гроздето - с 8.9%, доматите - с 6.8%, пипера - с 13.3%, чесъна - с 2.0%. От хранителните стоки по-съществено през месеца намаляват цените на: ориза - с 1.0%, брашното - с 0.5%, олиото - с 1.1%, ябълките - с 3.0%, цитрусовите и южни плодове - с 6.0%, зелето - с 2.6%, картофите - с 2.6%, захарта - с 2.3%, бирата - с 1.8%. От нехранителните стоки с най-голям процент нарастват цените на облеклото - с 6.7%, обувките - с 8.6%, водоснабдяването - с 1.4%, въглищата - с 5.4%, дървата за отопление - с 2.9%, отоплителните уреди - с 1.0%, газът пропан-бутан за ЛТС - с 2.7%, услугите, свързани с висшето образование - с 1.4%, автомобилните застраховки - с 1.4%. През октомври в групите на нехранителните стоки и услугите е регистрирано намаление на цените при: канализационни услуги - с 1.2%, препарати за почистване на съдове - с 1.8%, пътнически въздушен транспорт - с 24.1%, услуги по краткосрочно настаняване - с 3.7%, мобилни телефонни апарати - 2.7%. През октомври цените на лекарствата остават на равнището от миналия месец. Цените на лекарските услуги са се увеличили с 0.1%, а цените на стоматологичните услуги са се намалили с 0.1%.", "date": "2017.11.14", "title": "Годишната инфлация се увеличи до 2.5%"}
{"url": "http://www.dnevnik.bg/citat_na_deniia/2017/11/14/3077559_citat_na_denia_ochakvam_chisto_bulgarskiiat_kaltashki/", "text": "каза днес по БНТ председателят на правната комисия в парламента Данаил Кирилов. Изказването му беше по повод очакванията за  поредните доклади за България и Румъния по Механизма за сътрудничество и проверка на Европейския съюз Според Кирилов обикновено се пускат доноси, които не са свързани с реалните проблеми на системата. Кирилов не се ангажира с прогноза за евентуалните критики в доклада. \"Ние имахме много сериозен напредък – завършихме изборите за ВСС, променихме процесуалните закони, това би трябвало да се отчете. Малко се притеснявам, че докладът предхожда по време второто четене на антикорупционния закон, което ще започне в началото на декември\", обобщи председателят на правната комисия в Народното събрание.", "date": "2017.11.14", "title": "Цитат на деня: Очаквам чисто българският калташки рефлекс да се прояви"}
{"url": "http://www.dnevnik.bg/zelen/2017/11/14/3077228_niakolko_shtata_i_biznesa_v_sasht_se_angajiraha_s/", "text": "Група американските щати, градове и бизнеси поеха конкретни ангажименти, с които да намалят емисиите си парникови газове въпреки заявките за оттегляне на САЩ от Парижкото споразумение на президента Доналд Тръмп. Това се случи по време на срещата за климата на ООН в Бон, която продължава вече седмица. Ако се обединят, те имат влиянието на трета по големина икономика в света след САЩ и Китай, отбелязва британския вестник \"Гардиън\". Към днешна дата 20 американски щати и над 50 от най-големите градове заедно с повече от 60 от най-големите индустрии в САЩ са се ангажирали с целите за намаляване на вредните емисии. Заедно икономическата им мощ се равнява на около 10 трилиона долара и така се нареждат като трета сила след САЩ като цяло (18.6 трилиона долара) и Китай (11 трилиона), когато става дума за брутен вътрешен продукт. Този уикенд по време на конференцията за климата в Бон същата тази група от американски щати, градове и бизнеси се обедини, за да заяви \"ангажимента на Америка\", ангажимент за борба с климатичните промени, като явно противопоставяне на администрацията на Тръмп. Пол Боднар, който е бивш водещ преговарящ за САЩ при администрацията на Барак Обама по време на преговорите за борба с климатичните промени, коментира, че това е много силно послание. \"Тези американски щати и градове ще бъдат по-мощни от 195 от 197-те страни, подписали споразумението от Париж.\" Майкъл Блумбърг, бившият кмет на Ню Йорк, убеди групата да се ангажира да предприеме мерки, като например намаляване употребата на въглища и инвестиране във възобновяеми енергийни източници, което значително ще доведе до намаляване на въглеродните емисии. Някои делегати в Бон обаче настояха съответните американски компании и местни власти да представят доклади за напредъка си към постигането на поетите цели за намаляване на емисиите. Така те ще направят още една крачка, като се ангажират и с мониторинг и отчетност, които се изискват от националните правителства в рамките на процеса на ООН.", "date": "2017.11.14", "title": "Няколко щата и бизнеса в САЩ се ангажираха с конкретни цели за климата въпреки Тръмп"}
{"url": "http://www.dnevnik.bg/bulgaria/2017/11/14/3077498_poziciia_nova_ataka_sreshtu_kapital_i_dnevnik/", "text": "От наши източници в правителството и парламента бяхме информирани, че се подготвя нова незаконна атака срещу \"Икономедиа\", \"Капитал\", \"Дневник\" и единия от техните издатели Иво Прокопиев, този път чрез Комисията за отнемане на незаконно придобито имущество (КОНПИ). Натиск над КОНПИ Според информацията през последните месеци върху КОНПИ е оказван системен натиск да започне производство спрямо Иво Прокопиев, Галя Прокопиева и семейството им. А доклад по темата е включен в дневния ред на заседанието на комисията за утре, сряда.  Това ще даде основание да бъде поискан запор на активи, в това число на \"Икономедиа\", фирмата - издател на \"Капитал\" и \"Дневник\", в която Иво Прокопиев има мажоритарен дял.  Като издатели не можем да гарантираме, че щетите от действията на комисията, които вярваме, че един ден съдът ще постанови като незаконни, ще могат да бъдат компенсирани.   Същото е потвърдено от многобройни данъчни проверки. Последната, приключила без данни за нарушения, беше наредена пак от прокуратурата. Тя обхващаше всички лични доходи на Иво Прокопиев и семейството му, всичките фирми, включително \"Икономедиа\", и съвпада изцяло с периода, за който КОНПИ извършва проверка по закон - десет години назад. Това вероятно е принудило поделението на КОНПИ в Благоевград, на което (неясно защо) е възложена проверката, да се върне години назад в 2000 г. и да търси основание за започване на процедура за конфискация в \"незаконната\" приватизация на \"Каолин\". Темата услужливо беше подгрята от медиите на Делян Пеевски през последните седмици с купчини невярна информация. Според юристи, с които консултирахме казуса, ако КОНПИ гласува началото на подобна процедура с такъв мотив, това би било грубо нарушение на закона по три причини:  1. Сделката за \"Каолин\" е  ; 2. Мандатът на КОНПИ по закон обхваща десет години назад и  , чиито първоначални действия не подлежат на съдебен контрол; 3. И най-важното, в периода 2001-2004 г. три последователни съдебни инстанции, включително Върховният касационен съд като последна инстанция,  . КОНПИ е изискала от Разградския окръжен съд съдебните решения по сделката \"и разполага с тях. Въпреки това върху председателя на комисията Пламен Георгиев се оказва силен натиск от главния прокурор Сотир Цацаров. Според нашите източници неотдавна г-н Цацаров лично е провел среща с него с настояване на всяка цена и час по-скоро да започне процедура, независимо от липсата на основание.  Повод за началото на проверката на КОНПИ срещу Иво Прокопиев е било  делото ЕВН , по което той е обвиняем наред с други публични фигури. От несвързаната купчина материали, които бяха предявени в следствената фаза, стана ясно, че Иво Прокопиев е обвиняем заради свое публично изказване на Националния съвет за тристранно сътрудничество (НСТС) през пролетта на 2009-а за опасността за икономиката от настъпващата финансова криза и нуждата от атникризисни мерки. Чрез това изказване според прокуратурата той е \"подбудил\" Симеон Дянков да извърши \"престъпление\" две години по-късно. Като \"доказателство\" за това са приложени протоколи от заседания на НСТС.  На 30 октомври Софийският градски съд (СГС)  обяви, че делото е прекратено . Според съдията в хода на разследването са нарушени процесуалните им права, а от обвинителния акт не става ясно какво е престъплението. Няколко дни по-късно прокуратурата обжалва прекратяването на делото пред апелативния съд.  Едно от обясненията за бързането на главния прокурор Цацаров да задейства КОНПИ е \"опасността\" апелативният съд да потвърди решението на СГС за прекратяване на делото ЕВН, с което би отпаднало основанието за откриване на процедура от страна на комисията.  Не правосъдие, а репресия  Видно от всички действия на прокуратурата, целта не е правосъдие и справедливост, а тормоз и репресия. Обясняваме си това с разследванията на \"Капитал\" и \"Дневник\" на модела КТБ, който след фалита на банката остана като модел \"Делян Пеевски\". Обясняваме си го и с активната позиция на двете медии срещу безграничната власт на главния прокурор, чиито действия често са в синхрон с интересите на депутата от ДПС.  Медийната група на Делян Пеевски от своя страна винаги \"предсказва\" действията на прокуратурата. За скалъпените обвинения по прекратеното дело научихме първо именно от тези медии.  След като се разбра, че Йордан Цонев и Делян Пеевски ще внесат промените в конституцията, с които да отпадне давността за престъпления, свързани с приватизацията, отново от тях научаваме, че конкретна цел на  съвместната кампания на ГЕРБ и ДПС  са няколко политически селектирани приватизационни сделки, между които и \"Каолин\". Затова включването и на КОНПИ по темата приватизация явно е ключово, за да подпомогне кампанията на Делян Пеевски и Бойко Борисов за отмяна на давността за разследване на сделки. Нищо че поводът е сделка, за която съдът вече се е произнесъл, че е законна. Превзета държава  Независимо от разкаляната политическа среда се надяваме, че мнозинството от членовете на КОНПИ утре ще гласуват по убеждение и въз основа на обективните факти, а не под натиск.  Ние продължаваме да вярваме в правото и в българския съд и сме готови да посрещнем всяка претенция на такъв терен. Спечелихме вече много такива битки.  С времето обаче атаките стават повече и все по-брутални, с участието на все повече подчинени институции. Създадената мрежа от невидими зависимости и механизми за контрол действа като паралелна власт в интерес на няколко души. Това разрушава правовата държава, уврежда основни граждански права и заплашва правото на собственост.  \"Превзетата държава\" е тиранин за своите граждани. Без никакво преувеличение в България се заражда тирания и спирането на този процес ще изисква усилията на всички ни. ", "date": "2017.11.14", "title": "Позиция: Нова атака срещу \"Капитал\" и \"Дневник\""}
{"url": "http://www.dnevnik.bg/bulgaria/2017/11/14/3077625_nepulnoleten_e_postavil_kamerata_v_jenskata_toaletna/", "text": "Скритата камера в женската тоалетна  на природоматематическата гимназия \"Гео Милев\" в Стара Загора, открита от ученички в петък, е поставена от непълнолетен. Това съобщиха от районната прокуратура в града. \"Районна прокуратура - Стара Загора, наблюдава досъдебно производство за това, че на 9 ноември 2017 г. в Стара Загора, без надлежно разрешително, което се изисква по закон, е използвано специално техническо средство, предназначено за негласно събиране на информация\", се казва в съобщението. Срокът за разследване по досъдебното производство е до 10 януари 2018 г. Сигнала за откритото записващо устройство е подала директорката на училището Николина Куличева, а от Регионалния инспекторат по образованието са информирали министерството на образованието, съобщи в събота началникът на инспектората Татяна Димитрова.", "date": "2017.11.14", "title": "Непълнолетен е поставил камерата в женската тоалетна на гимназия в Стара Загора"}
{"url": "http://www.dnevnik.bg/biznes/2017/11/14/3077586_predpriemachite_v_promishlenostta_ochakvat_svivane_na/", "text": "Предприемачите очакват инвестициите в промишлеността през настоящата година да са с 9.5% по-малко в сравнение с предходната 2016 година. Това показва инвестиционната бизнес анкета на Националния статистически институт, проведена сред промишлените предприятия през октомври. Според основните производствени групировки най-голям относителен дял в инвестициите през 2017 г. се очаква да формира производството на стоки за междинно потребление (39.1%), следвано от енергийните и свързаните с водата сектори (24%) и производството на недълготрайни потребителски стоки (20.5%). По данни от бизнес анкетата прогнозите за 2018 г. са за намаление на обема на инвестициите в промишлеността с 4.8% спрямо 2017 г., като около 25% от предприятията не планират разходи за придобиване на дълготрайни активи през следващата година. В структурата по основни производствени групировки отново производството на стоки за междинно потребление формира най-голям относителен дял - 38.2%. След него се подреждат енергийните и свързаните с водата сектори и производството на недълготрайни потребителски стоки - съответно с 29.6 и 15.5%. По направление на инвестициите през 2018 г. с най-голям дял се очаква да бъдат тези за увеличаване на производствения капацитет - 33.1% от общия стойностен обем на инвестициите в промишлеността. На второ място, с 29.3% дял, са предвидените инвестиции за заместване на износеното оборудване, следвани от тези за механизация или автоматизация на съществуващи производствени процеси и за въвеждане на нови производствени технологии - с 23%, и за опазване на околната среда, мерки за сигурност и други - с 14.6%. По отношение на факторите, които биха повлияли върху решенията на мениджърите за инвестиции през 2018 г., преобладават позитивните оценки на въздействие (\"стимулиращо\" или \"много стимулиращо\") при \"търсене на продукцията\", \"финансови ресурси или очаквани печалби\" и \"технически фактори\". При групата \"други фактори\" 28.3% от анкетираните посочват влиянието им като \"стимулиращо\", 35.6% от тях се въздържат от оценка, а 24.2% отговарят, че факторът не оказва влияние.", "date": "2017.11.14", "title": "Предприемачите в промишлеността очакват свиване на инвестициите в сектора"}
{"url": "http://www.dnevnik.bg/biznes/2017/11/14/3077630_bezraboticata_produljava_da_se_sviva_i_dostigna_58/", "text": "Безработните в България през третото тримесечие на 2017 г. са 200.2 хил., а коефициентът на безработица - 5.8%. В сравнение със същия период миналата година броят на безработните намалява с 12.6%., а коефициентът на безработица - с 1.2 процентни пункта. Това показват данните на Националния статистически институт (НСИ) от изследването на работната сила през третото тримесечие на 2017 г. Икономически активното население през изследвания период продължава да се увеличава и вече достига 72.8%, т.е. над две трети от хората на възраст между 15 и 64 години работят или активно търсят работа. Успоредно с увеличението на работната сила се наблюдава ръст в броя на заетите. В периода юли - септември безработицата намалява и при мъжете, и при жените, като коефициентът ѝ достига 6.1% за мъжете и 5.5% за жените - 112.4 хил. (56.2%) от безработните са мъже и 87.8 хиляди, или 43.8 на сто, са жени. От всички безработни 17.6% са с висше образование, 49.8% - със средно, и 32.6% - с основно и по-ниско образование. Продължително безработни (от една или повече години) са 109.6 хил. души, или 54.7% от всички незаети. Коефициентът на продължителна безработица е 3.2%, като в сравнение със същото тримесечие на 2016 г. намалява с 1.1 процентни пункта. Коефициентът на продължителна безработица е 3.3% за мъжете и 3.1% за жените. От общия брой на безработните 37.4 хил. души, или 18.7%, търсят първа работа. Във възрастовата група 15-29 години безработните са 9.9%, като се отбелязва намаление на годишна база с 1.9 процентни пункта. Спадът на безработицата в най-младата възрастова група е 2.3 процентни пункта при мъжете и 1.3 пункта при жените. Общият брой на заетите хора в страната е 3.225 млн. души, от които 1.72 млн. са мъже и 1.5 млн. са жени. През третото тримесечие на 2017 г. 62.6% от заетите работят в сектора на услугите, като броят им достига 2.02 млн. души, докато в индустрията са заети 962.9 хил. души, или 29.9% от всички заети. В селското, горското и рибното стопанство заетите са 242.3 хил. души, или 7.5%.", "date": "2017.11.14", "title": "Безработицата продължава да се свива и достигна 5.8%"}
{"url": "http://www.dnevnik.bg/sviat/2017/11/14/3077612_rusiia_obvini_sasht_che_narochno_prechat_na/", "text": "Министерството на отбраната в Москва обвини американската армия, че на практика прикрива бойците на \"Ислямска държава\" край град Букамал и пречи на руската авиация да нанася въздушни удари по тях. Доказателствата, които приложи обаче, се оказаха изображения от играта AC-130 Gunship Simulator: Special Ops Squadron и кадри на иракските власти.  В изявление институцията коментира отказа на САЩ да \"нанасят удари по терористите от ИДИЛ (\"Ислямска държава\" - бел. ред.), позовавайки се на това, че по техни данни бойците \"доброволно се предават в плен\" и сега попадат в обхвата на Женевската конвенция\". Обвиненията идват, след като сирийската армия обяви, че е освободила Букамал - последния град под контрола на \"Ислямска държава\" - от контрола на джихадистите. Силите на президента Башар Асад  съобщиха , че разчистват последните анклави, в които се укриват бойците на \"Ислямска държава\", а издания, свързани с Дамаск и съюзниците им от ливанското движение \"Хизбула\", допуснаха, че  лидерът  на организацията Абу Бакр ал Багдади е бил там. \"За безопасното измъкване на отстъпващите от Букамал бойци на (ИД) от ударите на правителствените войски авиацията на (водената от САЩ) коалиция се опита да създаде пречки на действащите в дадения регион самолети\", продължава съобщението. Без да навлиза в подробности, то уточнява, че самолети на коалицията са навлезли във въздушното пространство над 15-километровата зона около Букамал, \"за да пречат на работата на руските въздушно-космически сили\". Скрийншот от компютърна игра като доказателство \"При това на питане от командира на руските сили защо (бойци на \"Ислямска държава\") осъществяват в зони под контрола на международната коалиция прегрупиране, за да извършват нови атаки, американците не можаха да отговорят нищо. Институцията заяви още, че САЩ, имитирайки борба с тероризма в Близкия изток, всъщност защитава интересите си, като прикрива \"Ислямска държава\". Публикувана беше и снимка, на която според министерството се вижда  колона  с бойци, изтеглящи се към сирийско-иракската граница. \"Комерсант\" обаче цитира изследователска група,  публикувала в \"Туитър\"  сравнение между снимката и кадри от компютърна игра. Друг кадър, използван от ведомството, е от видео на иракското министерство на отбраната, свързано с операции срещу \"Ислямска държава\" в района на Фалуджа. Впоследствие Министерството на отбраната свали снимките от профила си в \"Туитър\". Пентагонът не е коментирал официално твърдението на руското министерство на отбраната, нито автентичността на снимката. Само преди три дни президентите на САЩ и Русия, Доналд Тръмп и Владимир Путин, одобриха  съвместно изявление , което ангажира силите им с окончателния разгром на \"Ислямска държава\" и използване на съществуващите временни деескалационни зони. Американският министър на отбраната  Джеймс Матис  каза, че водената от САЩ международна коалиция ще се сражава, докато джихадистите \"искат да се бият\".", "date": "2017.11.14", "title": "Русия обвини САЩ, че нарочно пречат на въздушните ѝ удари срещу \"Ислямска държава\""}
{"url": "http://www.dnevnik.bg/photos/2017/11/14/3077604_fotogaleriia_novoto_hobi_na_kuba_-_gulubite/", "text": "Може да е спокоен ден по улиците на кубинската столица Хавана, но в небето е зона за птичи войни. Спортните гълъби привличат огромни аудитории от зрители на земята. Този спорт отново излиза на мода на острова, привличайки хиляди ентусиасти, които размножават птиците и ги обучават, за да се състезават, а някои дори се изнасят за пазарите по целия свят.", "date": "2017.11.14", "title": "Фотогалерия: Новото хоби на Куба - гълъбите"}
{"url": "http://www.dnevnik.bg/evropa/novini_ot_es/2017/11/14/3077614_poslanik_lyobedel_predi_razshiriavaneto_triabva_da/", "text": "Наред с разширяването на Европейския съюз със страните от Западните Балкани трябва да се фокусираме върху стабилността в региона. Това заяви френският посланик Н. пр. Ерик Льобедел по време на публична дискусия в рамките на международния младежки семинар \"Да изградим заедно европейската демокрация\". Разбирам от предстоящото българско председателство на Съвета на ЕС, че искате всички ние да се фокусираме много повече върху стабилността в Западните Балкани, посочи посланикът. Вярно е, че страни като Русия, Турция и Китай са били много активни на Балканите и ще бъде парадоксално Европа да е по-малко активна от тях, посочи той. По думите му в миналото \"бяхме твърде активни в разширяването и не толкова в задълбочаването\" и затова сега трябва да се фокусираме много повече върху стабилността на Балканите, върху инфраструктурните въпроси, кохезията, взаимната свързаност между Западните Балкани и ЕС, без да очакваме твърде много. Суверенна, демократична, обединена Европа  Франция се завърна и Европа се завърна, въпреки че след Брекзит се очакваше още фрагментация, имаше много икономически и политически кризи, припомни посланикът. След това вместо дезинтеграция последваха изборите в Холандия, Австрия и Франция, които промениха настроението. Тази тенденция обаче според посланика не трябва да се надценява, защото обстановката е много нестабилна и сме изправени пред предизвикателства като либерализъм, тероризъм, дефиниране на нови отношения с Турция и Русия. Въпреки това сега знаем каква няма да бъде Европа, подчерта Льобедел. По думите му Европа няма да бъде Европа на нациите, няма да бъде федерална Европа, няма да има разделение между Изтока и Запада, няма да бъде и Европа на две скорости, но нещо трябва да се промени. В тази връзка в края на септември френският президент Еманюел Макрон представи визията си за суверенна, демократична и обединена Европа. Според посланика има няколко ключа в плана на Макрон, а именно Европа, която защитава и гарантира всеки аспект на сигурността, Европа, която решава проблемите с миграцията, която гледа повече към Африка и Средиземноморието, която обръща внимание на устойчивото развитие, Европа на иновациите, Европа, която е по-свързана в икономическата и социалната област, сближава социалния и данъчния си модел и дава възможност на тези, които искат да се движат по-бързо, да не бъдат спирани от другите, По думите на Льобедел, макар да са амбициозни, тези френски предложения са и практични, конкретни и прагматични, а в началото на 2018 г. при започването на българското председателство ще има елементи на конкретни предложения. Френско-германската връзка Запитан за отношенията между Париж и Берлин, посланикът посочи, че френско-германският двигател може да работи само когато е балансиран, а това не беше така през последните години, защото Франция не беше постигнала своите вътрешни реформи. При президента Макрон обаче отново съществува връзката между вътрешните реформи, които подкрепят европейските такива. Посланикът припомни, че Франция предлага да се намали броят на еврокомисарите до 15 и сама е готова да се откаже от своя еврокомисар.", "date": "2017.11.14", "title": "Посланик Льобедел: Преди разширяването трябва да работим за стабилността на Западните Балкани"}
{"url": "http://www.dnevnik.bg/bulgaria/2017/11/14/3077643_blizki_na_zaginalite_pri_navodnenieto_v_biser_osudiha/", "text": "Родните на пострадалите при наводнението в село Бисер спечелиха дела срещу община Харманли и получиха обезщетения от общо 570 хиляди лева, съобщи в. \"Сега\". Близо 30 други дела са висящи пред Софийския градски съд. На 6 февруари 2012 година осем души загинаха, след като селото беше потопено от вълна, дошла заради скъсана стена на близкия язовир \"Иваново\". И досега се води спор за собствеността му между Министерството на отбраната и община Харманли. Съдиите, които са разглеждали двете дела, са приели, че военното министерство не е собственик.  Прокуратурата повдигна обвинение на Ирена Узунова - бивш областен управител на Хасково, пет години след трагедията. Обвинителният акт беше внесен в съда, но беше  върнат  в началото на октомври на прокуратурата заради пропуски. Едното дело е заведено от сина на загинали съпрузи. По него СГС присъжда 350 хил. лв. обезщетение, като искът е уважен изцяло. Общината трябва да плати още 14 хил. лв. държавна такса, 450 лв. разноски и 10 236 лв. на адвоката на ищеца.  Искът е заведен от сина на загинали съпрузи, които са били в двора на къщата им, преди да ги залее вълната, висока близо 2 метра. Открити са няколко дни по-късно на 300 метра от къщата им. Второто дело също е по иск на син на загинали при наводнението съпрузи, които са били застигнати от вълна, докато са били на мост, отивайки на работа. Присъдени са 220 хил. лв. от претендираните 520 хил. лв. И от двете решения, които не са окончателни и могат да бъдат атакувани пред Софийския апелативен съд, си проличава бездействието на общината преди и след наводненията. По първото дело съдът приема, че при спор за собственост, какъвто има между общината и военното министерство, областният управител е длъжен да следи за проблеми с язовира. Отговорността на областния управител обаче не изключва отговорността на действителния собственик на съоръжението, а двете институции отговарят солидарно за причинените вреди. Тежкото състояние на стената на язовира е било известно на общината години преди трагедията. През 2010 г. и няколко месеца преди инцидента по назначена от общината проверка са констатирани запушване на преливника, нередности в работата на изпускателя, пропадане на язовирната стена и деформация в короната й. Всичко обаче остава на хартия. И по двете дела е констатирано, че именно лошото състояние на язовира и липсата на поддръжка са причина за скъсването на стената.", "date": "2017.11.14", "title": "Близки на загиналите при наводнението в Бисер осъдиха общината"}
{"url": "http://www.dnevnik.bg/skorost/2017/11/14/3077670_celiiat_prohod_petrohan_shte_e_s_nov_asfalt_sled_15/", "text": "Ремонтът на общо 43 километра от прохода \"Петрохан\" ще бъде извършен в следващите 15 месеца, съобщиха от Агенция \"Пътна инфраструктура\". Днес започна работа по първите 20.8 километра (от Бучин проход до Берковица). През следващите седмици предстои да започне ремонтът на още 22.2 км от \"Петрохан\" (от Костинброд до Бучин проход). Така ще бъде обновен целият проход, тъй като отсечката на територията на област Монтана беше ремонтирана през 2015 г. по програма \"Транзитни пътища V\". Сега парите идват от Оперативна програма \"Региони в растеж\" 2014-2020 година, като за отсечката между Бучин проход и Берковица ще бъдат дадени почти 12.667 млн. лв. с ДДС. От тях националното съфинансиране е 1.9 млн. лева. Тази отсечка от \"Петрохан\" ще се ремонтира от \"Интер Пътища – 99\" ДЗЗД, в което участват \"Интерпром\" ЕООД и \"Автомагистрали Хемус\" АД. Пътят София - Петрохан - Лом е изграден през 1970 г. и е основна комуникация на Северозападна и Югозападна България през билото на Стара планина, припомнят от АПИ. Второкласният път е най-пряката връзка за жителите от областите Монтана и Видин със София, както и с Дунав мост 2, пристанище Лом и балнеоложкия курорт Вършец. През есенно-зимния сезон ще се използва всеки подходящ ден за извършването на дейности, които не са свързани с асфалтовата настилка. Полагането на новия асфалт ще започне през пролетта. По време на ремонта Петроханският проход остава затворен за тежкотоварния трафик. Движението на леките коли няма да се спира, а ще се прехвърля в платното, в което не се извършат строителни работи.", "date": "2017.11.14", "title": "Целият проход \"Петрохан\" ще е с нов асфалт след 15 месеца"}
{"url": "http://www.dnevnik.bg/zelen/2017/11/14/3077649_kak_oshte_dva_zubura_se_zaseliha_v_iztochnite_rodopi/", "text": "Броят на европейските бизони, доскоро напълно изчезнали от страната, нарасна с още две животни в Източните Родопи. Зубрите са настанени в дивечовъден участък \"Студен кладенец\" и в момента се адаптират, обясняват от фондация \"По-диви Родопи\". Европейският бизон е един от символите на природозащитата в Европа. Неговата история е пример за това как само в рамките на сто години един вид може да бъде доведен до ръба на изчезването и как в резултат на много усилия може да бъде възстановен. Връщането на европейския бизон в Родопите е част от дейностите за възстановяване и опазване на дивата природа на Стария континент на европейската мрежа \"Rewilding Europe\", част от която са и \"По-диви Родопи\". Новите попълнения са дарение от зоопарка в Зул, Германия. След пристигането си животните са настанени в \"адаптационна ограда\", за да могат да се приспособят към новите условия и привикнат към местната храна, а експерти от екипа на \"По-диви Родопи\" ги наблюдават ежедневно. След това ще започне постепенна социализация на новите животни към зубрите, които вече обитават \"Студен кладенец\". Животните са млади и се очаква по-лесно да се приспособят към новия си дом. Христо Христов от фондацията разказва, че адаптацията им върви добре, те вече се хранят с листа и клони от местни видове дървета и храсти и пасат. \"Въпреки че са отделени, новите животни постепенно започнаха да се опознават и да комуникират с местните зубри.\" Зубърът е най-голямото тревопасно животно в Европа и ключов вид за отворените горски екосистеми. В \"Студен кладенец\" зубрите съжителстват с елени лопатари, благородни елени, вълци, лешояди и още много редки и застрашени видове животни и птици. В средата на 20-и век започват усилията за възстановяването на вида в природата от малкото запазени зоопаркови животни. След мащабна селекция и програма за реинтродукция на отделни екземпляри, отглеждани в затворени пространства, диви популации на зубъра са били възстановени в районите на Централна и Източна Европа, основно в Полша и Беларус. Постепенно Европейският бизон се завръща в дивата природа на Европа, но видът все още е включен в Червения списък на световно застрашените видове. В края на 2016 г. в света има само 6500 представители на вида, обитаващи различни местообитания в цяла Европа – от Швеция до Испания и България и от Холандия до Казахстан. В България завръщането на зубрите е започнато през шейсетте години на миналия век, когато малко стадо зубри е било заселено в държавно ловно стопанство \"Воден – Ири-Хисар\" в Североизточна България. През 2013 г. е направена и първата стъпка за възстановяването на зубрите в Източните Родопи по инициатива на фондация \"По-диви Родопи\" в партньорство с холандската организация АРК и Национално ловно-рибарско сдружение \"Съюз на ловците и риболовците в България\" . Въпреки първоначалните трудности зубрите успешно се адаптират и през 2015 г. за първи път от столетия в Родопите се роди първото зубърче, а две години по-късно и второ. Целта на това връщане е да се запази изключителната дива природа и нейните екосистеми в Източните Родопи, един от най-богатите на биоразнообразие райони в Европа.", "date": "2017.11.14", "title": "Как още два зубъра се заселиха в Източните Родопи"}
{"url": "http://www.dnevnik.bg/sviat/2017/11/14/3077674_katar_arabskite_durjavi_ne_iskat_da_nameriat_izhod_ot/", "text": "Арабските страни, които наложиха на Катар санкции с мотива, че емирството подпомага тероризма, не са заинтересувани от намирането на изход от кризата. Това заяви днес емирът на Катар шейх Тамим бин Хамад ал Тани, цитиран от агенция \"Ройтерс\".  В началото на юни Саудитска Арабия ОАЕ, Египет и Бахрейн  скъсаха своите дипломатически и търговски отношения  с Катар. Те обвиниха емирството, че  финансира терористи  и сътрудничи с  шиитски Иран  - главния съперник на сунитските страни в региона, припомня агенцията.  \"Изказваме своята готовност за компромис в рамките на диалога, основан на взаимно уважение на суверенитета и съвместните задължения. От друга страна обаче, виждаме признаци, идващи от блокиращите държави, че те не искат постигането на решение\", заяви катарският емир пред парламента.  По думите му четирите държави \"оказват натиск и публикуват слухове и измислици\" срещу Катар, който е домакин на  Световното първенство по футбол  през 2022 г. В речта си емирът съобщи, че неговото правителство се е съсредоточило върху приключването на стратегически проекти, които да помогнат на страната да преодолее последиците от санкциите, наложени от нейни съседи. ", "date": "2017.11.14", "title": "Катар: Арабските държави не искат да намерят изход от кризата"}
{"url": "http://www.dnevnik.bg/bulgaria/2017/11/14/3077675_obvineniiat_za_ubiistvoto_v_borisovata_gradina_ioan/", "text": "Софийският апелативен съд (САС) остави в ареста Йоан Матев, обвинен за  убийството  на 15-годишния Георги Игнатов, съобщи Би Ти Ви. Определението е окончателно. Преди седмица Софийският градски съд постанови най-леката мярка – \"подписка\", за Матев. А вчера градската прокуратура внесе  обвинителният акт в съда.  Георги Игнатов бе убит на 2 юни 2015 г. Дълго след това оръжието на престъплението не беше намерено. Йоан Матев бе задържан за убийството през февруари тази година, като ножът, с който се смята, че е убит Игнатов, е  открит близо до местопрестъплението в хода на разследването . В рамките на досъдебното производство се разбра, че  по намерения нож не са открити биологични следи  и затова не може да се установи категорично, че именно Матев го е използвал. Мотивът на СГС да му бъде наложена по-лека мярка беше, че е изтекъл законовият срок за задържането му. Властите нямат право и да го държат под стража за повече от 8 месеца, а този срок е изтекъл преди две седмици.  Пред апелативния съд и прокуратурата фактът, че делото вече е в съдебна фаза, означава, че са спазени всички срокове и мярката за неотклонение е трябвало да остане \"задържане под стража\".", "date": "2017.11.14", "title": "Обвиненият за убийството в Борисовата градина Йоан Матев остава в ареста"}
{"url": "http://www.dnevnik.bg/sviat/2017/11/14/3077677_indiiski_grad_razchistva_prosiacite_ot_ulicite_predi/", "text": "Властите в Хайдерабад полагат усилия да прочистят южния индийски град от просяци преди посещението по-късно този месец на  Иванка Тръмп , която ще участва в международна конференция, предаде агенция \"Асошиейтед прес\". През изминалата седмица повече от 200 просяци са били откарани в приюти, намиращи се на територията на два градски затвора. В Хайдерабад е наложена строга забрана за просия по улиците и на други обществени места. Кампанията, изглежда, постига желания резултат, защото хилядите просяци в града вече не се виждат. Иванка Тръмп  е съветник на своя баща, президента на САЩ Доналд Тръмп. Този месец тя ще бъде специален гост и ще говори на Глобалната среща на високо равнище по въпросите на предприемачеството, която ще се състои в Хайдерабад. Очаква се във форума на участва и индийският премиер  Нарендра Моди . През декември Хайдерабад ще бъде домакин на още едно международно събитие - Световната конференция за защита на езика  телугу .", "date": "2017.11.14", "title": "Индийски град разчиства просяците от улиците преди посещението на Иванка Тръмп"}
{"url": "http://www.dnevnik.bg/sviat/2017/11/14/3077707_izrael_razpoloji_protivoraketna_sistema_v_centura_na/", "text": "Израелската армия, че в центъра на страната е разположена система за противоракетна отбрана, за да отрази военните заплахи от палестински групировки в Газа, предаде \"Асошиейтед прес\", цитирана от БТА. Израелските въоръжени сили казаха, че е разположена системата \"Железен купол\", но не дадоха повече подробности.  Тази система отразява нападения с ракети с малък обсег. По време на войната в Газа през 2014 г. \"Железен купол\" прехвана стотици палестински ракети, припомня АП.  Проиранската групировка \"Ислямски джихад\", базирана в ивицата Газа, се е заканила да отмъсти за унищожаването на тунел под границата с Израел, използван от нейни бойци за нападения. Решението на израелските власти доведе до открита словесна война с \"Ислямски джихад\", обяснява \"Джерузалем пост\".  Напрежение по границата между Израел и Газа на практика не е имало от края на войната  през 2014 г. , отбелязва АП. Тогава въоръжени палестинци успяваха на няколко пъти да проникват в Израел чрез мрежа от тунели. ", "date": "2017.11.14", "title": "Израел разположи противоракетна система в центъра на страната заради \"заплахи от Газа\""}
{"url": "http://www.dnevnik.bg/skorost/2017/11/14/3077719_nova_kamera_shte_spira_gonkite_na_okolovrustnoto_na/", "text": "Пътна полиция ще постави стационарна камера за засичане на превишена скорост в участъка на Околовръстния път на София от разклона за Казичене до отбивката за \"Ботевградско шосе\". Новината съобщи по БНР инспектор Николай Крушарски от КАТ - София. Той допълва, че след ремонта на тази част от пътя се наблюдава \"едно предразполагане на водачите за каране с превишена скорост\". Инспектор Крушарски съобщи, че на мястото скоростта се контролира с мобилни радари, като за пет часа вчера са били заснети 102 клипа за превишена скорост. Днес за четири часа са установени повече от 90 превишения на скоростта. В неделя премиерът обеща да се сложи камера в района като мярка срещу гонките, които се правят на обновения участък от околовръстното.", "date": "2017.11.14", "title": "Нова камера ще спира гонките на Околовръстното на София"}
{"url": "http://www.dnevnik.bg/zdrave/2017/11/14/3077713_bremennite_jeni_zaduljitelno_triabva_da_se_izsledvat/", "text": "Разпространението на захарния диабет (тип 2)  придобива епидемичен характер , но половината засегнати хора в България, а и по света, не знаят, че живеят с болестта. Жените са особено уязвими, като опасността за повишена кръвна захар и възникване на диабет се появява по време на бременност при голяма част от тях, особено тези с наднормено тегло. Статистиката показва, че  , а общо около една трета развиват гестационен диабет по време на бременност.  Тези данни изведе на пресконференция Българското дружество по ендокринология днес по повод   - 14 ноември. Фокусът на световния ден тази година е върху жените и гестационния диабет, както и ролята им за възпитаването на децата в правилни и здравословни хранителни навици - един от основните фактори за предотвратяването на захарен диабет. Дружеството започва и национална информационна кампания под надслов  , с фокус върху рисковете за сърдечно-съдовата система, които диабетът създава. В света има над 415 млн. души, които страдат от диабет, половината от които са жени, посочи председателят на БДЕ проф. Ана-Мария Борисова. По думите й статистиката е \"неумолима\" и това в голяма степен се дължи на епидемията от затлъстяване и недобро хранене. Затлъстяването е сериозен рисков фактор за диабет особено при жените, а здравословно хранене означава \"в никакъв случай сладкишите, а плодовете и зеленчуците, придружени от физически упражнения\", допълни Борисова. От дружеството настояват да се въведе  , защото, ако има недиагностициран диабет при жената или риск за възникването на гестационен диабет - това поставя и нея, и плода й в опасност. Едно от всеки 7 раждания у нас е засегнато от гестационен захарен диабет (16%), посочиха от професионалната организация. за развитие на диабет по време на бременност са наднормено тегло и преди бременността, асистирана репродукция, възраст над 30 години по време на бременността, неуспешна предишна бременност, фамилна обремененост. До 13% от жените с диабет са имали това заболяване и преди да забременеят, без да знаят, коментира проф. Цветалина Танкова от дружеството. В тези случаи има  на зрението, увреждане на бъбречната функция, повишаване на кръвното налягане, спонтанен аборт, както и усложнения за бебето, включително и след раждането му. Бременността при жени с диабет трябва да е добре планирана, обобщи специалистът.   представлява всяко отклонение от нормалните стойности на кръвната захар, която се установява по време на бременност. Той е налице при 89-90% от всички случаи на жени с диабет по време на бременност, поясни проф. Танкова. В България е извършен скрининг сред 1600 бременни жени, който е показал, че 29% от тях са имали гестационен диабет. Рискът е още по-висок при зачеване с инвитро процедура и засяга 45% от бъдещите майки и бебетата им.", "date": "2017.11.14", "title": "Бременните жени задължително трябва да се изследват за диабет, казват специалисти"}
{"url": "http://www.dnevnik.bg/evropa/novini_ot_es/2017/11/14/3077722_medvedev_es_se_opitva_da_sabotira_severen_potok_2/", "text": "Руският премиер Дмитрий Медведев заяви, че опитите на Европейския съюз да наложи регулацията на Третия енергиен пакет върху проекта за газопровода \"Северен поток 2\" приличат на опит да бъде накарана Русия да се откаже от него, предаде \"Ройтерс\", позовавайки се на \"Интерфакс\".  \"Нашият подход към прилагането на този проект не се е променил досега: това не е политически инструмент, това е нормален търговски проект, който има за цел да гарантира европейската енергийна сигурност\", посочи Медведев. Европейската комисия предложи да подчини офшорните газопроводи на правилата на вътрешния енергиен пазар на ЕС в опит да регулира проекта за \"Северен поток 2\". Русия планира да изгради \"Северен поток 2\" през Балтийско море, като удвои капацитета на съществуващия газопровод от 55 милиарда кубични метра на година. Проектът срещна силна съпротива от някои страни в ЕС, особено от бивши комунистически държави като Полша.", "date": "2017.11.14", "title": "Медведев: ЕС се опитва да саботира \"Северен поток 2\""}
{"url": "http://www.dnevnik.bg/sport/2017/11/14/3077316_sobstvenikut_na_lestur_shte_bude_suden_zaradi_dulgove/", "text": "Собственикът на футболен клуб  \"Лестър сити\"  Вичай Шривадханапрабха ще бъде съден в родината си Тайланд, съобщи \"Ройтерс\". Той дължи 323 млн. паунда на правителството, защото не е внасял данъци от своя безмитен бизнес. Иск срещу Шривадханапрабха и компанията му \"Кинг пауър\" вече е внесен в Тайландския централен съд. Той е подведен под отговорност за \"корупция и лошо управление\". Делото ще започне през февруари. Според информация на местните медии, цитирана от \"Ройтерс\", \"Кинг пауър\" дължи въпросната сума на правителството. Компанията на Шривадханапрабха не е внасяла данък за експлоатацията на авиолиниите и летищата в страната. Шривадханапрабха е  собственик на \"Лестър\" от 2010 г. , когато закупи клуба за 50 млн. паунда. От тогава клубът стана шампион на Висшата лига, а само за миналата година генерира приходи от 170 млн. евро. Личното състояние на Шривадханапрабха се изчислява на 4.9 млрд. долара. Под отговорност обаче може да бъде подведен не само бизнесмена, но и част от семейството му, тъй като много от роднините му имат дял в \"Кинг пауър\". Първите свидетели по делото вече са били разпитани в Тайландския централен съд.", "date": "2017.11.14", "title": "Собственикът на \"Лестър\" ще бъде съден заради дългове от 323 млн. паунда"}
{"url": "http://www.dnevnik.bg/photos/2017/11/14/3077669_fotogaleriia_samoleti_za_milioni_tursiat_kupuvachi_na/", "text": "В Дубай в неделя започна най-голямото авиоизложение в света. То ще продължи до четвъртък.", "date": "2017.11.14", "title": "Фотогалерия: Самолети за милиони търсят купувачи на най-голямото авиоизложение в Дубай"}
{"url": "http://www.dnevnik.bg/evropa/evropeiski_parlament/novini_za_ep/2017/11/14/3077737_evroparlamentut_odobri_pravila_za_zashtita_ot_onlain/", "text": "Европейският парламент одобри днес правила за по-добра защита на потребителите от онлайн измами и по-бързо откриване и спиране на нелоялни търговци, предаде пресслужбата на институцията. Националните правоприлагащи органи ще имат повече правомощия да откриват и спират онлайн нарушения на законите на защита на потребителите. Те ще могат и да координират по-добре действията си в рамките на ЕС. Целта на новите правила е търговците, които нарушават изискванията, да не могат да се възползват от пропуските в системата, като се преместят в държави членки, чиито компетентни органи не са подготвени. Разследващите и правоприлагащите правомощия трябва да включват: - изискване на информация от регистраторите на домейни и банки с цел идентифицирането на нелоялните търговци; - закупуване на стоки и услуги като тестови покупки, включително под прикритие (\"тайно пазаруване\"); - налагане на изричното показване на предупреждение или нареждане за премахването на цифрово съдържание, ако няма други ефективни средства за прекратяване на дадена незаконна практика; - налагане на санкции, като например глоби; - информиране на потребителите как да потърсят обезщетение. Европейската комисия ще координира действията, когато извършеното нарушение може да увреди колективните интереси на потребителите в най-малко две трети от държавите членки, които заедно представляват най-малко две трети от населението на ЕС. Според докладчика Олга Сехналова \"новите правила ще укрепят и подобрят сътрудничеството между всички участници в защитата на потребителите, така че те да могат по-лесно да следят за спазването им и да се справят с трансграничните нарушения\". Законодателният текст трябва да бъде официално приет от Съвета на ЕС.", "date": "2017.11.14", "title": "Европарламентът одобри правила за защита от онлайн измами"}
{"url": "http://www.dnevnik.bg/sport/2017/11/14/3077645_ot_razhodka_s_metroto_do_obrat_v_nju_iork_ili_kak/", "text": "Кливланд кавалиърс\" започна колебливо сезона в Националната баскетболна лига (НБА) след пет загуби в първите си осем мача. В последните мачове отборът изглежда започна да напипва правилния ритъм. През изминалата нощ първенецът в Източната конференция победи драматично като гост с 104:101 \"Ню йорк никс\" в \"Медисън скуеър гардън\". \"Кливланд\" направи най-големия обрат през сезона, след като изоставаше с 23 точки малко преди края на третата четвърт. \"Кавалиърс\" съумяха да отбележат цели 43 точки със страхотна стрелба в последните дванадесет минути. Най-полезен за обрата беше Леброн Джеймс. Крилото на \"Кливланд\" останана близо до трипъл-дабъл след 23 точки, 12 асистенции и девет борби. Той имаше 50% успеваемост в стрелбата от игра, като вкара седем от 14 опита за две точки и два от четирите си изстрела от тройката. Ветеранът Кайл Корвър добави 21 точки за успеха на \"Кливланд\". Най-резултатен за \"Никс\" беше гардът Тим Хардауей Джуниър с 28 точки. Младата латвийска звезда на нюйоркчани Кристапс Порзингис беше под стандартите си на стрелбата от началото на сезона - седем коша от 21 опита от близко разстояние и две вкарани тройки от пет опита. Да се повозим преди мача Слабият старт на сезона доведе до понижено настроение в отбора на \"Кливланд\". Джеймс и съотборниците му допуснаха неочаквани загуби срещу част от сочените за аутсайдерите в Източната конференция отбори - \"Атланта хоукс\" (2 пъти), \"Индиана пейсърс\" (2 пъти) и \"Чикаго булс\". Напрежението в отбора на пръв поглед е на път да изчезне, след като играчите на \"Кавалиърс\" се повозиха заедно в метрото в Ню Йорк преди мача с \"Никс\". От заснетите кадри се вижда доброто настроение и приповдигната атмосфера в отбора. С този ход играчите на \"Кливланд\" пристигнаха от сутрешната тренировка до хотела за шест минути, докато пътуването с автобус щеше да им отнеме 45 минути. Няколко часа по-късно \"Кливланд\" показа дух и колектив, за да запише четвърти успех в последните си шест мача. Финалистът от мината година се изкачи на девето място в Източната конференция с актив от седем победи и седем загуби. Междувременно шампионът \"Голдън стейт уориърс\" записа седма поредна победа. В отсъствието на една от звездите си Стеф Къри \"войните\" победиха с 110:100 \"Орландо междик\" като домакини. Над всички в мача беше Кевин Дюрант, който завърши двубоя с 21 точки, 7 борби и даде 8 асистенции на своите съотборници. Дреймънд Грийн добави още 20 точки за успеха на \"Уориърс\", с колкото завърши и най-резултатният играч на \"Меджик\" Никола Вукчевич. Шампионите разделят първото място в Западната конференция с \"Хюстън рокетс\". Двата отбора имат по 11 победи от 14 мача. След тях са \"Сан Антонио спърс\" и \"Минесота тимбъруулвс\" с по осем победи и пет загуби. На изток начело е намиращият се в серия от десет поредни победи \"Бостън селтикс\" (12-2). \"Детройт пистънс\" е втори с десет успеха и три поражения.", "date": "2017.11.14", "title": "От разходка с метрото до обрат в Ню Йорк, или как \"Кливланд\" победи \"Никс\""}
{"url": "http://www.dnevnik.bg/bulgaria/2017/11/14/3077759_komisiiata_po_diskriminaciia_shte_proveri_143/", "text": "В поне 143 училища в България съществуват дискриминационни практики за прием в първи клас. На публично заседание утре Комисията за защита от дискриминация (КЗП) ще разгледа образуваната преписка за дискриминационна дейност в тях, съобщи Върховната административна прокуратура (ВАП), която  инициира проверката . От прокуратурата съобщават още, че са проучили произволно допълнителни критерии за класиране на ученици в първи клас в някои училища в София. Те са установили, че от педагогическите съвети са въведени предимства от рода на: родители на деца, които към датата на подаване на заявлението са на постоянен трудов договор в министерството на образованието, Столичната община или държавната администрация; дете, на което един от родителите е държавен или общински служител в системата на образованието, общинската или държавната администрация; дете на работещи в сферата на образованието и други. \"По този начин произходът на останалите деца отрича правото им да участват в класирането за прием в първи клас наравно с деца с такива родители. Въпросните привилегии са основавани на точка 9 от Система за прием на ученици в първи клас в общинските училища на територията на Столичната община, която е протестирана по инициатива на ВАП. По-късно с решение на Административен съд - София-град,  нормата на точка 9 беше отменена \", се уточнява в съобщението. След получаване на първоначална информация от КЗД за образуване на преписка за проверката на приема в първи клас в София ВАП изтъкна компетентността на административния орган сам служебно да провери и установи наличието на дискриминационно отношение в цялата страна, се отбелязва в съобщението.", "date": "2017.11.14", "title": "Комисията по дискриминация ще провери 143 училища за приема в първи клас"}
{"url": "http://www.dnevnik.bg/zelen/2017/11/14/3077724_sanitarnata_sech_v_borisovata_gradina_shte_bude_na_dva/", "text": "Предстоящата санитарна сеч на гнили, сухи и опасни дървета в Борисовата градина ще бъде направена на два етапа, за да няма съмнения и недоволство сред гражданите. Това реши на днешното си заседание комисията по екология към Столичния общински съвет. Първият етап предвижда изсичането на гнилите и опасни дървета на разстояние до 25 метра от алеите в участъка от парка между булевардите \"Драган Цанков\", \"Пейо Яворов\", \"Цариградско шосе\" и \"Евлоги и Христо Георгиеви\". Пространството след тези 25 метра ще бъде обозначено като опасно, като на следващ етап допълнително ще се определя кои дървета ще бъдат изцяло изсечени и кои ще бъдат само окастрени. До решението на комисията се стигна, след като от вчера във фейсбук се разпространява  гражданска петицията \"Да опазим Борисовата градина\" , в която се изразяват съмнение, че планираната санитарна сеч ще да бъде направена с ясни критерии. Освен нея  граждани сигнализираха , че маркираните дървета за 733, а Столичната община съобщавала само за 489, което според тях е сигнал, че се подготвя \"поголовна сеч\". Част от недоволните граждани присъстваха на днешното заседание на комисията, като дискусията по темата продължи над 1 час, като беше съпроводена от взаимни обвинения в манипулации и \"невъзпитано поведение\". От становището на дирекция \"Зелена система\" към общината се разбра, че маркираните дървета са 733, а с цифрата 489 били обозначени кубиците дървен материал, които ще се получат след изсичането им. Този брой включва всички дървета в района между 4-те булеварда и тепърва ще се уточнява кои ще бъдат изсечени напълни и кои само ще бъдат окастрени. В края на тази или в началото на следващата година се очаква да бъде представен електронен регистър на дърветата в София, който ще започне с около 6000 хиляди дървета. Зам.-кметът по екологията Йоана Христова установи, че само в София се получава \"страхотно напрежение\", когато се планира санитарна сеч в голям градски парк. В отговор на критиките от гражданите, че сечта се провежда по Закона за горите, който нямал действие в урбанизирани територии, Христова посочи, че в България няма закон, който да урежда тези територии. \"По тази причина се търси обосновка със Закона за горите, който е най-близък\", каза тя. От обясненията на Лорита Радева (ГЕРБ), която е председател на комисията по екология, се разбра, че дърветата, които се предлага да бъдат изсечени, се отбелязват в основната с уникална маркировка, която обаче не е достъпна публично, за да не може да се копира от недоброжелатели. Освен това те се отбелязват и с оранжева боя на ствола, а тези, които само ще бъдат окастрени се маркират със синьо. Радева заяви и че Столичната община няма намерение да допуска никакво ново строителство строителство в Борисовата градина. Предварително  представеният през юни проект за подробен устройствен план за парка  предвижда изграждането на 4 паркинга и една нова сграда, която да служи като музей и административна сграда. \"Няма толерираме нови паркинги или сгради. Това е само проект, който тепърва ще бъде разглеждан в комисии\", каза още Радева.", "date": "2017.11.14", "title": "Санитарната сеч в Борисовата градина ще бъде на два етапа, за да няма напрежение сред гражданите"}
{"url": "http://www.dnevnik.bg/bulgaria/2017/11/14/3077771_slujitelite_v_zatvorite_plashat_s_protesti_po_vreme_na/", "text": "Служителите в затворите са готови да организират мащабни протести по време на българското председателство на Съвета на Европейския съюз, ако заплатите им не бъдат увеличени с 20%. Това заяви пред \"Фокус\" работещият в Централния софийски затвор и член на Синдиката на служителите в затворите в България Ивайло Григоров. Той уточни, че искането за повишаване на възнаграждението се отнася за служителите на главните дирекции \"Изпълнение на наказанията\" и \"Охрана\". По думите му за следващата година е заложено увеличение с 5%, което се изразявало в 30 лв. Григоров подчерта, че представлява най-ниско платените служители в сектора. За да не се стига до протести, от синдикалната организация пожелаха още да се увеличат щатовете в двете дирекции. Служителите в затворите поискаха и изравняване на сумата за специфичните условия на труд. По думите му в МВР тя е 190 лева, а в двете дирекции, които се готвят за протест, е 85 лева. От синдикалната организация уточниха, че ще имат мълчалив протест с поставяне на трикольорни лентички между двете четения на бюджета. В четвъртък те ще се съберат пред Софийския затвор в 10 ч. \"Ако между тези две четения на бюджета не бъде намерено решение на проблемите ни с финансовото обезпечение, от началото на председателството на България на Съвета на ЕС започваме мащабни протестни действия със всички синдикално представени организации в сектора\", заяви Григоров. Той каза още, че в момента ГД \"Изпълнение на наказанията\" няма сключена застраховка за служителите си, което е задължение на работодателя, а по закон тази застраховка не бива да бъде прекъсвана. \"Не би трябвало да има оправдание, че служителите в този сектор са останали без застраховка. Работи се в рискова среда, с тежък контингент, инцидентите не са често, но не са и рядкост\", допълни Ивайло Григоров.", "date": "2017.11.14", "title": "Служителите в затворите плашат с протести по време на председателството, ако не им бъдат увеличени заплатите"}
{"url": "http://www.dnevnik.bg/razvlechenie/2017/11/14/3077733_video_alisa_e_chernokoja_v_noviia_kalendar_na_pireli/", "text": "Ру Пол е кралицата, Наоми Кембъл - палачът, Упи Голдбърг - Херцогинята, а носителката на \"Оскар\" Лупита Ньонго - мишката, в новия календар на \"Пирели\", вдъхновен от \"Алиса в Страната на чудесата\" и заснет само с чернокожи модели, актьори и други известни личности. Той бе представен през уикенда. За първи път в историята си календарът на известната фирма - производител на гуми, включва само чернокожи модели. Доскоро той бе известен с разголените манекенки, снимани от известни фотографи. От няколко години обаче \"Пирели\" набляга и на съдържанието, включвайки писатели, интелектуалци и активисти за значими каузи. А с новото си издание - и на фантазията. Фотограф на календара е Тим Уокър, а стилист - Едуард Енинфул, който отскоро е и главен редактор на британския \"Вог\". Както и с корицата си за декемврийския брой, така и в новия календар на \"Пирели\" Енинфул набляга на разнообразието от чернокожи модели, които обаче не винаги намират място в една и съща фотосесия. В ролята на Алиса е австралийката Дъки Тот, на Лудия шапкар - американката Слик Уудс, на Заека - сънародничката й Саша Лейн, а моделът албинос Тандо Хопа е принцеса купа. В календара се появяват още носителят на \"Оскар\" Джимон Хонсу, рапърът Пъф Деди, както и Джаха Дукуре от Гамбия, известна активистка срещу женското обрязване - премахване на клитора и част от външните гениталии на момичетата, практикувано в някои африкански държави.", "date": "2017.11.14", "title": "Видео: Алиса e чернокожа в новия календар на \"Пирели\""}
{"url": "http://www.dnevnik.bg/biznes/2017/11/14/3077770_ikonomicheskiiat_rastej_v_es_i_evrozonata_e_06_v_kraia/", "text": "Брутният вътрешен продукт (БВП) на еврозоната се е увеличил с 0.6 на сто през третото тримесечие спрямо предходното. Същият растеж е постигнал и ЕС. Това потвърди в днешния си отчет Евростат, оставяйки без промяна предходната си оценка. През второто тримесечие на 2017 година БВП и на страните, въвели единната валута, и общо на 28-те се е увеличил с 0.7 на сто на тримесечна основа. В сравнение със същото тримесечие на предишната година според сезонно изгладените данни, БВП е нараснал с 2.5 на сто в еврозоната и пак с толкова в 28-те през третото тримесечие на 2017 година след съответно 2.3 на сто и 2.4 на сто през предходното тримесечие. За сравнение през третото тримесечие на годината БВП на САЩ е нараснал с 0.7 на сто спрямо предходното тримесечие след отчетеното увеличение с 0.8 на сто през второто тримесечие на 2017 година. За България е отчетен икономически растеж от 0.6 на сто през третото тримесечие на тази година спрямо предходните три месеца, а на годишна основа нарастването на БВП на страната ни е 3.9 на сто, сочат данни на сайта на Евростат. Германската икономика нараства с повече от очакваното през третото тримесечие, подхранвана от износа и корпоративните инвестиции, съобщава \"Ройтерс\". Най-голямата европейска икономика нараства през периода с 0.8 на сто, докато през второто ръстът бе 0.6 процента, посочва германската статистическа служба. В същото време Евростат отчете, че през септември спрямо август промишленото производство, според данни отчитащи сезонните промени, е намаляло с 0.6 на сто в еврозоната и с 0.5 на сто в целия ЕС. През август промишленото производството се бе увеличило с 1.4 на сто в еврозоната и с 1.7 на сто - в ЕС, допълва европейската статистическа агенция в доклада си, качен на официалния й сайт. В България промишленото производство през септември се е увеличило с 0.3 на сто спрямо август, уточни Евростат. На годишна основа този важен показател за икономиката е нараснал с 3.3 на сто в еврозоната и с 3.6 на сто в целия ЕС. В България на годишна основа повишението на промишленото производство през септември е 3.2 на сто. Спадът от 0.6 на сто на промишленото производство в еврозоната на месечна основа се дължи най-вече на свиването с 1.6 на сто на капиталови стоки, с 0.9 на сто в енергийния сектор и пак с толкова на стоките за трайно потребление и на намалението с 0.6 на сто на междинните продукти. В същото време производството на нетрайни стоки за потребление е нараснало с 0.1 на сто. В целия ЕС спадът с 0.5 на сто се дължи най-вече на понижение с 1.4 на сто на производството на капиталови стоки, на свиването с 0.6 на сто в енергийния сектор, с 0.3 на сто на производството на междинните стоки, същото като при производството на нетрайни стоки за потребление, както и на спада с 0.1 на сто на трайните стоки за потребление. Най-силно намаление по страни, за които има налични данни, е отчетено за Португалия (-6.7 на сто), Дания (-3.7 на сто), както и за Гърция (-3.6 на сто). Най-силни увеличения имат Холандия (+3.4 на сто), Швеция (+2.4 на сто) и Естония (+2.3 на сто).", "date": "2017.11.14", "title": "Икономическият растеж в ЕС и еврозоната е 0.6% в края на септември"}
{"url": "http://www.dnevnik.bg/zelen/2017/11/14/3077728_gora_ot_1550_druvcheta_na_vitosha_e_osinovena/", "text": "Екологична инициатива \"Моят зелен град\" осиновява втора гора, а поводът е десетата й годишнина. Гората се намира в природен парк \"Витоша\" край туристическата алея над киноцентър \"Бояна\". Гората заема площ от 4 декара и се състои от 1550 дръвчета, от които 1050 смърч и 500 явор и бреза. За тях ще бъдат полагани специални грижи, докато пораснат, заявяват от инициативата. Осиновяването й става със съдействие на \"Югозападно държавно предприятие\". Така дърветата, за които се полагат грижи, стават общо 5250 – част от тях растат в три гори, засадени от служители на \"Кока-Кола\" и доброволци от 2015 г. насам, а останалите са осиновени. Увеличаването на растителните и дървесните видове тази година е в Банкя, Велико Търново, с. Клисура, Костинброд, Плевен, Пловдив, Самоков, Стара Загора и Търговище, през месеците септември и октомври са извършени дейности по почистване и реновиране в местност Бакаджика (област Ямбол), Бели извор (област Враца), Бургас, Варна, Габрово, Добрич, Русе, Силистра и Хасково.", "date": "2017.11.14", "title": "Гора от 1550 дръвчета на Витоша е \"осиновена\""}
{"url": "http://www.dnevnik.bg/sport/2017/11/14/3077746_zvezda_v_sumoto_e_obvinen_v_napadenie_s_birena_butilka/", "text": "Деветкратният носител на Купата на императора в сумото Харумафуджи е заподозрян за нападение срещу друг състезател, съобщава японското издание Sponichi. Според информацията монголският сумист е хвърлил бирена бутилка срещу сънародника си Таканоива. Потърпевшият състезател е бил диагностициран с мозъчно сътресение и фрактура на черепа. Той разкри, че се е лекувал в болница в продължение на четири дни от 5 до 9 ноември. Харумафуджи,  който носи най-високата титла в сумото \"йокозуна\" , не отрече обвиненията. \"Искрено се извинявам за причинените проблеми\", заяви 33-годишният състезател, цитиран от Japan Times. Той веднага е подал молба да напусне провеждащия се турнир \"Кюшу гранд сумо\".  Според Sponichi инцидентът е станал на 26 октомври по време на регионалното турне на монголските сумисти \"Тотори\". Харумафуджи е бил видимо пиян и е ударил Таканоива, защото \"не харесвал отношението му\". Двамата сумисти се състезават в най-горната \"макуучи\" дивизия. \"Йокозуна\" Харумафуджи представлява школата \"Исегахама\", а Таканоива - \"Таханохана\". ", "date": "2017.11.14", "title": "Звезда в сумото е обвинен в нападение с бирена бутилка срещу съперник"}
{"url": "http://www.dnevnik.bg/evropa/novini_ot_es/2017/11/14/3077792_moskovisi_brjuksel_shte_e_gotov_s_cheren_spisuk_na/", "text": "През следващите три седмици Европейската комисия ще изготви черен списък на данъчните убежища, заяви еврокомисарят по въпросите на икономиката и финансите Пиер Московиси, цитиран от \"Ройтерс\" и пресслужбата на Европейския парламент. \"Такъв списък ще има до 5 декември\", подчерта Московиси и призова държавите членки да се договорят по въпроса до края на годината. \"Не бива да се примиряваме със съществуването на практики за укриване на данъци. Трябва да бъдем единни по този въпрос\", допълни той. В реч пред европарламентa, който заседава днес в Страсбург, Московиси предупреди, че ЕС трябва да постигне напредък в решаването на този \"основен проблем\". В противен случай по думите му на следващите европейски избори през 2019 г. \"всички ще загубим и ще бъдат избрани популистите, циниците и съюзниците на тези данъчни измамници\". Той призова през следващите шест месеца евродепутатите да приемат предложенията, направени от Брюксел през юни, които ще задължат данъчните съветници да докладват схемите за данъчно планиране, изготвени за клиентите им. Досега по този въпрос бе постигнат слаб напредък най-вече заради скептицизма на някои страни членки. По данъчните въпроси всички 28 държави членки трябва да се съгласят за реформи. Това правило позволи на по-малките държави с по-ниски данъци да блокират няколко опита за промени. Призивът за повече прозрачност идва след като поверителни документи, познати като \"Досиетата от рая\", разкриха как някои от най-богатите и известни хора на планетата, корпорации и държавни глави са изнасяли и напълно законно не са регистрирали пред данъчните власти парите си в сметки по британските острови с офшорен статут.", "date": "2017.11.14", "title": "Московиси: Брюксел ще е готов с черен списък на данъчните убежища до 5 декември"}
{"url": "http://www.dnevnik.bg/razvlechenie/2017/11/14/3077797_vlastelinut_na_prustenite_shte_se_prevurne_v_serial_za/", "text": "Амазон\" ще заснеме сериал по \"Властелинът на пръстените\", съобщи компанията в понеделник, цитирана от \"Ройтерс\". Интернет гигантът е закупил телевизионните права на сагата на Дж. Р. Р. Толкин. Сериалът обаче ще включва нови сюжети, които предхождат случващото се в \"Задругата на пръстена\", първата част от фентъзи трилогията. Той ще се излъчва по стрийминг канала на \"Амазон\" Prime Video, ход, с който според специалисти компанията иска да привлече повече публика към услугата, която комбинира оригинално видеосъдържание с промоции и екстри при пазаруването.", "date": "2017.11.14", "title": "\"Властелинът на пръстените\" ще се превърне в сериал за \"Амазон\""}
{"url": "http://www.dnevnik.bg/sport/2017/11/14/3077808_bulgarka_oglavi_jenskata_komisiia_kum_mejdunarodnata/", "text": "Емилия Груева беше избрана за председател на женската комисия към Международната боксова асоциация (АИБА), съобщи българската федерация. Поканата за високия пост е дошла от Франко Фалчинели, който е изпълняващ длъжността президент АИБА след отстраняването на Чън Куо Ву. \"Вашият опит и страст към женския бокс са разпознаваеми за всички и аз съм убеден, че вие сте големият актив за бъдещето развитие на нашия спорт и по-специално за женския бокс\", пише Фалчинели в писмото си до Груева, цитиран от българската федерация (БФБ). Груева, която е единствената жена в управителния съвет на БФБ, става и член на Изпълнителния комитет на АИБА. \"Назначението на Емилия Груева е поредно огромно признание за добрата работа и дейността на Българската федерация по бокс и ние много се гордеем с това\", каза президентът на БФБ Красимир Инински.", "date": "2017.11.14", "title": "Българка оглави женската комисия към международната боксова асоциация"}
{"url": "http://www.dnevnik.bg/razvlechenie/2017/11/14/3077809_bnt_obiavi_konkurs_za_bulgarskoto_predstaviane_na/", "text": "Българската национална телевизия откри процедура за избиране на участник, който да представи страната на песенния конкус \"Евровизия\" през 2018 г., който ще се проведе през май в Лисабон. Поканата е към продуцентски компании и професионални екипи, които трябва да кандидатстват с песен, изпълнител и цялостна концепция на представянето до 20 декември. Кандидатите трябва да представят и бюджет за разходите, които са готови да поемат, пишат от телевизията. Предложенията ще бъдат разгледани от специално назначена комисия с участие на представители на БНТ и чуждестранни експерти, с опит в музикалния бранш и в \"Евровизия\". Според изискванията кандидатите трябва да са продуцирали не по-малко от 3 музикални проекта, които да са придобили публичност, през последните 2 години и да имат регистриран репертоар в ПРОФОН като продуценти. Сред авторите на песента трябва да има поне един българин, а изпълнителят също трябва да има български паспорт. Подробните условия на конкурса са публикувани  на сайта на БНТ . Следващото издание на \"Евровизия\" ще се проведе на 8, 10 и 12 май в Лисабон, след като миналата година в Киев португалецът Салвадор Собрал грабна първото място. На същото издание на конкурса България записа най-доброто си участие досега - второ място за Кристиан Костов и песента му Beautiful Mess. В \"Евровизия\" през 2018 г. ще се включат 42 държави, включително завърналата се в конкурса Русия.", "date": "2017.11.14", "title": "БНТ обяви конкурс за българското представяне на \"Евровизия\""}
{"url": "http://www.dnevnik.bg/politika/2017/11/14/3077815_ninova_poiska_dve_ostavki_v_kabineta_i_izslushvane_na/", "text": "Лидерът на БСП Корнелия Нинова поиска оставката на вицепремиера Валери Симеонов и министъра на вътрешните работи Валентин Радев, съобщиха от пресцентъра на партията. Тя аргументира желанието си с излъчения вчера в НДК  филм на депутата от левицата Елена Йончева \"Граница\" . В него бяха показани кадри на мигранти, които влизат в България със стълба, прескачайки т.нар. възпрепятстващо съоръжение. Цитира се и граничен полицай, поискал да остане анонимен, който твърди, че трафикантите получават информация от Гранична полиция. Според Нинова филмът е доказал, че оградата на границата с Турция не е свързана само с националната сигурност на България, а и с корупционни схеми. По думите ѝ в този проект са \"изсипани 200 млн. лв. от хората\" и не се знае за какво точно са похарчени. Отчет на Цацаров и Караниколов за приватизацията Лидерът на БСП не уточни дали партията ще подкрепи  предложението на ГЕРБ за промени в конституцията , с които да отпадне давността за престъпления, свързани с приватизацията. Според Нинова това е половинчато предложение и допълни, че в него трябва да бъде добавена и масовата приватизация. \"Какво стана с боновите книжки, кои фондове купиха предприятия, получават ли хората дивиденти от тези книжки? Кой се облагодетелства от тях? Престъпленията на прехода трябва да бъдат наказани. Искаме цялата истина на масата\", заяви Нинова. Именно по темата с приватизацията от БСП поискаха изслушване в парламента на икономическия министър Емил Караниколов и главния прокурор Сотир Цацаров. Преди да заеме този пост, Караниколов беше дългогодишен шеф на Агенцията по приватизация. \"Искаме да докладва на парламента колко сделки са направени, за какви суми, с кого, при какви условия са сключени договорите, какъв контрол е осъществен. Включително и въпросът защо ГЕРБ отмениха такива текстове от Закона за приватизация и следприватизационен контрол, които направиха невъзможен този контрол\", добави Нинова. Според нея сделката по приватизацията на \"Булгартабак\" не е проверявана нито един път, както и тази за едното енергоразпределително дружество. Вън мутрите на прехода от политическото ръководство на страната Нинова каза още, че \"голяма част от материалните богатства на държавите се преразпределиха чрез групировките\". Според нея България няма да скъса никога с прехода, докато начело на политическото ръководство на държавата стоят \"членове на групировките\". Веднага последва и искане премиерът Бойко Борисов да посочи в парламента поименно  кой депутат се занимава с наркотрафик и кой е купувал гласове от затворници,  както заяви преди няколко дни.", "date": "2017.11.14", "title": "Нинова поиска две оставки в кабинета и изслушване на Цацаров за приватизацията"}
{"url": "http://www.dnevnik.bg/video/2017/11/14/3077821_video_filmut_na_elena_ioncheva_granica/", "text": "Във видеоканала Youtube се появи филмът на депутата от БСП Елена Йончева \"Граница\". Той беше представен в понеделник, като Йончева заяви, че ще го прати на главния прокурор Сотир Цацаров и на президента Румен Радев. 20-минутният клип е бил заснет през последните шест месеца и показва кадри на мигранти, които влизат в България със стълба, прескачайки т.нар. възпрепятстващо съоръжение, цитира се и граничен полицай, поискал да остане анонимен, който твърди, че трафикантите получават информация от Гранична полиция. В Youtube филмът е публикуван от НС на БСП.", "date": "2017.11.14", "title": null}
{"url": "http://www.dnevnik.bg/politika/2017/11/14/3077865_v_gerb_sa_gotovi_da_obsujdat_ideite_na_bsp_za_promeni/", "text": "Готови сме още утре да излъчим екип и да напишем всички предложения до всички парламентарни групи за изменения или допълнения на Конституцията. Това каза депутатът от ГЕРБ Десислава Атанасова в отговор на изявлението на лидера на БСП Корнелия Нинова, че в насрочения за събота пленум на ръководството на социалистите е включена и темата за промени в Конституцията и тя очаква Националният съвет на БСП да се произнесе. Преди ден от ГЕРБ съобщиха, че ще  инициират промени в Конституцията  за отпадане на давността за разследване на приватизацията, като не пропуснаха да напомнят, че Нинова е участвала в приватизацията и дори се е обогатила от нея. Разговаряхме с Бойко Борисов, който е в Рим, непосредствено преди срещата му с италианския премиер и съм упълномощена да предам решението му. ГЕРБ ще участва във всяка инициатива, по всякакъв повод и по всички теми, които БСП предлага да станат цел и промяна на Конституцията, каза Атанасова. Тя добави, че за ГЕРБ е важна политическата воля и очаква тази политическа воля от страна на БСП. \"Очакваме да не се чака произнасяне на партиен орган, било то и Консултативен съвет, а да действаме веднага\", призова Атанасова. Тя добави, че \"ако Корнелия Нинова има тази воля и не се крие зад юридически прийоми, започваме още утре\". Председателят на правната комисия в парламента Данаил Кирилов каза, че ГЕРБ застава зад действията на министъра на вътрешните работи Валентин Радев и вицепремиера Валери Симеонов.  Оставките им бяха поискани от БСП  след излъчването на  филма на депутата Елена Йончева  за злоупотреби при изграждането на оградата по границата. Кирилов добави, че към момента на снимките на филма, в който се показват части от оградата и бежанци със стълби по нея, оградата не е била предадена като завършен обект на \"Гранична полиция\".", "date": "2017.11.14", "title": "В ГЕРБ са готови да обсъждат идеите на БСП за промени в Конституцията"}
{"url": "http://www.dnevnik.bg/sport/2017/11/14/3077790_zvezdata_v_ekstremnite_ski_glen_pleik_shte_uchastva_v/", "text": "Една от популярните личности в екстремните ски - Глен Плейк, ще бъде част от  \"Дните на предизвикателствата\"  от 29 ноември до 1 декември. Събитието е част от инициативата \"София 2018 - Европейска столица на спорта\" и ще се състои в аула \"Максима\" в Университета по архитектура, строителство и геодезия (УАСГ). Тридневният форум ще премине под знака на зимните спортове. Плейк ще представи презентация, в която ще разкаже за участието си във филма Blizzard of Aahhhs и за оцеляване в лавина в Непал, съобщиха организаторите.  На форума ще присъства още  алпинистът Боян Петров , който тази година изкачи осемхилядниците Гашербрум II и Даулагири като част от проекта си \"Българин на 14x8000\". Европейският шампион по спортно катерене за юноши  Петър Иванов  и  Антония Григорова , която това лято пробяга Ком-Емине, също ще са част от събитието. Централно място във филмовата програма ще има премиерната прожекция на фрийрайд филма In Gora. Tой разказва историята на образователна 6000-километрова обиколка, свързана с екологични теми, които десет ентусиасти предприемат в рамките на един месец, а част от действието се развива в България. Програмата ще включва и най-новия филм на Patagonia Fishpeople. В него са разказани истории на хора, отдали живота си на морето и океана. Организаторите обещаха разнообразни презентации, уъркшопи на открито и закрито, изложение на екипировка за туризъм, спортове на открито, биопродукти, игри с награди и други. Билетите за събитието струват 25 лева и се продават в мрежата на  ticketlogic  и в магазини \"Стената\". Еднодневни билети за фестивала ще се продават само на място по 10 лева.", "date": "2017.11.14", "title": "Звездата в екстремните ски Глен Плейк ще участва в \"Дни на предизвикателствата\""}
{"url": "http://www.dnevnik.bg/sport/2017/11/14/3078009_djak_sok_se_prebori_za_purva_pobeda_v_london_sled/", "text": "Дебютантът Джак Сок постигна първа победа във финалите на АТП след обрат срещу Марин Чилич. В поредния много оспорван двубой в Лондон 25-годишният американец се наложи със 5:7, 6:2, 7:6 (4) след два часа и половина игра. Той губеше с 2:4 в тайбрека на решаващия трети сет, но стигна до успеха след серия от пет поредни точки. Сок, който  сензационно стигна до турнира на осемте най-добри  след триумфа в Париж, записа трета победа от три мача срещу Чилич. Хърватинът допусна второ поражение в Лондон и драстично намали шансовете си да продължи към полуфиналите. За шампиона от US Open 2014 това е седма загуба от общо осемте мача, които е изиграл в заключителния турнир на АТП. \"Определено беше тежък мач. Беше доста интересна сутрин, защото противопожарната аларма се включи в 4 часа, трябваше да излезем от сградата. Така че имахме доста дълга сутрин. Но да играя в тази атмосфера е страхотно. Обичам да играя в Лондон, феновете тук ме карат да се чувствам като у дома. Щастлив съм, че спечелих и запазих шансове\", каза Сок след двубоя Във втория мач от група \"Борис Бекер\" се срещат двамата тенисисти, които стартираха с победи в неделя - рекордьорът по титли Роджър Федерер и дебютантът Александър Зверев. Двамата излизат на корта в 22.00 часа българско време. Сок влезе със самочувствие в мача и проби още в първия гейм. Чилич обаче веднага изравни и след това започна да сервира много солидно. Форхендът на хърватина работеше добре и той печелеше лесно своите подавания, което бързо връщаше напрежението у Сок. Американецът се справи в първия случай, когато трябваше да сервира за оставане в сета - при 4:5. При втория обаче се пропука под агресивната игра на Чилич, който осигурил си минимум тайбрек, отпусна ръката. Във втория сет Сок успя да разбие ритъма на мощния хърватин с доста къси топки и сечени бекхенди. Американецът показа разнообразна игра и реализира две от петте си точки за пробив, за да вземе солиден аванс от 5:1. След това той нямаше проблем да затвори сета при свой сервис. Дебютантът започна по-добре и решаващия трети сет. Той проби първото подаване на Чилич, след което затвърди предимството си и поведе с 3:0. Хърватинът обаче на свой ред отговори със серия от три поредни гейма. След това двамата стабилизираха началния си удар и стигнаха до тайбрек. В него Сок се озова в трудна ситуация, след като изостана с минипробив. Чилич беше в серия от 15 поредни спечелени точки на свой сервис. Той имаше два сервиса на разположение, за поведе с 6:3 и да се доближи на точка от победата. Сок обаче намери сили да навакса минипробива и да направи обрат след серия от пет поредни точки. Сок завърши мача с девет аса, две двойни грешки и 75% спечелени точки след първи сервис срещу 77% за съперника. Американецът реализира четири от десетте си точки за пробив и спаси четири от седемте, които се откриха пред Чилич. Хърватинът пласира 13 аса и направи четири двойни грешки.", "date": "2017.11.14", "title": "Джак Сок се пребори за първа победа в Лондон след обрат срещу Чилич"}
{"url": "http://www.dnevnik.bg/analizi/2017/11/14/3077998_glavniiat_prokuror_otgovaria_samo_na_kontrolirani/", "text": "Това казва главният прокурор Сотир Цацаров, цитиран от \"24 часа\" днес по повод  изявлението на \"Икономедиа\"  за новата атака срещу \"Капитал\" и \"Дневник\". От думите му можем да заключим, че явно коментира само пред медии на Делян Пеевски или такива, които са били финансирани от КТБ. Собственици на повечето от останалите са обвиняеми или разследвани от прокуратурата. Не за първи път главният прокурор се измъква от всякакви неудобни въпроси с подобно учудващо обяснение. От началото на мандата си  Цацаров избягва по всякакви начини  да отговаря на запитвания, които не са контролирани. А ако някой успее да зададе въпрос на публично място - той реагира с оправдание защо точно на тази медиа няма да отговаря. Преди време  след събитие в Брюксел след като Цацаров разбра , че въпросите му задава репортер \"Дневник\", той избегна конкретни отговори, а от обяснението му стана ясно, че внимателно  чете и форума под статиите в този сайт и иска да знае кои са коментиращите .", "date": "2017.11.14", "title": "Главният прокурор отговаря само на контролирани въпроси"}
{"url": "http://www.dnevnik.bg/regioni/2017/11/14/3078020_minyor_e_zaginal_sled_srutvane_v_rudnik_oranovo/", "text": "Миньор е загинал при срутване в рудник \"Ораново\" край Симитли, предаде Би Ти Ви. Инцидентът е станал към 17 ч. днес, като телевизията съобщава, че вероятно човекът е бил блъснат от вагонетка. Мъжът, на 55 г., е бил откаран в болница в Благоевград, където е починал. Минни инженери от областната инспекция по труда в момента са в рудника за проверка за причините за произшествието. Това не е първият подобен инцидент в \"Ораново\". През февруари тази година  работник бе ранен след срутване  в рудника. През 2013 г. при подобен инцидент там загинаха четирима миньори. В средата на 2015 г.  прокуратурата прекрати разследването  за смъртта им със заключение, че трагедията не е можело да бъде предотвратена.", "date": "2017.11.14", "title": "Миньор е загинал след срутване в рудник \"Ораново\""}
{"url": "http://www.dnevnik.bg/sviat/2017/11/14/3078007_vino_se_e_pravelo_oshte_predi_8000_godini_v_gruziia/", "text": "Вино се е правело още през 5980 г. пр. Хр., показват нови открития в Грузия. Учени намериха най-старите известни досега съдове за правене и съхраняване на божествената течност на около 50 км. южно от Тбилиси. Глинените съдове, които са на възраст близо 8000 години, още са съдържали химически следи от ферментирала алкохолна напитка, направена от грозде, разказва агенция \"Ройтерс\". Досега най-ранните доказателства за производство на вино се намираха в северозападен Иран и датираха от 5400-5000 г. пр. н. е. \"Алкохолът е имал важна роля в обществата тогава, също както и в наши дни\", коментира археологът от Университета на Торонто Стивън Батюк.  Той е един от учените, чиито открития са публикувани в журнала Proceedings of the National Academy of Sciences. \"Виното е жизненоважно за цивилизацията, каквато я познаваме на Запад. Като лекарство, социален лубрикант, променяща съзнанието субстанция и ценна стока, то е било ключово за религиозните култове, домашните аптеки, готвенето, икономиките и обществото в древния Близък изток. Откритията са направени в две неолитни селища, в които са живели по около 60 души. Те са се прехранвали с отглеждането на жито, овце, кози и говеда и са използвали прости оръдия на труда, направени от кости и обсидиан. Съдовете, украсени с прости изображения на гроздове и танцуващи хора, са високи около 80 см. и широки 40. Следи от вино са открити в осем от тях.", "date": "2017.11.14", "title": "Вино се е правело още преди 8000 години в Грузия, откриха учени"}
{"url": "http://www.dnevnik.bg/zelen/2017/11/14/3078029_prilepi_sa_bili_zazidani_jivi_pri_saniraneto_na/", "text": "Стотици прилепи са били зазидани живи при санирането на блокове в Бургас, предаде БНТ. Сигналът за случилото се в блокове 67 и 71 в кв. \"Изгрев\" е получен първо във фондация \"Дивите животни\". Оттам разпространиха видеокадри, които показват как под поставената изолацията изваждат полумъртви прилепи. Фондацията е подала сигнал и до регионалната екоинспекция, според който при санирането на панелни блокове в пукнатини и фуги са зазиждани прилепи от вида ръждиви вечерници, както и други мигриращи видове. Прилепите са защитен вид и унищожаването им в България се наказва със закон. Междувременно днес екоинспекцията в Бургас издаде указания до кметовете в областта за превантивни мерки за ограничаване на отрицателното въздействие върху прилепите и птиците, обитаващи сградите, които се санират. Екоинспектори и служители на Община Бургас са проверили двата жилищни блока, които са в процес на саниране, предаде БТА. Част от мерките, които РИОСВ - Бургас е изпратила до кметовете са: обследване на сградите на възможно най-ранен етап за наличие на защитени видове, прилагане на мерки за безопасно извеждане на защитените видове от убежищата им преди санирането, при възможност недопускане на ремонтни дейности по време на зимуване на прилепите и по време на размножителния им период. На строителните фирми е дадено предписание преди извършване на строително-монтажни работи в отворите да се поставят тръби за изселване на прилепите. Същевременно пред БНТ техническият ръководител на бригадата, санираща един от блоковете Веселин Неделчев коментира, че не са получили предварително предписания и прехвърли вината към природозащитниците. \"Еколозите първо не са си свършили работата както трябва, защото те знаят, че се санира в България. Нищо не им пречи да минат по общините и да питат кои блокове ще се санират, да разберат, да отидат и да си направят проучването, след което да го внесат в общината и да кажат - в този, този и този блок има такива видове животни, които трябва да бъдат защитени\", смята той. От регионалната екоинспекция посочват, че предстои да бъде взето решение за справяне с порблема на национално ниво. Сформирана е работна група към регионалното министерство, в която участват представители на научни институти към БАН, министерството на околната среда, камарите на строителите и на инженерите в инвестиционното проектиране, както и неправителствени организации и природозащитници.", "date": "2017.11.14", "title": "Прилепи са били зазидани живи при санирането на блокове в Бургас"}
{"url": "http://www.dnevnik.bg/sport/2017/11/14/3078048_mladejkite_nacionali_po_futbol_vzeha_purva_pobeda_v/", "text": "България спечели първа победа в квалификациите за европейското първенство по футбол за младежи до 21 години. Воденият от Антони Здравков отбор се наложи с 3:1 срещу Черна гора. Българският състав е четвърти с пет точки, като изостава с една от Казахстан, пет от Словения и десет от водача Франция. Националите започнаха напрегнато, но се справиха с двете положения, до които черногорците стигнаха. След почивката българите заиграха по-добре. Кирил Десподов откри резултата в 47-ата минута, но Никола Кърсотович изравни шест по-късно. Божидар Краев върна преднината с точен удар от границата на наказателното поле в 58-ата минута. Наско Милев отбеляза третото попадение в 66-ата минута. Според Здравков второто място е постижима цел. \"Видя се че, че през първото полувреме бяхме напрегнати и тегнеше липсата на положения. Голът обаче окрили отбора и ни даде самочувствие. Имаше две неща, които се бяха слели в едно - прегаряне и притеснение. Хубаво е, че защитниците и вратарят се справиха с техните две положения\", каза селекционерът пред БНТ2. \"Предните резултати доведоха до това и се надявам тази победа да ни повлияе добре. Трябва да печелим двубоите до края, а за мен тази цел е реалистична. Смятам, че можем да стигнем до второто място\", добави Здравков.", "date": "2017.11.14", "title": "Младежките национали по футбол взеха първа победа в квалификациите"}
{"url": "http://www.dnevnik.bg/video/2017/11/14/3078021_video_za_pruv_put_3_samoletonosacha_na_sasht_sa_krai/", "text": "За пръв път край бреговете на Корейския полуостров се провеждат учения с участието на три самолетоносача на САЩ. Подобно събиране на три ударни военноморски американски групи е имало преди 10 години, но за маневри край остров Гуам. Самолетоносачите \"Роналд Рейгън\", \"Тиъдор Рузвелт\" и \"Нимиц\" тренират с военноморските сили на Южна Корея. Според агенция \"Йонхап\" на 12 ноември те са навлезли в оперативната зона на Южна Корея заедно с десетки съпровождащи ги кораби, включително въоръжени със системата \"Еджис\" за защита от междуконтинентални балистични ракети. Според CNN самолетоносачите са провели преди това учения в източната част на Японско море със Силите за самозащита на Япония.", "date": "2017.11.14", "title": "Видео: За пръв път 3 самолетоносача на САЩ са край Корея"}
{"url": "http://www.dnevnik.bg/sport/2017/11/14/3078049_aguero_pripadna_pri_zaguba_na_arjentina_ot_nigeriia/", "text": "Нападателят на аржентинския национален отбор Серхио Агуеро беше откаран в болница след приятелската среща с Нигерия в Краснодар. Голмайсторът на \"Манчестър сити\" припаднал в съблекалнята след поражението с 2:4. Впоследствие той дошъл в съзнание, но останал в болницата, за да му бъдат направени изследвания, съобщава Би Би Си. Агуеро вкара един от головете, с които аржентинците поведоха. След почивката африканците направиха пълен обрат и спечелиха. Евер Банега откри резултата в 27-ата минута, а девет по-късно Агуеро удвои. Малко преди почивката Келечи Ихеаначо намали за африканците. Алекс Айоби беше точен два пъти след почивката (52-а и 73-а минути), а Брайън Идову вкара другия гол за Нигерия. Аржентинците имаха превъзходство в броя на създадените възможности, като отправиха 17 удари, но само четири от тях бяха точни. Африканците имаха значително по-голяма успеваемост - те имаха седем удара, пет точни и отбелязаха четири гола. Това беше втори мач на аржентинците в Русия, след като на 11-и ноември  те победиха с 1:0 домакините на световното първенство на националния стадион \"Лужники\" в Москва . ", "date": "2017.11.14", "title": "Агуеро припадна при загуба на Аржентина от Нигерия"}
{"url": "http://www.dnevnik.bg/politika/2017/11/14/3078055_vupreki_brekzit_sofiia_i_london_shte_produljat_da_si/", "text": "Президентът Румен Радев изрази увереност, че независимо от Брекзит, България и Великобритания ще продължат ефективно да си сътрудничат в ключови сфери като отбраната, миграцията, борбата с тероризма, реформата в правосъдието, икономиката и инвестициите. Това съобщи администрацията на държавния глава след среща между Радев и британския посланик Ема Хопкинс на \"Дондуков\" 2. Водещ акцент на срещата са били усилията на България за предприемането на ефективни мерки за борба с корупцията. Великобритания е стратегически партньор на България в Европа и съюзник в рамките на НАТО. Страната ни цени високо подкрепата на Лондон за реализиране на ключови реформи в правосъдието и постигането на резултати в борбата с корупцията и организираната престъпност, е заявил президентът. Той е споделил очакванията на страната, че при излизането на Великобритания от ЕС, ще бъдат гарантирани всички права на българите там. Двамата са изразили общото мнение, че приемането на дългосрочни мерки за защита на европейските граници и борбата срещу нелегалния трафик са в интерес на всички европейски държави. Посланик Хопкинс е споделила опита на Великобритания по отношение на прозрачността при обществени поръчки, включително и опита на британски компании при участие в търгове в България. Радев от своя страна е изразил убеденост, че законодателните мерки за противодействие на корупцията трябва да засилят капацитета за навременно разкриване, разследване и пресичане на корупционни схеми и санкциониране на извършителите, а особен акцент следва да се постави на прозрачността и отчетността на обществените поръчки.", "date": "2017.11.14", "title": "Въпреки Брекзит, София и Лондон ще продължат да си сътрудничат, вярва Радев"}
{"url": "http://www.dnevnik.bg/photos/2017/11/14/3077561_fotogaleriia_svetovnite_snimki_na_denia_-_14_noemvri/", "text": "Новородено тигърче е снимано в зоопарка в Прага, Чехия.", "date": "2017.11.14", "title": "Фотогалерия: Световните снимки на деня - 14 ноември 2017 г."}
{"url": "http://www.dnevnik.bg/sport/2017/11/14/3078056_snimka_na_denia_da_snimash_ricar/", "text": "Звездата в дългите бягания в леката атлетика Мо Фара позира за съпругата си Таня след церемонията, на която кралица Елизабет II го провъзгласи за рицар. Носителят на четири златни олимпийски медала беше отличен за заслуги по време на забележителната си кариера.", "date": "2017.11.14", "title": "Снимка на деня: Да снимаш рицар"}
{"url": "http://www.dnevnik.bg/sviat/2017/11/14/3078058_napadatel_otkri_bezrazborna_strelba_v_severna/", "text": "Най-малко петима души са убити, а две деца са ранени при стрелба близо до начално училище в северната част на щата Калифорния, предаде БТА. Нападението е извършено в Ранчо Техама, окръг Техама, на около 200 км северно от Сакраменто. Нападателят е сред убитите. Представител на местната полиция съобщи, че нападателят е открил огън безразборно. Стреляно е на седем различни места и е възможно броят на жертвите да нарасне. У стрелеца са намерени полуавтоматична пушка и два пистолета.", "date": "2017.11.14", "title": "Нападател откри безразборна стрелба в Северна Калифорния, има загинали"}
{"url": "http://www.dnevnik.bg/sviat/2017/11/14/3078027_mladite_izglejdat_obrecheni_da_sa_po-bedni_ot/", "text": "Млади хора от поколението на т.нар.   е изправено пред предизвикателства, каквито не са срещали мнозина от предците им и само малцина от тях ще живеят по-добре от родителите си. Родените между 1982 и 2000 година, т.е. хора, които днес са на възраст 17-35 години, са по-образовани от предишните поколения и повече от тях са с висше образование, но само специалистите в технологичния и финансовия сектор сред тях имат шанс да преодолеят проклятието, надвиснало над генерацията им. В развитите пазарни икономики техните родители и деди са заели повечето работни места и жилища, а младите са затиснати от студентски дългове, плащат цената за капиталовите загуби от кризата от 2008-2009 г., високата безработица, намалялата мобилност на трудовия пазар, затегнатия имотен пазар, поскъпващите жилища, растящото неравенство, ограничения достъп до пенсионни схеми. В развиващите се държави положението е малко по-добро, но като цяло никой не би ги нарекъл \"поколение късметлия\". Това сочи годишният доклад  Global Wealth Report , публикуван във вторник от Credit Suisse Research Institute (CSRI) - анализаторски център към базираната в Швейцария банкова група \"Креди Суис\". Авторите посочват, че  , на които са се радвали родените в периода 1949-1964г., но от друга като относително по-малка част от населението днес би трябвало да им е спестена конкуренцията за места в университети, компании и жилищно кредитиране. В развитите страни   (предимно заради разходи за образование и взимане на кредити за собствен дом), докато перспективите дори за висшистите са да получават заплати, колкото родителите си. Те ще трябва да поемат   на родителите си и за собственото си социално осигуряване. Мнозина от младите ще трябва и сами да се оправят в живота, тъй като прогнозите са, че  . И понеже половината ще наследи солидно благосъстояние, натрупано от родителите им, то материалното неравенство с другите 50% ще бъде доста ярко. Това поколение ще е с отчетливо   в сарвнение с предходните, смятат в \"Креди Суис\". Регистрираме също, казват авторите на доклада, че  на родените между 1980 и 2000 г. (измерена през броя на самонаетите) в богатите страни от ОИСР през последните 17 години, макар че мнозина ги определяха като \"поколението на предприемачите\". В САЩ, например, едва 2% от тях са самонаети (срещу 8% от техните поколението на родители) и това е обща тенденция за цялото население, не само за младите (спад от 7.4% през 201г. на 6.5% през 2015г.). Възможното обяснение за този спад е, че младите тепърва ще станат активни предприемачи, включително защото доскоро бизнес условията бяха трудни за започване на бизнес. Вероятно е също предприемчивите на възраст до 35 години да създават по няколко фирми едновременно, което по-малко от техните предци са правили. Едно от явленията, привличащо ниманието е, че   като създателите на Google, Facebook, Twitter и други технологични компании. Ако през 2003г. е имало 21 милиардери под 40-годишна възраст в списъка на сп.\"Форбс\" и 24 през 2010г., то през тази година броят им е скочил на 46. Но като група от всички милиардери, тежестта за тези 14 години им е намаляла от 5.8% на 2.8%. Кой контролира богатството на света От една страна, 1% от най-богатите притежават 51% от богатството на всички домакинства по света. Ако се вземе за критерий това кой е милионер, то в абсолютни измерения се оказва, че  От друга страна, 70% от цялото пълнолетно население, т.е. около 3.5 милиарда души, притежават активи и средства на стойност под 10 000 долара. Тази група е пълна предимно с млади хора. Колко е богат светът през 2017г. През последните 12 месеца богатството на света се увеличава с темпо, невиждано от 2012 г., благодарение на финансовите активи, но и на активи извън тях. Добавени са 16.7 трилиона долара до  За този период по света са се появили  , почти половината от които са в САЩ. Отчасти заради поскъпването с 3% на обменната стойност на еврото, нови 620 000 доларови милионери са се появили в основни страни от еврозоната като Германия, Франция, Италия и Испания. Докладът Global Wealth Report посочва още, че в много малко страни се регистрира намаляване броя на милионерите и основно това е в държави с обезценили се валути като Великобритания (-34 000 души) и Япония (-300 000 души). За сметка на това в Австралия са се появили нови 200 000 милионери, а още толкова - в Китай и Индия, взети заедно. Лидерът Полша Полша се откроява като икономиката, в която има най-голям процентен растеж на богатството на домакинствата -  , предизвикано основно от скок в цените на материалните активи. Следват Израел (16%) и Южна Африка (15%), но там причината е в обменния курс на националната валута спрямо долара. Като цяло Европа се представя добре с ръст от 6.4%, а   по ръст на благосъстоянието в абсолютни измерения. Десетилетие след избухването на глобалната финансова и икономическа криза, докладът отчита, че за изминалото време богатството на света се е увеличило с 27%, а доларовите милионери - с около 8.7 милиона души. Ако се запази същото темпо,   През 2016 г. ръстът е бил 3.9%, предшестван от две години на отстъпление от по 0.5%. Най-шокиращият срив през изминалото десетилетие е бил през 2008 г. (-12.6%). САЩ остават недостижим лидер и са добавили 8.5 трилиона долара към богатството на домакинствата си. Това е увеличение от 10.1% за година, както и половината от цялостното увеличаване на богатството в света с 16.7 трлн. долара спрямо 2016 г.", "date": "2017.11.14", "title": "Младите изглеждат обречени да са по-бедни от родителите си, твърди \"Креди Суис\""}
