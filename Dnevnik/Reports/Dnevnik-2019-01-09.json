{"url": "https://www.dnevnik.bg/sport/2019/01/09/3372736_siti_pregazi_burnli_s_90_i_si_osiguri_final_za_kupata/", "text": "Носителят на трофея \"Манчестър сити\" постигна смазваща победа срещу третоивизионния \"Бъртън албиън\" в първи полуфинален мач от Купата на лигата. Английският шампион спечели с 9:0 на стадион \"Етихад\" и напълно обезсмисли реванша на 23 януари. В другия полуфинал  \"Тотнъм\" победи \"Челси\"  с 1:0 след  спорен гол на Хари Кейн . Реваншът на \"Стамфорд бридж\" е на 24 януари. Габриел Жезус отбеляза четири гола за категоричния успех на \"Манчестър сити\" срещу \"Бъртън\". По едно попадение добавиха Кевин де Бройне, Александър Зинченко, Фил Фоудън, Кайл Уокър и Рияд Марез. Тимът на Пеп Гуардиола вкара 15 гола в рамките на последните три дни. През уикенда \"гражданите\" разбиха втородивизионния \"Родъръм\" със 7:0 в първи си мач за Купата на Англия. Победата с 8:0 срещу \"Бъртън\" е най-голямата за \"Манчестър сити\" от ноември 1987 г. Тогава \"гражданите\" печелят с 10:1 срещу \"Хъдърсфилд\" в шампионатен двубой от старата Втора дивизия. \"Манчестър сити\" е първият отбор с девет отбелязани гола в един мач от Купата на лигата от \"Ливърпул\" през септември 1986 г. Тогава мърсисайдци разгромяват \"Фулъм\" с 10:0 в двубой от втория кръг. Откакто Гуардиола застана начело на отбора през лятото на 2016 г., \"Сити\" има 19 мача, в които е отбелязал пет и повече попадения. В този период \"Тотнъм\" има 12, \"Ливърпул\" - 11, \"Арсенал\" - десет, \"Челси\" - четири, а \"Манчестър юнайтед\" - един, дошъл при дебюта на Оле Гунар Солскяр през декември  (5:1 срещу \"Кардиф\") . \"Сити\" излезе с много силен състав срещу \"Бъртън\" и изигра мача много мотивирано. 20-годишният Ариянет Мурич застана на вратата, а пред него действаха Кайл Уокър, Николас Отаменди, Ерик Гарсия, Александър Зинченко, Илкай Гюндоган, Давид Силва, Кевин де Бройне, Рияд Марез, Лерой Сане и Габриел Жезус. Де Бройне даде тон за головото шоу след пет минути игра. Силва получи топката в близост до наказателното поле и достави перфектно центриране за белгийския халф, който отбеляза с удар с глава от вратарското поле. В 30-ата минута домакините стигнаха до второ попадение. Сане размени двойно подаване с Гюндоган, като беше изведен очи в очи с вратаря Брадли Колинс. Колинс спаси удара на германеца, но Жезус изпревари четирима играчи на \"Бъртън\" и вкара с глава на празна врата. В 34-ата минута Гюндоган се отличи с още едно хубаво извеждащо подаване над защитата. Той намери Силва пред вратарското поле, а испанецът продължи към Жезус, който финтира бранител и отблизо изпрати топката в мрежата - 3:0. Само три минути по-късно Зинченко вкара страхотен четвърти гол. Левият бек по-скоро опита центриране с левия крак, но топката прехвърли вратаря. В 57-ата минута Жезус оформи своя хеттрик. Марез беше изведен вдясно от вратата след хубаво подаване на Силва, след което центрира във вратарското поле. Жезус надскочи централните бранители и вкара с глава за 5:0. Пет минути по-късно се стигна до шесто попадение. Жезус беше изведе сам срещу Колинс. Вратарят спаси удара на бразилеца, който след това беше спрян и от защитник. Топката обаче се озова в краката на Фоудън, който спокойно я изпрати в мрежата. В 65-ата минута Жезус вкара четвъртия си гол в мача. Сане получи топката вляво от вратата и направи страхотно центриране с външен фалц за бразилския нападател, който отблизо насочи топката покрай Колинс. В 70-ата минута и Кайл Уокър се разписа. \"Сити\" организира скоростна атака, при която Марез беше изведен вдясно, след което центрира по земя към точката на дузпата, откъдето Уокър не сгреши с десния крак. Седем минути преди края Марез оформи крайния резултат. Алжирецът получи подаване от Бернардо Силва, с малко късмет успя да задържи топката пред вратарското поле и с десния крак я изпрати покрай плонжа на вратаря Колинс.", "date": "2019.01.09", "title": "\"Сити\" прегази \"Бъртън\" с 9:0 и си осигури финал за Купата на лигата"}
{"url": "https://www.dnevnik.bg/bulgaria/2019/01/09/3372624_sudut_ostavi_v_aresta_romite_prebili_voennoslujesht_v/", "text": "Пловдивският районен съд постанови най-тежката мярка \"Задържане под стража\" спрямо  двамата роми, пребили военнослужещ в село Войводиново , съобщи \"Фокус\". Според съдия Иван Минчев има достатъчно основания съдът да наложи тази мярка в конкретния случай, независимо че тя се прилага изключително рядко спрямо непълнолетни. Единият от двамата братя, нанесли побоя, е непълнолетен – на 17 години. Съдията обясни в подробности целия случай според събраните от прокуратурата доказателства – разпитани са 7 свидетели, четирима очевидци, от които един пряк. Има също така направени съдебномедицинска и съдебнопсихиатрична експертиза, събрани са писмени и веществени доказателства. Според показанията двамата нападатели са действали изключително жестоко въпреки опитите на техни близки и други хора да ги възпрат. На два пъти братята са повалили пострадалия на земята и са го ритали в главата. Според съдебния състав е налице предпоставка и реална опасност за извършване на ново престъпление от обвиняемите. Самите те и адвокатът им поискаха по-лека мярка – \"подписка\".", "date": "2019.01.09", "title": "Съдът остави в ареста ромите, пребили военнослужещ в село Войводино"}
{"url": "https://www.dnevnik.bg/sviat/2019/01/09/3372625_amerikanecut_razkril_dokumentite_za_voinata_vuv/", "text": "Американецът  Даниъл Елсбърг , предоставил на медиите поверителни документи за военната роля на САЩ във Виетнам, беше определен за носител на наградата \"Улоф Палме\" за 2018 г., предаде ДПА. Журито, присъждащо наградата, отличи  87-годишния Елсбърг  за проявения от него \"дълбок хуманизъм и изключителна морална смелост\" при разгласяването на американски военни планове за Виетнам. Публикуването през 1971 г. на  разкритите от Елсбърг  документи на Пентагона съдейства за по-бързото приключване на Виетнамската война. Впоследствие той беше обвинен съгласно закона за шпионажа и беше заплашен да получи присъда от 115 години затвор. Съдебният процес срещу него през 1973 г. приключи със снемане на всички обвинения. По-късно бившият анализатор по въпросите на отбраната се е занимавал с изтъкване на опасностите от ядрена война, заявиха организаторите на наградата \"Улоф Палме\". Церемонията по връчване на отличието трябва да се състои на 30 януари в Стокхолм. Наградата е учредена през 1987 г. в памет на убития година преди това шведски министър-председател Улоф Палме. /БТА", "date": "2019.01.09", "title": "Американецът, разкрил документите за войната във Виетнам, взе наградата \"Улоф Палме\""}
{"url": "https://www.dnevnik.bg/skorost/2019/01/09/3372632_oshte_edna_veriga_benzinostancii_zapochna_da_prodava/", "text": "Бензиностанциите ОМВ са започнали да продават електронни винетки от днес, съобщиха от агенция \"Пътна инфраструктура\". В обектите от веригата те могат да бъдат купени с плащане с карта или с пари в брой. От вчера електронни винетки се предлагат и в клоновете на \"Български пощи\" в цялата страна, а другите места за купуване са областните пътни управления, офисите на Easy Pay и на мобилния оператор А1. Остава и възможността за взимане на електронна винетка от сайта bgtoll.bg и специално разработеното мобилно приложение. Към момента са монтирани общо 34 терминала за самотаксуване за купуване на електронна винетка на територията на 16 гранични контролно-пропускателни пункта. В рамките на днешния ден ще бъдат монтирани още 3 терминала за самотаксуване на ГКПП Илинден и на ГКПП Дунав мост 2–Видин. До края на седмицата ще бъдат инсталирани апарати на ГКПП Стрезимировци, Оряхово, Свищов, Никопол, Силистра, Ро-Ро Дружба - Бургас. На пунктовете Калотина, Кулата, Дунав мост при Русе, както и в близост до ГКПП Капитан Андреево (на бензиностанция \"Лукойл\", на около 1.5 км във вътрешността на страната) работят гишета за купуване на е-винетка на каса. На ГКПП Дунав мост 2 при Видин също е разкрито гише и от 10 януари водачите ще могат да плащат в брой за е-винетка. До 8 часа тази сутрин са продадени 114 705 електронни винетки за 7 817 916 лв., информират от АПИ. Заради проблемите с преминаването от стикери към електронни винетки от пътната агенция обявиха, че до 15 януари глоби няма да се налагат.  Премиерът поиска и получи  оставките на ръководителя на Агенция \"Пътна инфраструктура\" Светослав Глосов, директора на Националното тол-управление в пътната агенция Антон Антонов, члена на управителния съвет на Агенция \"Пътна инфраструктура\" Веселин Давидов и съветника в политическия кабинет на министъра на регионалното развитие и благоустройството  Радослав Николов . ", "date": "2019.01.09", "title": "Още една верига бензиностанции започна да продава електронни винетки от днес"}
{"url": "https://www.dnevnik.bg/sport/2019/01/09/3372619_ludogorec_shte_izprobva_brazilski_napadatel_na_lagera/", "text": "\"Лудогорец\" вече си осигури един нов играч през зимата. Халфът Адриан Попа идва под наем за шест месеца от английския \"Рединг\". Българският шампион обаче има опция да го откупи за постоянно през лятото. Предварителни договори с тима имат българските национали  Пламен Илиев и Серкан Юсеин . От  \"Лудогорец\" обявиха, че опитват да ги привлекат още през зимната пауза . \"Лудогорец\" ще е на лагер в Турция, като ще изиграе шест приятелски срещи. На 15 януари съперник е \"Ботошани\", а три дни по-късно е мачът с унгарския \"Хонвед\". Следват двубои с румънския първенец \"Клуж\", \"Легия\" (Гданск), \"Ахмат\" (Грозни) и \"Цървена звезда\".", "date": "2019.01.09", "title": "\"Лудогорец\" ще изпробва бразилски нападател на лагера в Турция"}
{"url": "https://www.dnevnik.bg/video/novinite_na_bnt/2019/01/09/3372633_video_drugite_novini/", "text": "Ще бъде ли увеличен гратисният период за винетките Разкриват тайни за климатичните промени с ледникови експерименти \"Зелената книга\" с награда и от критиката Фестивал на новата българска драматургия в Нов театър НДК \"Игра на криеница\" от Йохан Щраус-син с българска премиера Райън Рейнолдс е новото лице на \"Армани код\"", "date": "2019.01.09", "title": "Видео: Другите новини"}
{"url": "https://www.dnevnik.bg/evropa/2019/01/09/3372636_jultite_jiletki_prizovavaha_za_masovo_teglene_na/", "text": "Активисти на протестното движение на \"жълтите жилетки\" във Франция призоваха за масово теглене на спестяванията от френските банки като част от продължаваща борба срещу правителството, предаде \"Асошиейтед прес\". Преди деветия пореден протестен уикенд в Париж и други френски градове \"жълтите жилетки\" отправиха призив в социалните мрежи за масово теглене на пари от банките. Протестиращите се надяват, че това може да принуди правителство да се вслуша в исканията им, по-специално в призива им за по-пряка демокрация чрез референдуми, позволяващи на гражданите да предлагат нови закони. Инициатор на призива за тегленето на пари е активистът от движението, Максим Никол. Според икономическото издание \"Капитал\" този икономически феномен е известен начин за предизвикване на банкова паника и е много опасен, но остава твърде малко вероятен. Операцията е насрочена за събота, 12 януари, от 8 часа местно време и е предвидено да се проведе още веднъж идния месец в случай на провал. Последиците са потенциално много съществени - нито една банка не държи ликвидности, съответстващи на депозитите на клиентите си, а банка, която не е в състояние да отговори на исканията за теглене, се изправя пред невъзможността да плаща разходите си за функциониране. След това схемата е класическа - ако една банка се срине, целият сектор се разклаща. /БТА", "date": "2019.01.09", "title": "\"Жълтите жилетки\" призоваваха за масово теглене на спестяванията от банките"}
{"url": "https://www.dnevnik.bg/razvlechenie/2019/01/09/3372591_harvi_uainstiin_shte_se_izpravi_pred_suda_prez_mai/", "text": "Филмовият продуцент Харви Уайнстийн ще се изправи пред съда в Манхатън на 6 май по обвинения за сексуално посегателство върху две жени, съобщи вчера неговият адвокат, цитиран от \"Ройтерс\". Уайнстийн е обвинен, че е принудил жена през юли 2006 г. на орален секс и че е изнасилил друга жена през март 2013 г. Ако той бъде осъден, го очаква максимална присъда от доживотен затвор. Досега повече от 70 жени, предимно млади актриси и други професионалисти от филмовия бизнес, са повдигнали обвинения към Уайнстийн. Скандалът доведе до началото на  движението   #MeToo , в което стотици жени обвиниха публично влиятелни мъже от киноиндустрията, политиката и други сфери в сексуални посегателства. Уайнстийн, който пледира, че е невинен,  след ареста му през май  миналата година, отрича всички обвинения и твърди, че всички сексуални контакти са били по взаимно съгласие. За момента заведеното от Областната прокуратура в Манхатън наказателно дело е единственият съдебен процес, произтекъл от всички обвинения. Говорителят на Областната прокуратура в Манхатън отказа да коментира случая. ", "date": "2019.01.09", "title": "Харви Уайнстийн ще се изправи пред съда през май"}
{"url": "https://www.dnevnik.bg/sviat/2019/01/09/3372621_i_izrael_ochakva_ruska_namesa_na_izborite_pishat/", "text": "Израелският премиер Бенямин Нетаняху обеща, че няма да има намеса в  извънредните избори през април . Думите му последваха решение на властите да цензурират реч на ръководителя на контраразузнаването, обвинил чужда държава в планове да извърши хакерска атака, предаде \"Ройтерс\". Ръководителят на \"Шин Бет\" Надав Аргаман няма да право да произнесе името на страната от съображения за сигурност. На конференция в Тел Авив той обаче обясни, че \"чужда държава\" смята да започне кибератаки, за да повлияе на изборите в Израел. \"Не зная в чия полза или срещу кого ще се намеси чуждата държава. В момента не мога да кажа чий политически интерес има роля тук, но чужда държава ще опита да се намеси в изборите през април и знам за какво говоря\", каза Аргаман, цитиран от \"Йедиот ахронот\". Коментатори в израелски вестници обаче смятат, че той има предвид Русия, след като министърът на разузнаването Израел Кац каза миналия месец, че Москва би могла да поиска да повтори в Израел кампанията за влияние и хакерските атаки, които според американски разследващи са ѝ помогнали да наклони везните в полза на президента на САЩ Доналд Тръмп. \"Не четете израелски медии\" Решението речта да бъде цензурирана, изглежда, е опит да се избегне напрежение с Русия, която е основната подкрепяща Сирия във войната ѝ и чиито интереси се сблъскват частично с тези на Израел, действащ срещу ирански цели и обекти на шиитската \"Хизбула\". Депутатът Тамар Зандберг, оглавяваща лявата опозиционна партия \"Мерец\", реагира с обвинения, че Русия вероятно ще наклони резултата в полза на \"приятеля си, диктатора Биби\" (премиера Бенямин Нетаняху). Същевременно проучвания сочат, че неговата партия \"Ликуд\"  ще събере най-голям брой гласове . Русия отрича. Прессекретарят на президента Владимир Путин Дмитрий Песков каза: \"Русия не се е месила, не се меси и не смята да се меси в никакви избори в никоя страна по света.\" Хората \"не трябва да четат израелски медии\", заяви още той пред журналисти, предаде \"Известия\". Руското посолство в Израел пък, цитирайки думите на Песков, публикува в \"Туитър\" шеговит надпис: \"Останете спокойни и обвинете Русия или руски хакери.\"", "date": "2019.01.09", "title": "И Израел очаква руска намеса на изборите, пишат местни медии"}
{"url": "https://www.dnevnik.bg/sport/2019/01/09/3372463_katar_iska_venger_da_vodi_nacionalniia_otbor_na/", "text": "Катар се подготвя за домакинството на световното първенство по футбол през 2022 г., а наравно с това работи и по подсилването на националния си отбор. Според \"Франс футбол\" страната от Персийския залив иска Арсен Венгер да води националния тим на домашното първенство след три години. Френският специалист е без работа от лятото, когато напусна \"Арсенал\" след близо 22 години начело на \"артилеристите\". Венгер обяви, че от 1 януари ще започне работа, но това не се случи. Наскоро 69-годишният обяви, че \"теренът му липсва\" и с удоволствие би работил. В свои интервюта от миналата година Венгер обясни, че няма предпочитания дали би водил клубен или национален отбор. \"Франс футбол\" добавя, че Венгер има тесни връзки с Катар. Той е водещ анализатор на телевизията beIN Sport, която се управлява от катарската кралска фамилия. Заради това през миналата година французинът беше свързван и с поста на спортен директор в ПСЖ, също собственост на Катар чрез дружеството \"Катар спортс инвестмънт\". В последните месеци името на Венгер беше свързвано с треньорския пост в \"Милан\" и \"Байерн\" (Мюнхен). Французинът сам  отрече, че ще премине в Милано , а \"Байерн\" чрез президента си Ули Хьонес  отхвърли подобни твърдения . По информация на \"Франс футбол\" сред другите имена, които са обсъждани в Катар за национален селекционер, са Леонардо Жардим, Шави Ернандес и Зинедин Зидан. Португалецът избра да продължи кариерата си в Китай, а Зидан е без работа, след като през миналото лято напусна \"Реал\" (Мадрид). Шави все още играе, като е част от катарския \"Ал Сад\". Халфът обаче неведнъж изрази желание да започне треньорска кариера.", "date": "2019.01.09", "title": "Катар иска Венгер да води националния отбор на световното през 2022 г."}
{"url": "https://www.dnevnik.bg/bulgaria/2019/01/09/3370026_pravitelstvo_prie_nacionalna_programa_za_borba_sreshtu/", "text": "На заседанието си днес правителството прие Национална програма за превенция и защита от домашно насилие за 2019 г., съобщи пресслужбата на Министерския съвет. Документът е изготвен на основание на Закона за защита от домашното насилие, в който е заложено изискването всяка година до 31 март правителството да приема тази програма. \"В програмата за 2019 г. са посочени дейности, които следва да се реализират през годината, отговорните структури, източниците на финансиране, съответните срокове за изпълнението на тези дейности, както и очакваните резултати\", пише в съобщението. Документът съдържа институционални и организационни мерки, мерки за обучение и квалификация, за защита, възстановяване и реинтеграция на пострадали от домашно насилие, както и такива за контрол и оценка. През 2017 г.  жертвите на домашно насилие са 2432 , сочи статистика на МВР. При отхвърлянето на Истанбулската конвенция,  гарантираща сериозни мерки за защита и подкрепа на жертвите на домашно насилие , управляващите заявиха, че ще въведат предвижданите в международния документ  реформи през българското законодателств о. Какво предвижда законопроектът на ГЕРБ четете  тук . Истанбулската конвенция беше определена като  противоречаща на конституцията на 27 юли . БСП, ВМРО, Светият синод и др. посрещнаха решението на конституционните съдии с одобрение.", "date": "2019.01.09", "title": "Правителство прие национална програма за защита от домашно насилие"}
{"url": "https://www.dnevnik.bg/sviat/2019/01/09/3372640_bolsonaro_obeshta_da_se_spravi_s_vulnata_ot_nasilie_v/", "text": "Вилнеещите престъпни банди в североизточната част на Бразилия са първото изпитание в областта на сигурността за новия крайнодесен президент Жаир Болсонаро. Той е изправен пред предизвикателството да обуздае свързаното с наркотици насилие и да спре рекордната вълна от убийства в страната. Щатът Сеара бе разтърсен пет нощи от атаки, включително бомба, избухнала на магистрала, запалени автобуси, нападения срещу банки и полицейски централи. Службите за сигурност смятат, че атаките са предизвикани от плановете на властите в щата да ограничат влиянието на бандите, като започнат да вкарват осъдените в произволни затвори, в които има свободни места. Това ще сложи край на дългогодишната практика престъпниците да бъдат разпределяни според това към коя банда принадлежат. Скоро след  встъпването в длъжност на Болсонаро,  който не крие възхищението си от военната диктатура в Бразилия (1964-1985 г.), нападенията принудиха новия бразилски правосъден министър Сержио Моро да изпрати 406 агенти на федералните служби за сигурност в Сеара. Бившият армейски капитан, чийто лайтмотив в предизборната кампания бе \"закон и ред\", спечели подкрепата на бразилци, на които им е омръзнало от  враждуващите наркобанди , тероризиращи голяма част от страната. Сега задачата му е да изпълни обещанието си да начертае последователна стратегия за федерална сигурност и да спре  вълната от насилие , стоварила се върху най-голямата държава в Латинска Америка. През 2017 г. бяха извършени рекордните 63 880 убийства, а броят им миналата година все още е неизвестен. Жителите на провинциалната столица Форталеза се придвижваха предпазливо в понеделник към работните си места. \"Ситуацията е напрегната, казва таксиджията Вевертон Барбоза. Уплашени сме, защото не знаем какво следва, а нещата може да се влошат.\" Министерството на обществената сигурност и отбраната на Сеара каза в понеделник, че 148 души са били арестувани за предполагаемата им роля в атаките. Ден по-рано то съобщи в комюнике, че поне трима предполагаеми гангстери са били убити в престрелки с полицията. Миналата седмица 63-годишният Болсонаро похвали Моро колко бързо е реагирал, като е изпратил федерални сили в Сеара за облекчаване на ситуацията. Но въпреки че обеща да демонстрира твърдост към бандите, които печелят от трафик на наркотици и често извършват масови нападения, за да всеят страх или в отговор на полицейски акции в затворите или на улицата, Болсонаро не представи много подробности как смята да ги застави да се подчинят. На пресконференция след избирането му Болсонаро призова прокуратурата да следва парите, за да обуздае бандите в затворите, включително влиятелните \"Първа столична команда\" в Сао Пауло и \"Червена команда\" в Рио де Жанейро. \"Нека се борим с организираната престъпност и да не позволяваме на затворниците да продължават да контролират от затворите войниците си\", написа през октомври Болсонаро в \"Туитър\" малко след победата си на първия тур на изборите. В петък Болсонаро поиска от депутатите да приемат бързо законопроект, който гарантира на полицаите и войниците неприкосновеност от съдебно преследване по време на служба. Той предупреди, че прекомерното насилие може да бъде овладяно само ако се приемат закони, даващи на служителите по сигурността повече свобода в борбата срещу извършваното от престъпните групировки насилие. Миналата седмица, след като положи клетва като правосъден министър, Моро каза, че ще внесе до няколко седмици законопроект за борба с престъпността. Той обеща да постави в изолацията лидерите на наркобанди, които по думите му са заплаха за демокрацията. Съгласно конституцията на Бразилия за обществената сигурност отговарят щатските правителства и Болсонаро може да се окаже с ограничени възможности да върне спокойствието с действия на федерално равнище. Игнасио Кано, експерт по сигурността в Щатския университет на Рио де Жанейро, каза, че предвид високите нива на насилие в в североизточната част на страната и неспособността на щатските правителства да се справят с проблема намесите на федералното правителство в случаи като този в Сеара може да станат по-широко разпространени при управлението на Болсонаро. \"Мисля, че ще използват този механизъм доста повече, отколкото очакват\", каза той. Кано добави, че гангстерската престъпност представлява ново предизвикателство за Моро, който стана известен с кръстоносния си поход като антикорупционен съдия. С прочутото си разследване, станало известно с името \"Автомивка\", той вкара в затвора редица бразилски корумпирани политици и бизнесмени. \"Моро има опит в разследването на престъпления, извършени от \"бели якички\", а сега ще трябва да се справи с нов, по-жесток вид престъпници\", каза той. /БТА", "date": "2019.01.09", "title": "Болсонаро обеща да се справи с вълната от насилие в Бразилия, но как"}
{"url": "https://www.dnevnik.bg/sviat/2019/01/09/3372476_kakvo_shte_stane_s_chujdencite_v_isliamska_durjava/", "text": "Въпросът какво да се прави със стотиците заловени в Сирия чуждестранни бойци на \"Ислямска държава\" се превръща в критичен и нарастващ проблем за правителството на американския президент Доналд Тръмп в момент, когато то се готви да изтегли войските от страната. Висш правителствен служител каза вчера, че решаването на съдбата на тези затворници е главен приоритет в момент, когато правителството подготвя почвата със съюзниците за изпълнение на заповедта на президента Доналд Тръмп от 19 декември за изтегляне на 2000-те американски войници от Сирия, където те участват заедно с подкрепяните от САЩ сирийски сили за отбрана (ССО) в борбата с групировката \"Ислямска държава\" от 2015 г. Няма обаче лесни отговори. Служителят, пожелал анонимност, каза, че освобождаването на бойците, сред които има европейци и някои американски граждани, би било \"неприемливо\", тъй като те може просто отново да се присъединят към останалите бойци на \"Ислямска държава\" (ИД) в Сирия и на други места. \"Това е от значение, защото ССО държат стотици бойци на ИД, включително много европейски граждани, а те могат да излязат на свобода, ако не бъде намерено решение\", каза правният експерт по национална сигурност в Тексаския университет Боби Чесни. Европейските държави защото не искат да се занимават с правното предизвикателство да водят наказателно преследване срещу тях или да поемат евентуалния риск за сигурността, ако те бъдат освободени. А преместването на бивши бойци в Съединените щати поражда някои от същите предизвикателства, с които се сблъскват САЩ във връзка с мъжете, задържани във военната база в залива Гуантанамо, Куба, включително дали е възможно да се води наказателно преследване срещу бойци, заловени по бойните полета на Северна Сирия, казват експерти. \"Едно нещо е правителството да бъде силно уверено, че даден човек се е присъединил или се е опитал да се присъедини към ИДИЛ. А понякога е съвсем друго нещо правителството да може уверено да предприеме наказателно преследване срещу този човек\", каза Джошуа Гелцър, работил като висш служител по борба с тероризма при президента Барак Обама. Междувременно проблемът със затворниците само се влошава. В неделя Сирийските сили за отбрана обявиха залавянето на петима бойци, включително двама американски граждани, единият от които е идентифициран като бивш учител от Хюстън. Държавният секретар Майк Помпео тъкмо започна обиколка в осем държави в Близкия изток, за да обсъди изтеглянето на американските войски. Съветникът по националната сигурност Джон Болтън се върна вчера от среща в Турция, където търсеше гаранция за безопасността на кюрдските бойци, които се бият заедно с американските войски срещу \"Ислямска държава\". Има страхове, че американското изтегляне ще остави отворена врата за нападение на Турция срещу съюзените със САЩ бойци на ССО. Турция ги смята за част от терористична организация, свързана с бунтовническа дейност в нейните граници. Командирите на ССО предупреждават, че няма да могат да държат 700-те затворници, ако турските сили нахлуят в Сирия след американско изтегляне. Правителствените служители казва друг американски служител, според когото малко страни имат желание да приемат когото и да било от своите заловени граждани. И двамата служители пожелаха да останат анонимни, защото не бяха упълномощени да разкриват информацията публично. При неотдавнашен случай с американец, заподозрян за членство в ИД, служителите на САЩ се бориха повече от година, така и не го обвиниха, а после в крайна сметка го освободиха в Бахрейн. Проблемът допълнително се усложнява от противоречивите съобщения за графика на Тръмп за изтегляне на 2000-те американски войници от Сирия. Когато изненадващо обяви изтеглянето преди три седмици, Тръмп каза, че иска да го завърши бързо. Внезапното му решение доведе до оставките на министъра на отбраната Джим Матис и специалния президентски пратеник за глобалната коалиция за разгромяване на ИД Брет Макгърк. По-отскоро Тръмп и други правителствени служители настояват, че подкрепят подредено изтегляне. Висшият правителствен служител каза, че САЩ ще разгромят оставащите бойци на ИД при изтеглянето си, за да предотвратят възраждане, и че САЩ като ССО, сражавали се заедно със Съединените щати срещу ИД. \"Тези въпроси са достатъчно трудни, ако знаеш графика, въз основа на който ги уреждаш - ако знаеш, че американското участие ще бъде или няма да бъде съобразно този график\", каза Гелцър. Един от заловените напоследък чуждестранни бойци е Уорън Кристофър Кларк, бивш заместващ учител от Хюстън, Тексас, идентифициран най-напред от Програмата за екстремизъм към университета \"Джордж Вашингтон\". Изследователи са проучвали месеци наред, за да потвърдят неговата самоличност чрез множество източници. Програмата е идентифицирала въз основа на законните им имена над 73 американци, за които се знае, че са се присъединили към джихадистки групировки. \"Кларк е един от няколко десетки американци, присъединили се към \"Ислямска държава\", от около 295, които според служители на разузнаването са пътували или са се опитали да пътуват до Сирия и Ирак, за да се присъединят към терористичната групировка\", каза заместник-директорът на Програмата за екстремизъм Шемъс Хюз. Кларк е бил заловен заедно с още четирима чуждестранни джихадисти - двама от Пакистан, един от Ирландия и четвърти мъж на име Заид Абед ал Хамид, за когото също се предполага, че е от Съединените щати, въпреки че това не е потвърдено. В писмо до ИД, с което са се сдобили изследователите, Кларк предоставил автобиография, в която е отбелязал, че имал бакалавърска степен от Хюстънския университет, работил е като заместващ учител в независимия училищен район \"Форт Бенд\" в Шугар Ленд, Тексас, и е преподавал в Саудитска Арабия и Турция. \"Уважаеми г-н директор, надявам се да бъда назначен да преподавам английски на ученици в Ислямска държава\", написал той до групировката в придружаващо мотивационно писмо. \"Преподаването ми дава възможност да работя с хора от различни култури и с различни учебни способности.\" /БТА", "date": "2019.01.09", "title": "Какво ще стане с чужденците в \"Ислямска държава\", заловени в Сирия"}
{"url": "https://www.dnevnik.bg/biznes/2019/01/09/3372685_rosen_jeliazkov_nastoia_v_brjuksel_da_otpadne/", "text": "Министърът на транспорта, информационните технологии и съобщенията Росен Желязков изрази увереност, че предложението за отпадане на текстовете за връщане на водачите и камионите на четири седмици най-вероятно ще събере необходимата подкрепа, съобщи пресцентърът на Министерството на транспорта. Желязков днес и утре е в Брюксел за предварителни разговори преди гласуването утре на Пакета за мобилност I в Комисията по транспорт в Европейския парламент. Той се срещна с ресорния еврокомисар Виолета Булц и евродепутати - докладчици в комисията по темата. Утре в белгийската столица е организиран протест на български превозвачи, подкрепени и от представители на бизнеса в няколко източноевропейски държави. Министърът заяви, че очакванията са България да постигне значителен напредък по отношение на кръстосаните операции, както и да бъде отложено въвеждането на забраната за спане в кабините на камионите, докато не бъдат изградени достатъчно места за паркиране и почивка на водачите. Според съобщението Желязков е получил уверение от комисар Булц, че Европейската комисия ще се ангажира в преходен период да започне изграждането на подобни места във всички държави членки. В момента вече е готова карта за наличните и необходимите такива места, като българската страна настоява да няма забрана за ползването на седмичната почивка в кабината, докато това не се случи. Министърът изтъкна, че с готвения утре протест се цели не да се оказва натиск, а да се покаже, че периферните държави са против направените предложения в Пакет за мобилност I. \"Нашето желание е в рамките на гласуването в парламента да постигнем значителни подобрения, ако не успеем – да блокираме законодателното предложение на този етап\", допълни той. Цитирана от пресслужбата на Европейската комисия,  Булц е заявила , че запазването на сегашното статукво е невъзможно, а всички превозвачи трябва да действат по общи правила. Предложените от Еврокомисията мерки ще донесат осезаеми ползи както за водачите, така и за операторите, е заявила тя на срещата си с Желязков и с румънския му колега. ", "date": "2019.01.09", "title": "Росен Желязков настоя в Брюксел да отпадне връщането на камионите и шофьорите"}
{"url": "https://www.dnevnik.bg/politika/2019/01/09/3372695_valeri_simeonov_poiska_nov_konkurs_za_iztrebitelite/", "text": "Бившият вицепремиер Валери Симеонов поиска процедурата за избор на нови изтребители да бъде отменена и да се обяви нов конкурс. Пред \"ТВ Европа\" лидерът на Национален фронт за спасение на България (НФСБ) уточни, че това е негово лично мнение, и добави, че на партийно ниво въпросът не е бил обсъждан. Изказването му идва в деня, в който  правителството реши да предложи на парламента да възложи на Министерския съвет да започне преговори със САЩ  за купуването на самолети F-16 за нуждите на българската авиация. Съпредседателят на коалиционния партньор на ГЕРБ \"Обединени патриоти\" и министър на отбраната Красимир Каракачанов обясни, че другият вариант е бил да се предложи започване на проекта отначало, което по думите му означава още минимум година и половина да забави процеса по сключване на договор, което не било изгодно за военновъздушните сили. Според Симеонов, чиято партия НФСБ е една от трите в \"Обединени патриоти\", \"има смущаващи обстоятелства, свързани с това, че първоначалните условия на конкурса се променят в интерес на една държава, независимо че тази държава е Щатите\". \"България все пак трябва да има достойнство и след като е обявила едни конкурсни условия, трябва да изисква спазването им от всички участници. Въпросът е принципен и България не бива да се влияе от желанието си за стратегическо партньорство със САЩ. Партньори, партньори, но сиренето е с пари\", каза Симеонов. Той добави, че е видно как се бърза въпросът да бъде вкаран за обсъждане в парламента, \"за да може да има колективната безотговорност\". По думите му тепърва ще има обсъждания между управляващите. Симеонов обаче не уточни дали депутатите му ще гласуват против купуването на американските изтребители. Все още няма реакция от страна на третата партия в \"Обединени патриоти\" \"Атака\". До момента  само БСП обяви, че няма да подкрепи подобна сделка. Лидерът на \"Воля\" Веселин Марешки няколко пъти обяви, че страната не се нуждае от изтребители и се очаква партията му да гласува против. ДПС също не са обявили официалната си позиция, но ако подкрепят предложението, ГЕРБ ще съберат мнозинство.", "date": "2019.01.09", "title": "Валери Симеонов поиска нов конкурс за изтребителите"}
{"url": "https://www.dnevnik.bg/sport/2019/01/09/3372674_kilian_mbape_e_nai-cenniiat_futbolist_v_sveta/", "text": "Младата звезда на \"Пари Сен Жермен\" Килиан Мбапе е най-ценният футболист в света, сочи проучване на Международния център за спортни изследвания (CIES Football Observatory). Мбапе, който през декември навърши 20 години, е оценен на 218.5 милиона евро. На второ място е голмайсторът на \"Тотнъм\" Хари Кейн с 200.3 милиона евро. Челната тройка се допълва от друг нападател на ПСЖ - Неймар, който е оценен на 197.1 милиона евро. Преди година Неймар беше начело в класацията с 213 милиона евро, следван от Лионел Меси с 202.2 милиона, Кейн със 194.7 милиона и Мбапе със 192.5 милиона. Четвърти в класацията за 2018 г. е футболист №1 във Висшата лига за миналия сезон Мохамед Салах. Египетският нападател на \"Ливърпул\" е оценен на 185.8 милиона евро, а след него се нарежда Рахим Стърлинг от \"Манчестър сити\" със 184.3 милиона. В топ 10 влизат още Пауло Дибала (\"Ювентус\") със 171.9 милиона евро, Лионел Меси (\"Барселона\") със 171.2 милиона, Ромелу Лукаку (\"Манчестър юнайтед\") със 162 милиона, Филипе Коутиньо (\"Барселона\") със 157 милиона и Лерой Сане (\"Манчестър сити\") със 156.1 милиона. Петкратният носител на \"Златната топка\" Кристиано Роналдо, който през лятото премина от \"Реал\" (Мадрид) в \"Ювентус\" срещу 100 милиона евро, е 19-и. Португалският нападател е оценен на 127.2 милиона. Преди година той беше 49-и. В класацията има 27 футболисти, които са оценени на повече от 100 милиона евро. От тях 16 играят в английската Висша лига, петима - в испанската Ла Лига, трима - в италианската Серия А, двама - във френската Лига 1, а един - в германската Бундеслига. Единадесет държави имат представители, оценени на повече от 100 милиона. Най-много са бразилците - шестима, а по петима са от Англия и Франция. Нито един испански футболист не е оценен на трицифрена сума. В изследването са взети предвид личните особености на играчите (възраст, позиция, продължителност на договора и т.н.), както и нивото, на което играят, и резултатите на техните клубни и национални отбори.", "date": "2019.01.09", "title": "Килиан Мбапе е най-ценният футболист в света"}
{"url": "https://www.dnevnik.bg/sport/2019/01/09/3372070_lyob_specheli_vtoriia_etap_v_dakar_s_edva_osem_sekundi/", "text": "Себастиен Льоб спечели втория етап от тазгодишното рали \"Дакар\", като беше най-бърз в отсечката между Писко и Сан Хуан де Маркона (342 км). Етапът обаче беше много драматичен, след като едва осем секундаи разделиха победителя и вторият Нани Рома (X-Raid \"Мини\"). С етапната си победа Льоб е печелил поне по една отсечка при всичките си четири участия в \"Дакар\". Френският пилот се състезава с бъги \"Пежо\" 3008DKR, като това е версията от 2017 г. След оттеглянето на заводския тим на френската марка Льоб участва в \"Дакар\" като частен пилот с подкрепата на \"Ред бул\" и Bardahl. Трети в етапа завърши Бернхард тен Бринке, който изостана с 1.20 минути зад Льоб. Пилотът на \"Тойота\" обаче показа отлично темпо във втората половина на отсечката. Вторият ден се оказа много лош за един от фаворитите Стефан Петерханзел с \"Мини\". Французинът загуби повече от 15 минути. В генералното класиране поведе южноафриканецът Жиниел де Вилиер с \"Тойота\", който има преднина от 28 секунди пред съотборника си Тен Бринке. Нани Рома е трети само на 42 секунди зад Де Вилиер. Льоб е пети на 1.56 минути, следван от Карлос Сайнц на 2.28, а победителят от първата отсечка Насер Ал Атия е осми на 3.26 минути зад лидера. Голяма битка имаше и при мотоциклетите, където действащият шампион Матиас Валкнер успя да вземе етапа. Австриецът с КТМ беше в ролята на преследвач през по-голямата част от деня, като изоставаше с около 10 секунди от Рики Брабец (\"Хонда\"). Все пак в края на етапа Валкнер изпревари американеца с 22 секунди. Трети се нареди Жоан Бареда с \"Хонда\" на 1.41 минути, но това му позволи да запази аванса си в генералното класиране. Испанският пилот води с 1.31 минути пред Валкнер. В категорията на камионите шампионът и звезда на \"Камаз\" Едуард Николаев беше най-бърз. Руснакът измина дистанцията за 3:47.51 часа, а двукратният шампион Херард де Рой с \"Ивеко\" завърши втори на 2.39 минути зад Николаев. Третият етап на \"Дакар\" включва преход от 467 километра от Сан Хуан де Маркона до Арекипа, като от тях 331 км са състезателни.", "date": "2019.01.09", "title": "Льоб спечели втория етап в \"Дакар\" с едва осем секунди пред Рома"}
{"url": "https://www.dnevnik.bg/bulgaria/2019/01/09/3372081_ochakva_se_kabinetut_da_odobri_da_pregovaria_za/", "text": "Очаква се на днешното си заседание Министерският съвет да обсъди внесеното в края на миналата година проекторешение за избор на нов изтребител за Българската армия. Военнополитическата работна група предложи на кабинета да се спре на американския изтребител F-16 пред конкурента му шведския \"Грипен\". Точката не е включена в официалния дневен ред на днешното заседание, но според зам.-председателя на ГЕРБ и председател на парламентарната група Цветан Цветанов това е \"твърде вероятно\". След това предстои дебат в Народното събрание, което трябва да даде мандат на правителството да приключи започнатата процедура. В проекта е записано, че ще трябва да бъдат променени условията в проекта за инвестиционнен разход, одобрен от Народното събрание (НС). Цената на самолетите в проекта е 1.8 млрд. лв., а първите два от 8 самолета трябва да бъдат доставени до 2 години. Както \"Дневник\" писа, производителят  Lockheed Martin няма да може да достави самолетите в този срок . Според информация на \"Дневник\" офертата на САЩ е по-скъпа от заложените от правителството параметри и освен това предлага различна формула за разплащане. Това може да се преодолее при директни преговори между правителствата. Подобряването на цената е реално и възможно, смятат от Министерството на отбраната. Според президента Румен Радев, който в миналото беше шеф на военновъздушните сили,  конкурсът за нов изтребител е удар по България. Вчера  администрацията на президента на САЩ Доналд Тръмп приветства плановете  за модернизация на въоръжените сили на България и увери, че очаква нейния предстоящ избор на нов многоцелеви изтребител. Съединените щати остават ангажирани да работят заедно с българското правителство по определяне на окончателните параметри на потенциална продажба на F-16, така че да отговарят на бюджетните и оперативни изисквания, като едновременно с това предлагат отлични оперативни способности, се казва в официално изявление на Белия дом, разпространено до българските медии от посолството на САЩ в София. Останалите две оферти до последния етап на избор бяха употребявани \"Еврофайтър Тайфун\" от Италия и нови \"Грипен\" C/D от Швеция. ", "date": "2019.01.09", "title": "Очаква се кабинетът да одобри да преговаря за изтребител F-16"}
{"url": "https://www.dnevnik.bg/analizi/2019/01/09/3366282_zadavat_se_mnojestvo_krizi/", "text": "Георги Ангелов е старши икономист в институт \"Отворено общество\". В началото на годината \"Дневник\" събра прогнозите на няколко наблюдатели за икономиката и бизнес средата. Четете в следващите дни. - Задават се не една, а множество кризи. 2019 ще бъде кулминация на много геополитически проблеми - като започнем от Брекзит, през търговката война между САЩ и Китай (а може би и САЩ срещу Европа), нови санкции срещу Русия, проблеми в развиващите се страни заради вдигането на лихвите в САЩ, проблемите със свръхзадлъжнялата Италия и т.н. По един или друг начин много от тези проблеми ще получат разрешение - и за съжаление в много случаи решението ще е далеч от оптимално. Например, Брекзит изглежда почти сигурно ще се случи в \"твърд\" вариант, без споразумение, което ще е шок не само за Англия, но и за Европа - съответно това ще се отрази негативно на икономиката и ще има забавяне. Така че през 2019 година можем да очакваме много несигурност, много \"друсане\" по пътя. - В САЩ лихвите се увеличават, но в Еврозоната все още няма такава тенденция. Мисля, че през по-голямата част от 2019 година няма да има покачване на лихвите. Предвид забавянето на икономиката и инфлацията, както и предстоящата смяна на управителя на Европейската централна банка, вероятно няма да има сериозно повишение на лихвите поне до есента на 2019 година. Но към края на 2019 и 2020 вече можем да очакваме обръщане на тенденцията и по-високи лихви - макар че дори и това не е съвсем сигурно предвид на голямата несигурност и геополитическите проблеми. - По-скоро обратното се случва - липсата на кадри води до растеж на заплатите, а минималната заплата следва тези пазарни тенденции. В този смисъл, минималната заплата не е причина за повишаването на разходите за труд, а е резултат. Точно поради това минималната заплата не е проблем в момента за пазара на труда. Проблемът е липсата на хора и този проблем няма да изчезне - ще продължи да се задълбочава. След 30 години, в които имаше излишък на трудови ресурси, сега влизаме в нова ера (поне за България) - дефицит на кадри. Това е структурна промяна и бизнесът трябва да разбере, че тя не е временна, а постоянна. Няма да се върне времето на евтиния труд, не бива да има такива илюзии. Оттук-нататък трудът само ще поскъпва, а изходът е в повишаване на производителността - т.е. повече инвестиции в техника, съвременно оборудване и машини, автоматизация на процесите вместо трудоемки производства. - Инвестициите неизбежно ще се увеличават, защото натоварването на производствените мощности е високо, а трудоспособното население намалява - т.е. има нужда както от повече машини и оборудване, така и от по-производителни машини, които да позволяват повече производство с по-малко хора. Освен това лихвите ще останат рекордно ниски, поне в първото полугодие, а може би и по-дълго, което стимулира търсенето на кредит. Отделно инвестициите ще се увеличат и поради напредъка в усвояването на еврофондовете, големите заложени средства в бюджета за инфраструктура както и заради местните избори, които стимулират кметовете да завършат максимално много проекти преди вота. - За първи път от повече от 13 години има шанс за разширение на валутния механизъм ERM II - т.нар. чакалня за еврозоната. И точно България е страната, която има шанс да влезе. Но за да стане това, е необходимо бързо да бъдат изпълнени всички поети ангажименти за реформи, както и прегледът на активите на банките. Съдебната реформа също е част от условията, затова и там трябва да се положат повече усилия. Евентуално влизане в Шенген също ще помогне. До юли страната задължително трябва да изпълни всички обещани мерки, да подаде молба и да впрегне всички дипломатически и политически усилия, за да постигне единодушно решение на страните от еврозоната и ЕЦБ. Не трябва да имаме свръхочаквания, но има реалистичен шанс страната да бъде приета в ERM II.", "date": "2019.01.09", "title": "Задават се множество кризи"}
{"url": "https://www.dnevnik.bg/evropa/2019/01/09/3371199_mei_ima_posleden_shans_da_ubedi_britanskite_deputati/", "text": "Британският премиер Тереза Мей разполага с няколко дни, за да убеди депутатите да подкрепят постигнатата от нея сделка с Европейския съюз за Брекзит. Ако Мей не спечели вота за споразумението в парламента следващата седмица, Великобритания рискува да излезе от ЕС, запътвайки се към хаос. Гласуването  трябва да се състои на 15 януари  и ще бъде предшествано от дебати, започващи днес. Миналия месец в последния момент  Мей отложи  парламентарния вот за сделката, признавайки, че бе на път да загуби, и обеща да получи уверения от ЕС, които да й помогнат да спечели на своя страна британските депутати. В отговор Брюксел и лидерите на ЕС многократно заявиха, че разговорите с Лондон са приключили и  изключиха каквото и да било предоговаряне  на условията в споразумението. В опит да убеди депутатите  Тереза Мей заяви, че парламентът може да играе по-важна роля при по-нататъшните преговори за бъдещите търговски отношения между Лондон и оставащите 27 страни членки на ЕС. Тя освен това спомена (без да навлиза в подробности) за мерки по отношение на Северна Ирландия, с което протегна ръка към ултраконсервативната северноирландска Демократична юнионистка партия, без чиято подкрепа Мей не разполага с абсолютно мнозинство в парламента. Демократичната юнионистка партия се противопоставя на сделката за Брекзит заради  \"предпазната мрежа\" , която представлява мярка с цел предотвратяване на завръщането на физическа граница между Република Ирландия и Северна Ирландия. \"Предпазната мрежа\" предвижда създаването на \"единно митническо пространство\" между ЕС и Великобритания и по-засилен режим за Северна Ирландия. За да спечелят, Мей и нейните министри ще трябва да преодолеят съпротивата на представители от целия политически спектър. Агенция \"Ройтерс\" обяснява какво предстои да се случи. Кой? Дебатът ще се състои в долната камара на парламента, Камарата на общините. Мей не разполага с абсолютно мнозинство сред 650-те депутати, а Демократичната юнионистка партия е против сделката. Мей се нуждае от 318 гласа, за да прокара споразумението с ЕС в парламента. Кога? Парламентът проведе тридневни дебати през декември преди вотът да бъде отложен. Засега правителството планира подновените дебати да се състоят днес и утре и предложи те да продължат и на 11 януари, макар парламентът по график да не заседава в този ден. Обсъжданията през декември трябваше да продължат пет дена, така че сегашните дебати се очаква да продължат и следващата седмица, когато ще се състои вотът. Какво? Дебатът ще бъде за това дали да се подкрепи предложение, според което парламентът одобрява споразумението за излизането от ЕС, определящо условията за напускане на съюза, и отделната политическа декларация, очертаваща дългосрочните връзки, които Великобритания ще има с ЕС. Депутатите могат да предлагат промени, които да бъдат включени в окончателната формулировка на предложението. Макар правителството да не е задължено да се съобразява с тях, би било трудно да ги игнорира и те могат да диктуват следващите стъпки на Мей. Някои министри се опасяват, че ако парламентът приеме поправките, това може да попречи на ратифицирането на сделката. Те ще бъдат гласувани преди решаващия вот дали да се одобри цялостното предложение, което означава, че Мей ще трябва да спечели серия от гласувания, а не само едно, като всяко едно от тях ще има потенциала да потопи плана й. Ами ако тя загуби? По закон, ако сделката бъде отхвърлена, министрите ще разполагат с 21 дена, за да заявят как възнамеряват да действат. По-рано правителството каза, че ако споразумението бъде отхвърлено, Великобритания ще напусне ЕС без такова на 29 март. В действителност огромната несигурност в петата по големина световна икономика и вероятната негативна реакция на финансовите пазари ще наложат много по-бърза политическа реакция. Според някои медии Мей ще поиска повторно гласуване в парламента. Предвид че 117 от нейните 317 депутатите консерватори гласуваха против нея във  вътрешния вот на недоверие  през декември, е възможно да се засили натиска тя да подаде оставка. Забавяне на Брекзит? Междувременно в. \"Дейли телеграф\" писа, че официални представители на Великобритания и ЕС обсъждат възможността за удължаване на формалния процес на излизане на страната от съюза заради опасенията, че споразумението за Брекзит няма да бъде одобрено до 29 март - деня, когато Великобритания трябва официално да напусне ЕС. Вестникът цитира неназовани източници в ЕС, според които британските представители опипвали почвата за удължаване на 2-годишния период съгласно член 50 от Лисабонския договор, който определя условията за напускане на ЕС. Вчера обаче Мей каза пред министрите си, че не е правителствена политика Брекзит да бъде забавен чрез удължаване на процеса на напускане въз основа на чл. 50, добавяйки, че идеята може и да е била обсъждана от представители на ЕС, но не и от британски официални лица.", "date": "2019.01.09", "title": "Мей има няколко дни да спечели битката за Брекзит в британския парламент"}
{"url": "https://www.dnevnik.bg/sport/2019/01/09/3372025_planinarski_filmi_ot_italiia_shte_budat_predstaveni_v/", "text": "Планинарски филми от Италия ще бъдат представени в София в края на месеца. От 23 до 25 януари любителите на киното ще могат да гледат прожекциите в залата на Betahaus. Филмите са дело на известните алпинисти Валтер Бонати, Симоне Моро, Елио Орланди, Нивес Мерои, Тамара Лунгер и други. Програмата започва на 23 януари от 19 ч. с прожекцията на \"Отвъд скалната стена\". Част от другите имена са \"Соло\", \"Вечният път\" и \"Line rEVOLution\". Дневният билет е 7 лева и се  продава онлайн . Събитието е част от целогодишната програма на \"Банско филм фест\" за популяризиране на планинарската култура и се организира съвместно с Италианския културен институт в София. ", "date": "2019.01.09", "title": "Планинарски филми от Италия ще бъдат представени в София в края на месеца"}
{"url": "https://www.dnevnik.bg/analizi/2019/01/09/3365598_vdiasno_produljava_da_lipsva_edin_silen_politicheski/", "text": "- Във въздуха витае промяна, а и 2019 г. е година на двойни избори, но чувството за реализъм не ми позволява да прогнозирам нещо особено оптимистично. Не само в България, но и в света периферията на популизма се разширява. Синдромът е: да се наказват управляващите – дори и авторите на Брекзит-а или авторитарни популисти като Орбан, да се заяви дистанция от вече управлявалите и да се търсят нови, неизхабени популисти. Нищо чудно тази вълна да обземе в България през есента на 2019 г. - Кондицията на политическите партии в страната не е никак добра. Управляващата коалиция все повече се изхабява, БСП копира едновременно ГЕРБ и патриотите, ДПС се върти в своите си олимпийски обръчи, а извънпарламентарните сили едва надигат глава, въпреки че развоят на събитията им дават шанс след шанс, от който те упорито не се възползват.  - Условия има, въпросът е дали обединението ще е на принципна основа, а не както при \"Реформаторския блок\" – парче по парче – в името на краткосрочни властови интереси.  Онова, което продължава да липсва вдясно е един силен политически говорител – става дума за ясно разпознаваема политическа фигура, която продължава да се търси.  -БСП трайно върви по пътя на националпопулизма и не се очертава да свърне от него. Засега няма тенденция за формирането на \"нова левица\". Има празна ниша, но вълната е в друга посока. - Той отдавна приключи, ала резултатите от него трудно се припознават от голяма част от обществото. Причината е не само в новото социално разслоение, както биха казали марксистите, но и в неработещите добре институции – особено съдебната власт – които постоянно разпалват усещането на хората за остра социална несправедливост, корумпираност и политически \"дирижирана държава\".  - След 1989 г. \"смяна на системата\" означаваше демокрация, политически плурализъм и многопартийна система. В момента не само в България, но и в цяла Европа призивите за \"смяна на системата\" скрито или все по-явно клонят към демонтаж на демокрацията – с разпускане на партиите или с вечната \"дъвка\" с референдумите (справка – Франция): така \"народът\" щял пряко да управлява. А за това кой ще прилага решенията от референдумите на практика – никой не иска да мисли. Да не говорим за съвсем непопулярната днес теза, че суверенът също може да греши и да се заблуждава. - Нещо клокочи, но гражданската енергия днес трудно се концентрира в ясна и по-мащабна кауза. Засега протестите са локални – по местни проблеми или конкретни поводи. Ала няма дим без огън. И след европейските избори може да има изненади. - Неизбежно след европейските избори ще има промени. И то по върховете. Какви – предстои да видим. ", "date": "2019.01.09", "title": "Вдясно продължава да липсва един силен политически говорител"}
{"url": "https://www.dnevnik.bg/detski_dnevnik/2019/01/09/3371559_prikazkata_za_krali_marko_ojiviava_v_muzika/", "text": "Приказка за Крали Марко\" ще оживее на сцената на зала \"България\" в първия за тази година концерт от музикално-образователната програма \"Фортисимо фамилия\". Той е посветен на българските музикални класици. На сцената на зала \"България на 27 януари (неделя) от 11.30 ч. Софийската филхармония ще изпълни произведения на Панчо Владигеров, Марин Големинов и Любомир Пипков, съобщават организаторите. Диригент ще бъде Павел Златаров, а в концерта ще вземат участие и музикантите Теодосий Спасов и Георги Андреев, които ще изпълнят свои авторски композиции. За приключенията на приказния герой Крали Марко ще разкажат актьорите Деян и Дарин Ангелови. Следващите концерти в образователната програма продължават с \"#Отело\" на 17 февруари (неделя) от 19:00 часа, който е предназначен за тийнеджъри. В него ще участват актьорите Радина Кърджилова и Деян Донков. \"Пролетно тайнство\" пък е образователен концерт за възрастни, който ще бъде под диригентството на Максим Ешкенази. Той е част от \"Фортисимо Академия\" и ще бъде представен на 24 март (неделя) от 19:00 ч. През пролетта предстоят последните за този сезон два концерти за деца - \"Шехерезада\" на 14 април (неделя) от 11:30 ч. и \"Детска филмова музика\" на 19 май (неделя) отново от 11:30 ч. Билетите за всички концерти вече са в продажба на касата на зала \"България\", както и онлайн в сайта на Софийска филхамония,  eventim.bg .", "date": "2019.01.09", "title": "Приказката за Крали Марко оживява в музика"}
{"url": "https://www.dnevnik.bg/sviat/2019/01/09/3371929_zategnete_kolanite_ikonomicheskiiat_rust_erozira_opasno/", "text": "Затегнете коланите! Самолетът на световната икономика започна подготовка за кацане. Облаците са много и мъглата е гъста, но пистата е близо. Растежът трябва да се приземи тази година, поддържайки все пак достатъчно висока скорост. Затегнете коланите не защото има паника на борда, а защото това е обичайната процедура. Връщаме се на твърда земя. Стига в контролната кула да видят какво се случва. Понижаване на височината Нека започнем с приземяването. Преди три месеца експертите от Международния валутен фонд (МВФ) твърдяха, че световният икономически растеж остава на равнище от близо 4% (3.7% предвидени за всяка от годините между 2017-а и 2020-а). Той изглеждаше стъпил на здрава основа, по-висока, отколкото през 80-те и 90-те години на 20-и век (малко над 3% годишно). Прогнозите обаче остаряват бързо. Числата, които излизат от есента, показват понижаване на височината. Организацията за икономическо сътрудничество и развитие (ОИСР) - форум за икономически дебати, обединяващ най-вече развити страни - обяви в края на ноември забавяне на световния растеж до 3.5% догодина. Това вече не е здрава основа. Пейзажът прилича повече на ерозиращ наклон. Ерозия, която вече е очаквана от инвеститорите на борсата. Намаляла разлика между богатите и бедните страни За да бъде разбрана играта, трябва да се върнем към  рецесията от 2009  г. След паниката, която обхвана цялата планета заради фалита на банка \" Лемън брадърс \" ( Lehman Brothers ), икономиката се забави брутално на практика във всички страни. Светът се синхронизира към спад. Рестартирането бе много неравномерно. Голям брой нововъзникващи пазарни икономики започнаха мълниеносно възстановяване, поддържани от силно вътрешно търсене и приток на капитали, търсещи възвръщаемост. Америка започна да се възстановява малко по-късно, с много солидни бюджетни и парични политики. Старият континент затъна в кризата в еврозоната през 2011-2012 г., която го отслаби за години. Никога разликата между бедните и богатите страни не е намалявала толкова бързо. Общо забавяне В края на 2014 г. резкият спад на  цените на петрола , предизвикан от Саудитска Арабия, даде импулса, който не достигаше за възстановяването на развитите държави. Ускоряването стана повсеместно през 2017 година в един свят, синхронизиран този път към повишение (както през 1988 г. - две години след \"петролния контрашок\" от 1986 г.). Този пик обаче премина. Смятано първоначално за глътка въздух, в началото на 2018 г. започна общо забавяне, на фона на по-скъпия петрол. По-скоро слягане, отколкото пропадане, тъй като има здрава основа за растеж. Потребителите имат едновременно желанието и средствата да консумират. Компаниите инвестират. Финансовият сектор е по-устойчив, отколкото преди едно десетилетие, въпреки че би могъл да се справя и по-добре. Бюджетната политика ще бъде щедра тази година, по-различни причини в различните страни (Тръмп в Съединените щати, коалицията на екстремни партии в Италия, \"жълтите жилетки\" във Франция, излишъкът в Германия и т. н.). Три червени лампички Паричната политика за сметка на това ограничи количествените облекчения. Управлението за федерален резерв (УФР) на САЩ би трябвало да повиши още своите лихвени проценти, а Европейската централна банка спира да купува ценни книжа за десетки милиарди евро всеки месец. Лихвените проценти обаче остават ниски. Световният \"политически микс\" - комбинация от бюджетни и парични политики - ще поддържа икономическата активност. Следователно приземяването би трябвало да бъде меко. Три червени лампички обаче дават индикации за опасности. Първата светна миналата година в нововъзникващите пазарни  икономики с външен дефицит . . . Тези страни живеят под заплахата от \"внезапно спиране\" на притока на капиталите, финансиращи дефицита по текущата сметка, който причини всички големи кризи в държавите от Юга през последните 40 години. Втората червена лампичка идва от  световната търговия . След кризата глобалният търговски стокообмен се увеличава малко по-бавно от икономическия растеж. Той се ускори през 2017 г. (с 5.2% според МВФ), но оттогава нараства с по-слаби темпове от растежа. Следователно той вече не играе движеща роля, за разлика от ситуацията преди краха от 2008 година. Риск от загуба на контрол Третата червена лампичка, без съмнение най-тревожната, се отнася до политиката.  Възходът на протекционизма , към който прибягва президентът на САЩ Доналд Тръмп, е в светлината на прожекторите. Той със сигурност ще окаже влияние върху международната търговия и вече тежи на инвестициите. Това обаче е само част от проблема. Във всяка голяма икономическа сила има сериозен риск от загуба на контрол, който би могъл да тласне икономиката към хаос. Брекзит е символ на това. В Америка Доналд Тръмп носи този риск с хаотичното си президентско управление. Временното блокиране на работа от цели сегменти от правителството на САЩ, дерегулациите, хаосът в световната търговия. . . Стопанинът на Белия дом навсякъде сее ветрове. Никой не може да предскаже какво ще направи той, ако УФР повиши още лихвените проценти, за да не допусне увеличаване на инфлацията. Галопиращ дълг В Европа има риск да се засили изкушението Европейският съюз да се дезинтегрира след европейските избори, които се очертават кошмарни. Импулсът, разбира се, би могъл да дойде от Италия, но и от Франция в случай на нови политически трусове, от Германия при прибързано оттегляне на канцлера Ангела Меркел, както и от северните страни, на които им е писнало от немарливостта на средиземноморските държави. В Китай рискът е от друго естество: на Пекин изглежда му става все по-трудно да стимулира своята икономика, с галопиращ дълг и една власт, която получава легитимността си от обещание за икономически растеж. Все пак си затегнете колана! /БТА", "date": "2019.01.09", "title": "Затегнете коланите: икономическият ръст ерозира опасно"}
{"url": "https://www.dnevnik.bg/sviat/2019/01/09/3371967_koi_komandva_v_gabon_kogato_prezidentut_go_niama/", "text": "Това трябваше да се очаква\", заявява с увереност Гастон вчера по обяд, няколко часа след опита за държавен преврат в Либървил, столица на държава, чийто президент отсъства от повече от два месеца и където правителството движи само текущи въпроси. Али \"Бонго (Ондимба) вече го няма и правителството подаде оставка: кой командва?\", пита той, подобно на десетки жители на Либървил, които се държат предпазливо в безпрецедентната политическа ситуация в тази малка богата на петрол централноафриканска държава с 1.8 млн. жители. Вчера сутринта група от дузина военни призоваха по общественото радио и телевизия в Габон за народно въстание, като казаха, че искат да спасят страната от \"хаоса\". До края на деня пучът претърпя провал. Армията беше разположена в Либървил, двама военни бяха застреляни от силите за сигурност, ръководителят им беше арестуван, а интернет в страната беше прекъснат. Този опит за преврат беше извършен след няколко седмици на несигурност и слухове в Габон, след като на 24 октомври президентът Бонго беше настанен в болница в Саудитска Арабия след инсулт. В началото на ноември опозиционен вестник излезе със заглавие на първа страница, заради което впоследствие беше забранен: \"Габон е на (много опасен) автопилот\". В началото на декември друг вестник написа: \"Ще вземат ли властта военните?\" В пресата коментарите за \"вътрешните напрежения\" между приближени на президента - между директора на кабинета му Брис Лакрюш Алианга и началника на разузнавателните служби Фредерик Бонго, бяха многобройни. В Габон, царството на \"конгоса\" - слух, на жаргон,- мълчанието на властите за здравословното състояние на президента Бонго, който управлява от 2009 г., само подхрани клюките. \"Какво още искат да скрият от нас?\" се питаше в средата на декември Соня, 26-годишна жителка на Либървил, като каза, че очаква традиционните благопожелания за Нова година, за да види най-накрая президента да говори. По време на тези поздравления, снимани в Мароко, където той продължава да се възстановява, 59-годишният Бонго изглеждаше променен, с кривогледство, и в кратко изказване призна, че \"е преминал през труден период\". \"След като всички видяха Бонго жив, може ли да преминем на друга тема?\", отсече министърът на спорта Ален-Клод Билие-Би-Нзе в социалните мрежи. Но това невиждано досега президентско отсъствие беше придружено от епизоди, които също са без прецедент. В началото на декември, когато трябваше да бъде прехвърлен от Рияд, където прекара инсулт в края на октомври, в центъра на дебатите беше мястото, където ще се възстановява. Няколко източника посочиха Лондон, като твърдяха, че това е изборът на първата дама Силвия Бонго. Рабат, съобщиха други източници, като твърдяха, че това е \"изборът на семейството\" около Али. Либървил така и не беше споменат. Накрая той беше прехвърлен в Рабат, в Мароко, с чийто крал Мохамед шести той е близък. В началото на 2019 г. кралят дойде да прекара няколко дни в Габон в резиденцията си край Либървил. В началото на януари изданието \"Летр дю континент\", специализирано по африканските въпроси, потвърди, че дузина бивши военни от елитните френски части са дошли в Габон по искане на говорителя на президентството Ике Нгуони, за да направят \"проверка на сигурността\" на страната. Глупости!, отговориха от неговото обкръжение, като казаха, че военните са били там, за да създадат частна охранителна фирма. Секретарят на Нгуони беше изслушан по случая от габонските служби за сигурност. Ръководителят на тази група от бивши военни се ползва в Либървил от френска консулска защита, посочи за АФП Ке д`Орсе (френското външно министерство) без повече коментари. \"Състояха се срещи на управляващата Габонска демократична партия (ГДП), консултации на роднини на Али с влиятелни хора в партията, които искаха достоверна информация за всички тези слухове\", каза бизнесмен, който е член на ГДП. Възползвайки се от създалия се вакуум, опозиционните партии многократно изтъкнаха неодобрението си за управлението на страната в отсъствието на президента, като призоваха конституционния съд да се произнесе, че има вакуум на властта. Това не се случи. Председателката на съда Мари-Мадлен Мборанцуо предпочете да съобщи, че е добавена алинея за \"прецизиране\" на основния закон. Опозицията посочи, че това е \"промяна\", която следва да бъде одобрена с гласуване в парламента. Изправени пред слухове и други политически сътресения, властите не промениха линията на комуникация: Али Бонго, който се възстановява, \"е добре\" и \"скоро ще се върне\" в Либървил. Вчера в международна медия министърът на комуникациите Ги-Бертран Мапангу посочи, че това ще стане \"до няколко седмици или месеци\"./БТА", "date": "2019.01.09", "title": "Кой командва в Габон, когато президентът го няма"}
{"url": "https://www.dnevnik.bg/sport/2019/01/09/3372200_za_vtora_godina_pored_salah_beshe_izbran_za_nai-dobur/", "text": "Нападателят на \"Ливърпул\" Мохамед Салах беше избран за най-добър футболист на Африка. Египтянинът получава отличието за втора година поред. Салах изпревари в класацията съотборника си при червените Садио Мане и нападателя на \"Арсенал\" Пиер-Емерик Обамеянг. \"Мечтаех да спечеля тази награда още от дете, а сега вече го направих два пъти поред\", каза Салах, който получи приза на церемония в Сенегал. Южноафриканската нападателка Темби Кгатлана заслужи отличието при жените. Общо седем от 11-те играчи в идеалния отбор на Африка се състезават във Висшата лига. Двама са в Серия А, а един е в Примера дивисион. Само един от избраните играе в Африка - вратарят Денис Онянго, който пази за \"Мамелъди съндаунс\". Салах отбеляза 44 гола за \"Ливърпул\" миналия сезон, а този има 16 попадения в 29 мача във всички турнири. На световното в Русия миналото лято нападателят вкара два пъти за Египет.", "date": "2019.01.09", "title": "За втора година поред Салах беше избран за най-добър футболист на Африка"}
{"url": "https://www.dnevnik.bg/sviat/2019/01/09/3372204_manfred_veber_smiata_za_nedopustimo_brekzit_da_se/", "text": "Председателят на дясната Европейска народна партия в Европейския парламент, германецът Манфред Вебер, смята за недопустимо да се отлага датата за излизане на Великобритания от Европейския съюз, защото това може да предизвика сътресения на европейските избори, предаде Франс прес, съобщава БТА.  \"Предложението е ясно. Датата е определена. Няма никакво желание за още преговори и промени в споразуменията, които са днес на масата\", каза в интервю за АФП водачът на най-голямата група в Европейския парламент. В Брюксел някои се опасяват, че Лондон ще се опита да забави Брекзита, насрочен за 29 март - два месеца преди европейските избори, отбелязва АФП. Британските депутати ще гласуват на 15 януари за споразумението за Брекзит, постигнато между Лондон и ЕС. Приемането му обаче е под въпрос, тъй като възражения срещу него имат и привържениците на излизане от ЕС, и еврофилите, посочва АФП. Германският евродепутат се обяви против каквото и да било отлагане на Брекзит, тъй като в такъв случай Великобритания ще трябва да участва в изборите за европарламент на 26 май. \"Британците не могат да участват в европейските избори. Никой на континента не би могъл да разбере защо британците, които искат да излязат от ЕС, биха участвали в тези избори\", продължи Вебер, който е кандидат за председател на следващата Европейска комисия. Според него кампанията за тези избори ще се сведе до въпроса \"да или не на Европа\", защото \"мнозина екстремисти, и отдясно, и отляво, но основно от дясно, са против идеята да се работи заедно на европейско равнище\". \"Ако гласувате за Марин льо Пен (водач на френския крайнодесен Национален сбор), ще получите онова, което се случва в Лондон днес: несигурност и неяснота, докато Европа означава сигурност\", продължи Вебер. Страните от ЕС трябва да останат заедно и да разберат, че ние имаме европейски начин на живот, общи правила и ценности, защото в това отношение ние сме единствени в света, каза той. \"Имаме много прост и убедителен аргумент, който могат да използват всички европейски партии: вижте Лондон\", добави Вебер и нарече \"хаотична\" политическата ситуация отвъд Ламанша. ", "date": "2019.01.09", "title": "Манфред Вебер смята за недопустимо Брекзит да се отлага"}
{"url": "https://www.dnevnik.bg/evropa/2019/01/09/3372206_britanski_voenni_shte_razrushat_kushtata_na_skripal_ot/", "text": "Военни експерти смятат да разрушат британския дом на бившия руски двоен агент Сергей Скрипал, който беше отровен през март с нервнопаралитичен агент, предаде ДПА. Специалистите първо ще отстранят покрива, преди през следващите четири месеца да разрушат къщата, която ще бъде поставена във вътрешността на изолирана структура. Великобритания обвинява агенти на руското правителство за нападението в английския град Солсбъри, при което бяха отровени Скрипал и дъщеря му Юлия. Няколко обществени места, посетени от двамата Скрипал, също са били изолирани, но по-късно бяха отново отворени. Ръководителят на координационната група по възстановяване в съвета на графство Уилтшър Алистър Кънингам каза, че последните два обекта за обеззаразяване са къщата на Скрипал и още едно жилище в близкия град Еймсбъри, използвано от местна двойка, която се отрови по случайност. Миналия месец работата по обеззаразяването беше прекратена заради коледните празници, каза Кънингам. Скрипал и дъщеря му оцеляха след отравянето, но здравословното им състояние остава неясно. Местната двойка - Доун Стърджис и Чарли Кроули - се отрови през юни, след като двамата намериха флакон за парфюм, очевидно използван за съхранение на нервнопаралитичното вещество \"Новичок\". Доун Стърджис  почина , а Чарли Кроули беше изписан от болница през юли, но все още  страда от здравословни проблеми , свързани с отравянето. /БТА", "date": "2019.01.09", "title": "Британски военни ще разрушат къщата на Скрипал от съображения за сигурност"}
{"url": "https://www.dnevnik.bg/evropa/2019/01/09/3372208_portugaliia_planira_vtoro_letishte_v_lisabon_zaradi/", "text": "Португалското правителство обяви план за 1.1 милиарда евро (1.26 милиарда долара) за разширяване на сегашното летище на Лисабон и построяване на второ летище, предаде \"Асошиейтед прес\". Все още незавършеното проучване за въздействието на подобен проект върху околната среда обаче може да осуети амбициите на португалските власти. Националният летищен оператор АНА (ANA) възнамерява да приспособи военното летище в Монтижо, на 30 километра по шосе от Лисабон. Целта е то да обслужва 50 милиона пътници годишно от 2022 година. Властите обявиха, че проучването за влиянието върху околната среда ще бъде готово до април. Критиците на проекта обвиняват правителството, че се е впуснало в изпълнението на този проект заради предстоящите общи избори през октомври. Официални лица съобщиха днес, че компанията, която обслужва летищата, ще плати за разширяването на летище \"Умберту Делгаду\" в столицата. То е достигнало пълния си капацитет от 29 милиона пътници годишно. /БТА", "date": "2019.01.09", "title": "Португалия планира второ летище в Лисабон заради нарасналия брой пътници"}
{"url": "https://www.dnevnik.bg/na_put/2019/01/09/3371864_fotogaleriia_prikljucheniiata_produljavat_-_na_ezeroto/", "text": "Кой не е чел книгите на Тур Хайердал и не си е мечтал да попадне в тази част на земята, да попътува със сал, направен от тръстика из искрящо сините води на езерото Титикака?! Великият норвежки етнограф се прочува с експедицията със сал \"Кон-Тики\" през далечната вече 1947 г., когато пропътува около 8000 км за 101 дни от Южна Америка до островите Туамоту – днес френска Полинезия.", "date": "2019.01.09", "title": "Фотогалерия: Приключенията продължават - на езерото Титикака и островите"}
{"url": "https://www.dnevnik.bg/evropa/2019/01/09/3372210_zimna_buria_bushuva_v_evropa_nai-malko_12_dushi/", "text": "В Европа трайно се установи сурово зимно време. За пореден ден вчера стотици хора останаха блокирани в някои алпийски райони, бурни ветрове причиниха забавяне и отменяне на полети и повишиха опасността от смъртоносни лавини в планините, предаде \"Асошиейтед прес\". Най-малко 12 души са загинали при инциденти, свързани с лошото време миналата седмица, повечето - при лавини. Издирването на телата на четирима скиори в Норвегия беше отново отложено заради лоша видимост и силни снеговалежи. Предполага се, че четиримата - 29-годишна шведка и трима финландци, на 29, 32 и 36 години - са загинали, след като лавина с широчина от 300 метра падна миналата седмица в долина близо до северния град Тромсьо. В Австрия стотици жители са принудени да останат по домовете си поради блокираните пътища, някои райони са без ток, след като натежали от сняг дървета прекъснаха електропроводи. Училищата в някои части на страната втори ден са затворени, а хората са съветвани да чистят снега от покривите на къщите си, след като няколко сгради рухнаха. В понеделник през нощта 11 германски туристи бяха спасени от алпинисти от кабинков лифт близо до Залцбург. Има загинали в лавини в Швейцария, Австрия и Германия, а властите предупредиха, че продължаващите валежи от сняг увеличават и бездруго високия риск от нови лавини. Жителите на Южна и Източна Германия се готвят за още сняг, а Хамбург на северното крайбрежие очакват приливна вълна заради бурния вятър, съобщиха германски медии. Почти цяла Германия е обхваната от циклона \"Бенямин\", съобщи ТАСС. Натовареното амстердамско летище \"Схипхол\" в Холандия предупреди за закъснения и отменяне на полети вчера. Холандският авиопревозвач Ка Ел Ем отмени 159 полета по европейски дестинации. В ниско разположените северозападни крайбрежни райони на Холандия духат силни ветрове и има големи вълни. Специализираните служби проверяват дигите, за да са сигурни, че по тях няма поражения, след като 281 контейнера паднаха миналата седмица от товарен кораб, някои от тях се разбиха и съдържанието им се носи по водата. \"Ако хладилник или контейнер се блъсне в дига, може да я повреди\", обясниха властите. За обилни снеговалежи и силни ветрове се съобщава в Централна Скандинавия. Лошото време затруднява възстановяване на електричеството след снежната буря, връхлетяла Северна Европа на 2 януари. Снеговете нарушиха пътното движение в Словакия. Отменени бяха полети на международното летище в столицата Братислава. Заради снега бе спряно движението по десетки пътища в планинските райони на Чехия. Училищата в Атина и околните райони остават затворени, след като гръцката столица се покри със сняг. Температурите в някои части на страната са доста под нулата. Някои планински селски пътища са затворени. Десетки бежанци, настанени в палатков лагер в Северна Гърция, протестираха срещу условията, след като температурите паднаха до минус 20 градуса по Целзий. Сняг падна на много от гръцките острови. /БТА", "date": "2019.01.09", "title": "Зимна буря бушува в Европа, най-малко 12 души загинаха"}
{"url": "https://www.dnevnik.bg/bigpicture/2019/01/09/3364000_nai-dobrite_snimki_na_dnevnik_prez_dekemvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Надежда Чипева, Юлия Лазарова, Цветелина Белутова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.01.09", "title": "Най-добрите снимки на \"Дневник\" през декември"}
{"url": "https://www.dnevnik.bg/sviat/2019/01/09/3371655_dushan_ianich_analizator_vuchich_iska_izbori_zaradi/", "text": "Това каза в интервю за \"Дневник\" Душан Янич, директор на Форума за междуетнически отношения в Белград. Янич, който също е основател на Асоциацията за сръбско-китайско сътрудничество\". През 1997 г. основава и Социалдемократическата партия, чийто заместник-председател е до 1999 г., впоследствие е редактор на множество научни издания. \"Дневник\" публикува част от разговора с Янич, който бе за сръбската политика, отношенията с Косово, ролята на Запада, Русия и Китай в решаването на проблема между Белград и Прищина. - Говорех за това още преди 6 месеца, когато наблюдавахме диалога за Косово. Открихме, че ще има парламентарни избори през март. Не само заради Косово, а и заради неработещия косовски диалог. Напоследък Вучич говори за края на март и април. Аргументът му е, че ще предложи възможности на опозицията да го надвие. Предизвиква опозицията и опитва да постави в основата на дискусиите вътрешнополитическата стабилност. Вучич казва, че правителството му е стабилно и има мнозинство и това е вярно. Коалицията обаче е разделена отвътре по ключов въпрос - стратегията за развитие на Косово. - Същият проблем е и там. Има много силна проруска връзка, която се противопоставя на всички сериозни ходове към членство в НАТО и ЕС. Но за мен основна причина за изборите е, че Вучич разчита, че трябва да взема решения да тръгне към ЕС или към по-тесни отношения с Русия. Коалицията обаче днес не е способна да разработи свързана стратегия и политики, свързани с нея. На второ място е начинът, по който Вучич организира избори. Използва се много проста рецепта. Първата съставка е контрол върху медиите, втората - организирането на изборите. Те значат мобилизация на политическата партия, а правителството е поставено в позиция да говори за основните проблеми, които трябва да се дадат на общественото мнение. Същото беше и с Милошевич и модела му на управление - опитва се да бъде активен, да е човекът, който дирижира оркестъра. Последната мотивация е Косово. Мисля, че Вучич иска ново мнозинство, което да подкрепи идеята му за компромис за Косово. Никой не знае обаче каква е тя. Едно е очевидно: новият - или продължаващият - диалог с Прищина трябва да засегне въпроса за статута и за границите. От тази гледна точка, ако Вучич иска да признае Косово и независимостта му, напълно, или по модела на двете Германии, проруското крило в кабинета ще се противопостави, ще го направят и общественото мнение и опозицията. Ако реши да не признава Косово, да опита да избегне това и статута на Косово, той трябва да излезе от рамките на диалога в Брюксел и да се откаже от членство в ЕС в следващите 10-15 години. Решението не е лесно и мисля, че Вучич иска на следващите избори да изгради листа с хора, които ще бъдат подкрепяни от Прогресивната партия ( ), но ще е много различна. Списъкът ще е с хората, коото директно ще подкрепят маневрирането на Вучич. - Това е един от вторичните фактори - ако свикате избори, ще спрете протеста. Точно сега протестът се организира от една част от опозицията и има огромен капацитет да се развие. Но ако има избори, много хора ще се изправят пред въпроса кого да подкрепят, дали, например, бившата Демократическа партия в лицето на (бившия кмет на Белград) Драган Джилас или (бившия външен министър) Вук Йеремич. Сега това не е въпрос, лидерите подкрепят демонстрацията. Основният въпрос не е бъдещето на Сърбия, нито как тя ще се развие в близките години. Сега на улицата въпросът е само един: как да се свърши с управлението на Вучич. Не дали да се влиза в ЕС или НАТО. Йеремич например е срещу членството на Сърбия в ЕС. Той е проруски ориентираният, настроеният срещу НАТО. Има и групи, включително сред протестиращите, и такива координирани от Джилас и Стефанович ( ), които са проевропейски. А това означава, че ако има избори, политическите партии трябва да продължат напред, открито да поемат лидерската позиция. Сега те използват хората, за да имат нещо като чадър, и не рискуват много със сегашните протести. Прогнозата ми: ако в следващия месец или може би по-скоро, веднага след ваканцията ( ), президентът или парламентът свикат избори, протестът ще приключи, а това е един от интересите на Вучич. Докато това се случи обаче, опозицията ще има шанс. Но партиите, които подкрепят гражданския протест, са само част от опозицията. Не я представляват цялата. Освен това тези политически партии, които подкрепят гражданския протест, нямат ясен консенсус за наистина важните въпроси в Сърбия. - Сега отваряте нов проблем. Когато се говори за бившия президент Тадич, за бившия кмет Джилас, за бившия външен министър Йеремич, какво имате? Избор между бившите хора, които се признават като наистина успешни, и такива, които на власт не спазваха обещанията си, а бяха авторитарни. Такъв е и Вучич, но той спазва обещанията си. Това е сложен проблем за опозицията. Няма един човек в сегашната опозиция, който да може да бъде лидер, приеман от мнозинството в Сърбия и това е проблемът. Президентът Тадич например е именно човекът, който прокара всички антидемократични закони - за изборите, за финансирането на партиите. Това е човекът, който подкрепяше идването на власт на Вучич и Томислав Николич. За мнозинството сърби отговорността на Тадич е наистина висока. Така че той действително е бивш бивш. Какво бъдеще за Сърбия можете да обещаете, ако разполагате само с бивши хора. - Не зная кога ще се свикат, но в момента, в който се това стане, ще спрат преговорите и диалогът. Правителството ще е техническо, президентът ще може по закон да продължи преговорите, но нищо няма да може да приложи. Съгласен съм с прогнозата, че съществуващата коалиция ще остане. И може би подкрепата на делегацията на Косово в тази фаза на диалога ще бъде по-голяма, но няма никаква гаранция, че новото правителство ще е по-проевропейско от днешното и че наистина ще иска компромис с Косово. Освен това европейската дипломатическа рамка (в спора за Косово) през шестте години беше слаба и всички нейни възможности бяха под въпрос. Затова не знам колко ще помогнат изборите. Те не могат да решат проблема. Мисля, че в сръбския случай може да го направи единствено сделка с Вучич, която обаче няма да е демократична. От западна гледна точка, тази на ЕС и САЩ, тя ще е опит да го убедят да приложи това, което обеща. А той обеща сдела с Косово и сътрудничество с НАТО.", "date": "2019.01.09", "title": "Душан Янич, анализатор: Вучич иска избори заради Косово и връзките с ЕС и Русия"}
{"url": "https://www.dnevnik.bg/evropa/2019/01/09/3372214_privlekatelnostta_na_franciia_se_srina_zaiavi/", "text": "Привлекателността на Франция в чужбина, която се възстановяваше с \"безпрецедентна бързина\" след избирането на Еманюел Макрон през май 2017 година, рязко намаля заради движението на \"жълтите жилетки\". Това заяви вчера Фредерик Санчес, председател на международния клон на Медеф (обединението на френските работодатели), предаде \"Франс прес\". \"Привлекателността на страната се срина\", каза Санчес. Той допълни, че картините, показващи демонстрациите на \"жълтите жилетки\", непрекъснато са се въртели по чуждестранните медии по време на посещенията му в Китай, САЩ и Бахрейн. \"Когато сте в САЩ, имате усещането, че във Франция има гражданска война\", коментира Санчес. Той прогнозира рязко свиване на туристическия поток на американци, японци и китайци, защото, по думите му, те ще се страхуват да посетят Франция. \"Няма бизнесмен, който в определен момент от живота си да не е посетил \"Шан-з-Елизе\", известния парижки булевард, превърнал се в арена на редица демонстрации на противници на данъчната и социалната политика на Макрон, каза още Санчес. Международният клон на Медеф има задачата да работи за укрепването на позициите на френските компании в чужбина и най-вече в държавите с нововъзникващи пазарни икономики и в развиващите се страни. Министърът на икономиката на Франция Брюно льо Мер каза в неделя, че кризата на \"жълтите жилетки\" струва скъпо на френската икономика и че според него вероятно тя ще изгуби 0.1 процентен пункт от растежа си през последното тримесечие на 2018 година. /БТА", "date": "2019.01.09", "title": "Привлекателността на Франция се срина, заяви организацията на френските работодатели"}
{"url": "https://www.dnevnik.bg/evropa/2019/01/09/3372216_pri_tvurd_brekzit_avstriia_shte_razreshi_dvoino/", "text": "Австрия ще разреши на австрийците във Великобритания да запазят своето австрийско гражданство заедно с британското си поданство, в случай че Обединеното кралство напусне ЕС без споразумение. Това обяви вчера във Виена министърът на външните работи Карин Кнайсл, цитирана от австрийската информационна агенция АПА и \"Асошиейтед прес\". Австрия позволява двойно гражданство в много редки случаи и Кнайсл подчерта, че страната ще продължи да следва тази политика. Но за около 25-те хиляди австрийци във Великобритания ще бъде направено изключение, каза тя, без да дава подробности. Великобритания трябва да напусне ЕС на 29 март. Не се знае дали Камарата на общините в Лондон  ще одобри следващата седмица споразумението  за развода,  издействано от премиера Тереза Мей.  Тази неяснота повишава вероятността от  \"твърд Брекзит\" . В понеделник холандският министър на външните работи Стеф Блок обяви, че ще предостави на живеещите в страната британци отсрочка от 15 месеца, за да подадат заявление за постоянно пребиваване след Брекзит, ако Обединеното кралство напусне Европейския съюз без споразумение, предаде \"Франс прес\". Перспективата за развод без споразумение на 29 март поражда опасения за съдбата на около 45 хил. британци, които живеят в Холандия. \"За да избегнем това, правителството предлага преходен период от 15 месеца, считано от излизането на Обединеното кралство от ЕС\", посочи министър Блок в писмо до парламента. През този период британците, които са живели в Холандия преди Брекзит, \"ще запазят правото си да живеят, пътуват и учат в Холандия\". \"На британските граждани и семействата им през този период ще бъде дадена възможността да кандидатстват за разрешение за постоянно пребиваване\", добави министърът. Испания, една от членките на ЕС, където има най-много живеещи британци, обяви на 28 декември, че е приела спешни мерки за \"гарантиране на запазването на настоящите права на британските граждани\" при перспектива за излизане \"без сделка\". Във Франция, където живеят поне 150 хил. британски граждани, също се взети мерки за подготовка за Брекзит без споразумение, предвиждащи по-специално британските служители във френските държавни учреждения да запазят същите условия за статут и работа, каквито ползват понастоящем. /БТА", "date": "2019.01.09", "title": "При \"твърд Брекзит\" Австрия ще разреши двойно гражданство на австрийците във Великобритания"}
{"url": "https://www.dnevnik.bg/bulgaria/2019/01/09/3372223_specialni_obshtinski_otriadi_shte_slediat_za_reda_v/", "text": "Специални новосформирани отряди към Общинския инспекторат в Пловдив ще следи за спазването на наредбите в града по време на цялата година, в която той е европейска столица на културата. Инспекторите ще работят с удължено работно време и ще увеличат броя на проверките. Това заяви директорът на Областната дирекция на МВР - Пловдив, старши комисар Атанас Илков в ефира на БНТ. \"Това е едно изключително мащабно мероприятие и сериозно предизвикателство за нас. Осигурили сме изключително голям ресурс, с който да го посрещнем – да гарантираме обществения ред и сигурността\", каза той. Илков добави, че са ангажирани и сили на реда от София, ще бъдат изградени и 20 пропусквателни пункта. \"Ще има физическа проверка, няма да бъдат допускани лица в нетрезво състояние.\" Инспекцията по труда също ще проверява за нередности. \"Ще следим за спазване на одобрените схеми и на разрешенията на квадратурата на обектите, които ползват общинските терени. За тази цел от миналата година беше предприета една офанзива да маркираме заведенията по външните контури\", съобщи главен инспектор Таня Караджова. Специално ще има проверки и за уличните артисти, които се очаква да пристигнат от цялата страна. Ако инспекторите хванат някой без необходимите разрешителни и извън определените от общината места, първо ще предупреждават, преди да съставят актове.", "date": "2019.01.09", "title": "Специални общински отряди ще следят за реда в Пловдив"}
{"url": "https://www.dnevnik.bg/razvlechenie/2019/01/09/3372219_margo_robi_shte_igrae_barbi_v_purviia_igralen_film_za/", "text": "Австралийската актриса Марго Роби ще играе Барби в първия игрален филм за известната и доста противоречива кукла, преминала през множество професии и кариери в своята 60-годишна история, съобщава \"Ройтерс\". Компанията за играчки \"Мател\" (Mattel) и студиото \"Уорнър Брос\" (Warner Bros.) обявиха във вторник, че ще си партнират за филм, в който ще играе номинираната за \"Оскар\" актриса. 28-годишната Роби ще е и съпродуцент на проекта. Засега няма информация нито за сюжета, нито за заглавието или премиерната дата на филма, който се появява 60 години, след като модната кукла Барби е пусната в продажба през март 1959 г.. Роби, която беше номинирана за \"Оскар\" за ролята си във филма за фигурно пързаляне от 2017 г. \"Аз, Тоня\", от 25 януари предстои да бъде по екраните в кината с \"Кралицата на Шотландия\", а преди това се снима във филмите \"Вълкът от Уолстрийт\" заедно с Леонардо ди Каприо и в \"Отряд самоубийци\" през 2016 г., казва, че се надява филмът да има \"позитивно влияние върху децата и публиката в цял свят\". По думите й Барби е дала силата на децата да си представят себе си в различни роли - от принцеси до президенти. Откакто съществува, Барби е имала повече от 200 професии, сред които са инженер, астронавт и учител. Тя е най-известната кукла в света и с годините се превръща в културна икона, почитана от Анди Уорхол, парижкия Лувър, както и в песента от 1997 г. Barbie Girl на скандинавската поп група \"Аква\". Нейните критици обаче, че фигурата на тялото й представя на младите момичета нереалистична визия и през 2014 г. продажбите й започват да спадат. Заради това базираната в Калифорния компания Mattel добавя в асортимента си разнообразие от цветове на кожата, форми на тялото, кукли с хиджаб и допълнения за научна игра, които да направят продукта им по-образователен. Игралният филм за Барби ще е първи от поредица от продукции и за други линии играчки, замислена от Mattel Films, сред които ще попаднат Hot Wheels и American Girl.", "date": "2019.01.09", "title": "Марго Роби ще играе Барби в първия игрален филм за куклата"}
{"url": "https://www.dnevnik.bg/evropa/2019/01/09/3372220_nad_100_hil_evro_biaha_subrani_za_zashtita_na_muj/", "text": "Активното набиране на средства за участник в протестите на \"жълтите жилетки\" - бивш професионален боксьор, заснет да удря жандармеристи в Париж и обявен от някои за герой, предизвика възмущението на политици и полицията, предаде \"Франс прес\". Над 117 хил. евро бяха събрани до вчера сутринта, като броят на дарителите бързо растеше, преди интернет платформата за набиране на средства \"Леечи\" (Leetchi) да реши да не приема повече дарения. Средствата се събираха за подпомагане на защитата на Кристоф Детингер, който преди това се предаде в полицията, след като в публикувано в интернет видео призна, че е \"реагирал зле на гнева\", предизвикан според него от полицейските \"репресии\". На видеозаписи се виждаше как той нанася удари на двама жандармеристи в осмата събота на протести на \"жълтите жилетки\", белязани за пореден път от изстъпления. Френски министри осъдиха набирането на средства за Детингер. \"Изглежда да се удря полицай е нещо, от което може да се изкарат добри пари\", заяви в \"Туитър\" държавният секретар по въпросите на цифровите технологии Мунир Мажуби, цитиран от ДПА. Всеки трябва да действа отговорно, това набиране на средства е позор, подчерта той. Държавният секретар за равенството между половете Марлен Шиапа и министърът на транспорта Елизабет Борн също порицаха организаторите на набирането на средства. След като прекрати кампанията \"Леечи\" заяви, че събраните пари ще се използват единствено за правна защита на мъжа. /БТА", "date": "2019.01.09", "title": "Над 100 хил. евро бяха събрани за защита на мъж, удрял полицаи в протест на \"жълтите жилетки\""}
{"url": "https://www.dnevnik.bg/photos/2019/01/09/3369523_fotogaleriia_nina_dobrev_na_30_g/", "text": "Актрисата Нина Добрев е родена на 9 януари 1989 г. в София като Нина Константинова Добрева, но още на двегодишна възраст емигрира със семейството си в Торонто, Канада. Днес тя навършва 30 години. На снимката: Добрев на церемонията по връчването на наградите \"Еми\" през 2011 г..", "date": "2019.01.09", "title": "Фотогалерия: Нина Добрев на 30 г."}
{"url": "https://www.dnevnik.bg/evropa/evropeiski_parlament/2019/01/09/3372226_italiia_i_polsha_shte_razgovariat_za_evroskeptichen/", "text": "Италианският крайнодесен вицепремиер и вътрешен министър Матео Салвини и лидерът на управляващата партия в Полша Ярослав Качински ще обсъдят днес възможността за сформиране на  евроскептичен съюз  за изборите за Европейски парламент през май, предаде \"Ройтерс\". \"(Изборите) ще покажат дали евроскептичните гласове в Европа са във възход или възходът е бил ограничен за момента\", коментира Михал Барановски, ръководител варшавското подразделение на на \"Германския фонд Маршал\". Салвини, който оглавява антиимигрантската партия \"Лига\", многократно критикува ЕС и твърди, че изборите през май са жизненоважни за създаването на \"реформистки\" блок, който да може да промени отвътре евроинституциите. Той дори намекна, че може да стане кандидат за председателския пост в Европейската комисия. \"Някой предаде европейската мечта\", заяви Салвини на митинг на \"Лигата\" в Рим миналия месец. \"Ние ще влеем кръв в нова европейска общност, основана на уважение, работа, растеж и равенство\". Според Качински Полша, която е най-големият бенефициент на европейски фондове за инфраструктура, трябва да остане член на блока, към който се присъедини през 2009 г. Той обаче настоява за реформи, които да върнат повече правомощия от Брюксел на националните столици. Неговата партия \"Право и справедливост\" редовно влизаше в сблъсъци с Брюксел през миналата година по редица въпроси, включително върховенството на закона в Полша, защитата на околната среда и миграцията. Качински настоява ЕС да спре да се меси в полските вътрешни работи. \"И двамата политици (Качински и Салвини) биха искали една Европа, която е по-фокусирана върху суверенните европейски нации, Европа на нациите вместо по-тесен съюз\", коментира Барановски. Миналата година Салвини се срещна и с други свои потенциални съюзници,  включително с унгарския премиер Виктор Орбан , в опит да сформира евроскептична група на ниво ЕС. Той може да опита да обедини Европа на нациите и свободата, към която \"Лигата\" принадлежи, с групата на Европейските консерватори и реформисти, в която е включена \"Право и справедливост\", за да създадат силна евроскептична сила в Европейския парламент. \"Право и справедливост\" обаче се опитва в същото време  да смекчи евроскептичната си репутация  преди предстоящите през есента парламентарни избори в страната, като наскоро се съгласи  да се откаже  от остро критикувано от ЕС законодателство за реформа във Върховния съд.", "date": "2019.01.09", "title": "Италия и Полша ще разговарят за евроскептичен съюз преди изборите за Европарламент"}
{"url": "https://www.dnevnik.bg/sviat/2019/01/09/3372235_tailand_shte_izdava_do_april_bezplatni_vizi_za_turisti/", "text": "Правителството на Тайланд удължи до края на април тази година временната отмяна на визовите такси,  плащани след пристигане в страната , за туристи от 20 държави, сред които България, и една територия. Досегашното смекчаване на визовия режим се очакваше да изтече на 13 януари, предаде ТАСС, като цитира  в. \"Банкок пост\" , предаде БТА. Според вестника тази стъпка цели да върне в Тайланд туристите от Китай, намалели напоследък по-специално заради икономическия спад в родината си и корабокрушението край остров Пукет през лятото, когато загинаха 47 китайци. Мнозина граждани на КНР и други страни от региона се очаква да посетят кралството през февруари във връзка с местни и общоазиатски културни събития. Тайландските власти няма да изискват визови такси от туристи, които ще пребивават в страната до 15 дни, ако са граждани на Андора, Бутан, България, Китай, Кипър, Етиопия, Фиджи, Индия, Казахстан, Латвия, Литва, Малдивите, Малта, Мавритания, Папуа - Нова Гвинея, Румъния, Сан Марино, Саудитска Арабия, Тайван, Украйна или Узбекистан. Това  е за издаване на визи за български туристи, които желаят да получат такъв документ преди заминаването си. Потърсен от \"Дневник\" за коментар, почетният консул на Тайланд в България обясни, че визата на стойност 30 евро, издавана по линия на тайландското външно министерство, е с   от датата на влизане. Визата при пристигане е   и се издава от тайландската гранична полиция. Таксата за нея подлежи на промяна без предизвестие, освен това е необходимо да се покаже обратният самолетен билет и да се докаже наличие на средства най-малко 10 хил. тайландски бата (320 долара) на човек или 10 хил. бата на семейство. Икономиката на Тайланд до голяма степен зависи от туризма. Очаква се тази година кралството да посрещне рекорден брой гости - 40 млн. души, мнозина от които ще почиват по южните плажове и курорти на страната.", "date": "2019.01.09", "title": "Тайланд ще издава до април безплатни визи за туристи от България и 19 други страни (допълнена)"}
{"url": "https://www.dnevnik.bg/biznes/2019/01/09/3372218_bulgarskata_ikonomika_shte_se_zabavia_v_sledvashtite_3/", "text": "Българската икономика ще продължи да забавя растежа си в следващите три години и към 2021 г. ще е изгубила над една четвърт от темпото, с което растеше през 2016 г. В нито една от петте години България не е успяла и няма да успее да обърне тенденцията. Това се казва в януарската прогноза на Световната банка, в която се заявява, че през 2019 г. световната икономика ще расте по-бавно заради напрежението в търговските отношения и намаляване на международната търговия. Корекцията е от прогнозен ръст от 3% през 2018 г. на 2.9% през новата година и 2.8% през 2020 г. Това важи и за САЩ и Китай, които са в остър спор за свобода на търговията, протекционизъм и защита на авторски права, довел до санкции и контрасанкции между двете държави. Американската икономика ще се забави от 2.9% на 2.5% в последната година преди изборната 2020 г., а китайската - от 6.5% на 6.2%. С изчерпването на ефекта от данъчната реформа на президента Доналд Тръмп през 2021г. ръстът на икономиката в САЩ ще е слязъл рязко на 1.6%, т.е. почти половината от темпото, очаквано за настоящата година. По това врее Китай ще расте с 6%, което е добро темпо и макар да не е като средно 10% растеж годишно в периода 1980-2010 г., то е резултат от специална политика на Пекин от последните години за преминаване към по-ниски, но по-стабилни, нива на нарастване. \"В началото на 2018 г. световната икономика работеше на пълни обороти, но в последвалите месеци изгуби скорост и в предстоящата година пътуването може да се окаже още по-неприятно\", казва в  офииалното съобщение  Кристалина Георгиева - главният изпълнителен директор на СБ, която от 1 февруари временно ще оглави институцията. Докладът от януари е наречен \"Смрачаващи се небеса\" и съдържа предупреждения за предстоящо т.нар. меко приземяване на световната икономика, за което първите ясни сигнали са се появили към средата на миналата година. За България банката коригира надолу с 0.5-0.6% от БВП всичките си прогнози от предишния юнски доклад \"Глобални икономически перспективи\". Половин година по-късно СБ очаква ръстът през 2018 г. да е бил 3.3%, а не 3.8%, което означава, че за 6 месеца според анализаторите българската икономика е изгубила над една осма от темпото на растеж. Понижени са и очакванията за настоящата и следващите две години. През 2019 г. забавянето ще продължи до ниво от 3.1%, догодина ще е 3%, а през 2021 г. ще слезе на 2.8%. За сравнение - през 2016 г. икономиката е нараснала с 3.9% според данните на СБ. Като основни причини банката посочва забавянето на растежа на еврозоната, която е основният търговски партньор на България, както и отслабването на стимулиращи ръста ефекти във финансовия сектор и изострящият се недостиг на работна ръка. Хърватия и Черна гора страдат от същите проблеми, докато икономики като унгарската, полската и сръбската са нараснали заради умерена инфлация, ниски лихви при кредитите, засилено вътрешно потребление и инвестиции. Западните Балкани (с изключение на Черна гора) също отчитат стабилно вътрешно потребление, а Македония получава комплименти и икономически ползи от прекратяването на политическата криза, формирането на ново правителство и подобряването на инвестиционния климат.", "date": "2019.01.09", "title": "Българската икономика ще се забавя в следващите 3 години, обяви Световната банка"}
{"url": "https://www.dnevnik.bg/skorost/2019/01/09/3372252_sled_iskane_na_borisov_i_rukovoditeliat_na_agenciia/", "text": "Председателят на управителния съвет на Агенция \"Пътна инфраструктура\" Светослав Глосов е подал оставка днес, съобщиха от пресслужбата на правителството. Това е станало след среща тази сутрин между премиера и ръководителите на АПИ и Министерството на регионалното развитие и благоустройството. На нея е бил обсъден доклад за въвеждането на електронните винетки и тол-системата и Борисов е поискал оставката на Глосов. Председателят на управителния съвет на Агенция \"Пътна инфраструктура\" веднага е подал оставка, която премиерът е приел. Заради проблемите с въвеждането на електронните винетки от началото на месеца оставки, отново по искане на премиера,  вече подадоха  членът на управителния съвет на Агенция \"Пътна инфраструктура\" Веселин Давидов, директорът на Националното тол-управление в пътната агенция Антон Антонов и съветникът в политическия кабинет на министъра на регионалното развитие и благоустройството  Радослав Николов . Ден след отстраняването им  Светослав Глосов обяви в телевизионно интервю : \"За мен оставката е най-лесното нещо. Тя ми е винаги в джоба и ако бъде поискана, за миг мога да я подам\". По повод кадровите промени министърът на регионалното развитие и благоустройството Петя Аврамова обяви, че се работи по окомплектоване на управителния съвет на АПИ така, че да няма сътресения в работата на агенцията. Светослав Глосов пък коментира, че каквото е могъл е направил за АПИ. \"След разговора, който проведохме с премиера Бойко Борисов, считам, че аз нося повече отговорност от тази, която беше поета в началото на седмицата, така че депозирах своята оставка, която беше приета\", заяви той. Проблемите с електронните винетки започнаха още в първия ден от новата година, когато те влязоха в сила. Оказа се, че въпреки сериозното време за подготовка на граничните пунктове и бензиностанциите не са монтирани обещаните 500 автомата за продажба, има проблеми с купуването им онлайн, възможност за покупки на няколко идентични винетки за един и същ автомобил и напрактика невъзможност за конвертиране на хартиен стикер в електронен. Всички тези проблеми принудиха пътната агенция да обяви, че  до 15 януари глоби  за каране без винетка няма да се налагат. Очакванията са до тогава ситуацията да се нормализира, като  подобен ангажимент пое и премиерът . Омбудсманът иска удължаване на срока без глоби Междувременно омбудсманът Мая Манолова изпрати днес препоръка до Министерството на регионалното развитие и благоустройството и до ръководството на АПИ с искане да бъде удължен гратисният период, в който шофьорите няма да бъдат глобявани за липса на електронни винетки. Според нея определеният скор е \"несправедливо и некоректно определен\" и трябва да се удължи до момента, в който системата за продажба на електронни винетки заработи.", "date": "2019.01.09", "title": "След среща с Борисов и ръководителят на Агенция \"Пътна инфраструктура\" подаде оставка"}
{"url": "https://www.dnevnik.bg/sport/2019/01/09/3372236_bulgariia_misli_za_chetiri_stadiona_za_svetovnoto_po/", "text": "Плановете България да се впусне в обща балканска кандидатура за световното първенство по футбол включват изграждането на четири стадиона с капацитет поне 40 000 зрители. Това заяви министърът на спорта Красен Кралев, като уточни, че два от тях ще са в София. По думите му другите два вероятно ще са във Варна и Пловдив. Първоначално през септември  министър-председателят Бойко Борисов повдигна темата за изграждането на нов национален стадион в столицата . След това  той заяви, че \"Васил Левски\" е ненужен , защото предизвиква много неудобства и затваряне на улици, и призова за обществено обсъждане по темата. След обявяването на намеренията България, Гърция, Сърбия и Румъния да поискат съвместно световното по футбол през 2030 г.  министърът на спорта заяви, че \" н а една държава ще се падат може би между два-три стадиона\" . Сега Кралев обясни, че последните намерения са за изграждане на нов стадион, както и за модернизация на \"Васил Левски\", така че да отговаря на изискванията за домакинство на световно първенство. Отделно се гледа за още два. \"В момента се извършват проучвателните дейности къде трябва да бъде новият национален стадион. Правим проучване как трябва да се реконструира \"Васил Левски\". Калкулира се (цената за нов стадион) около 1000 евро на седалка. Значи излиза около 80-100 милиона лева. Ние ще подадем документацията без стадиони, няма как да ги построим за две години\", каза Кралев в предаването \"Тази сутрин\" по Би Ти Ви. Министърът уточни, че във Варна се строи стадион, който \"с малко средства от държавата може да стане от 20 000 на 40 000\". \"Не искам предварително да хвърлям неща в публичното пространство, но казвам накъде вървят дебатите\". \"При всички случаи след тази кампания България ще излезе с добра футболна инфраструктура, която ще бъде използвана от всички българи след това\", заяви Кралев.", "date": "2019.01.09", "title": "България мисли за четири стадиона за световното по футбол, два ще са в София"}
{"url": "https://www.dnevnik.bg/razvlechenie/2019/01/09/3372224_bafta_nominira_bohemska_rapsodiia_za_izkljuchitelen/", "text": "Номинациите за 72-рите британските награди БАФТА - най-големите филмови отличия извън САЩ, бяха обявени днес сутринта, 9 януари в Лондон от актьорите Хейли Скуайърс и Уил Полтър. Заглавията до голяма степен припокриват онези, които вече бяха номинирани и отличени на церемонията на \"Златен глобус\", а се очаква да бъдат и сред претендентите за \"Оскар\". Биографичният музикален филм \"Бохемска рапсодия\" за групата \"Куин\" и нейния фронтмен Фреди Меркюри е номиниран в категорията за най-добър британски, но не и в категорията за най-добър филм въобще, за разлика от \"Фаворитката\" например. Историята за политическите машинации по време на царуването на кралица Ана Стюарт попада и в двата списъка и води номинациите в общо 11 категории, сред които и за оригинален сценарий, монтаж, операторско майсторство, дизайн на продукцията и костюмография. Другите номинирани за най-добър филм са BlackKklansman, \"Зелената книга\", \"Роди се звезда\" и \"Рома\". Последният филм на Алфонсо Куарон е и сред претендентите за чуждоезичен филм, както и за сценарий и монтаж. Сред отличените за изключителен британски филм пък попадат още Beast, McQueen, Stan & Ollie, YouWere Never Really Here. \"Зелената книга\", който донесе на Махершала Али \"Златен глобус\" за поддържаща роля, има шансове да го направи и на наградите БАФТА. Филмът е номиниран и за оригинален сценарий, както и за водеща мъжка роля за Виго Мортенсен. В списъка с актьорите във водещи мъжки роли попадат още Рами Малек, Крисчън Бейл, Брадли Купър и Стив Куган. При жените във водещи роли съревнованието отново е сходно с това при \"Златен глобус\" - там са вече отличената Глен Клоуз, Лейди Гага, Мелиса Маккарти, Оливия Колман и Виола Дейвис. Ейми Адамс от \"Вице\", Клеър Фой от \"Първият човек\", Ема Стоун и Рейчъл Уайз от \"Фаворитката\" и Марго Роби от \"Кралицата на Шотландия\" ще си оспорват наградата за най-добра поддържаща женска роля. Наградите ще бъдат връчени на церемония на 10 февруари в \"Роял Албърт Хол\" с водеща Джоана Лъмли. Пълният списък с номинираните е на  сайта на награфите БАФТА .", "date": "2019.01.09", "title": "БАФТА номинира \"Бохемска рапсодия\" за най-добър филм, но само във Великобритания"}
{"url": "https://www.dnevnik.bg/sviat/2019/01/09/3372248_na_granicata_s_meksiko_se_razgaria_humanitarna_kriza/", "text": "Президентът на САЩ Доналд Тръмп каза снощи в телевизионно обръщение, предавано от Овалния кабинет на Белия дом, че на границата на Съединените щати с Мексико има разрастваща се хуманитарна криза и криза със сигурността, въпреки че пресичанията на границата са намалели през последните години, предаде \"Асошиейтед прес\", цитирана от БТА. Той така и не изпълни очакванията в някои медии, че  ще обяви извънредно положение , за да може да изгради стената. Ако го беше направил, щеше да може да заобиколи Камарата на представителите, контролирана от демократите. Тръмп каза, че всички американци страдат от неконтролираната нелегална имиграция, която поглъща обществени ресурси и намалява работните места и заплатите. Между най-засегнатите от нелегалната имиграция според президента са афроамериканците и испанскоезичните американци. Той обаче не даде никакви доказателства в подкрепа на това твърдение. Тръмп се опита да убеди американците, че нелегалният наплив на мигранти в САЩ през южната граница е криза и настоя, че работата на правителството е спряна, защото демократите отказват да финансират сигурността на границата, добавя АП. \"Стоманена ограда\" Президентът поиска 5.7 млрд. долара за стоманена ограда по границата с Мексико. \"По искане на демократите, това ще бъде стоманена ограда, а не бетонна стена\", продължи Тръмп. Според него ограда по границата е критично важна за граничната сигурност и е необходима, за да пресече нелегалната имиграция от Латинска Америка. \"Франс прес\" напомня, че желаната от него стена е причина за частичната парализа на федералното правителство, продължаваща 18 дни. Това е второто най-продължително затваряне на федерални агенции в историята и то оставя стотици хиляди правителствени служители без заплати. Макар и демократи, и републиканци да са съгласни, че е нужна гранична сигурност, броят на нелегално влезлите е спаднал драстично за последните 18 години - от 1.6 млн. за 2000 г. до 400 хил. за миналата. \"Да събере подкрепа\" Президентът Доналд Тръмп направи вчера въздействащо, но неподкрепено с верни факти телевизионно обръщение към нацията за отдавна обещаваната от него стена, пише в. \"Вашингтон пост\". Тръмп посвети първото си обръщение от Овалния кабинет в най-гледаното телевизионно време на предлаганата от него ограда, с надеждата да събере обществена подкрепа в идеологически и политически конфликт, който затвори вратите на много федерални агенции преди 18 дни, пише в. \"Ню Йорк таймс\". В деветминутната си реч той не представи нови аргументи, но включи редица подвеждащи твърдения и предпочете, поне засега, да не обявява извънредно положение, с което да заобиколи Конгреса, както заплаши, че ще стори, добавя \"Ню Йорк таймс\". Консервативни американски медии също се изразяват скептично относно нуждата за обявяване на извънредно положение по южната граница. Списание \"Вашингтон екзаминър\" приветства Тръмп, че не е използвал правомощията си да обяви извънредно положение във вчерашното си обръщение. Въпреки това има сериозен проблем с граничната сигурност и за съжаление демократите и пресата опитват да го омаловажат. Над 10 милиона нелегални имигранти живеят в нашата страна, което понижава заплатите за борещите се да свържат двата края американци и създава атмосфера на беззаконие, пише консервативното списание. Разбира се, Тръмп не помага на каузата си, когато преувеличава, представя неточно и разбира погрешно фактите, пише \"Вашингтон екзаминър\" и дава за пример твърденията на президента за преминаване на терористи през южната граница.", "date": "2019.01.09", "title": "На границата с Мексико се разгаря хуманитарна криза, обяви Тръмп"}
{"url": "https://www.dnevnik.bg/evropa/2019/01/09/3372243_frenski_proizvoditeli_atakuvat_reshenie_na_sasht/", "text": "Френските производители на гъши пастет обвиниха Американския върховен съд, че с отказа си да изслуша жалбата срещу забраната в Калифорния на деликатеси, произведени от насилствено хранени патици и гъски, е отстъпил пред неверните твърдения на лобисти вегетарианци, предаде \"Ройтерс\". Американски съд в понеделник отказа да изслуша жалбата за отмяна на забраната върху продукта, който френските законодатели признаха през 2006 година за част от \"културното и гастрономическо наследство\" на европейската страна. Жалбата е подадена от производителите на гъши пастет и е подкрепена от канадска неправителствена организация, която представлява фермерите, отглеждащи патици и гъски. Франция е най-големият производител на гъши пастет в света с пазарен дял от 70 процента. \"Неприемливо е, че подобно решение, взето под влиянието на лобирането на някои активисти, които редовно разпространяват невярна информация за продуктите ни, за да пропагандират догматичното вегетарианство, би могло да застраши имиджа на емблематично ястие за френския начин на живот\". Това заяви шефът на френския концерн на производителите на черен дроб Сифог (Cifog) Мишел Фруше. Френските производители на гъши пастет го изнасят основно за Япония, Испания, Холандия и Близкия изток, но имат забрана да внасят в САЩ. /БТА", "date": "2019.01.09", "title": "Френски производители атакуват решение на САЩ срещу гъшия пастет"}
{"url": "https://www.dnevnik.bg/bulgaria/2019/01/09/3372247_advokatut_na_cvetan_vasilev_obvinen_za_prane_na_pari/", "text": "Адвокатът на Цветан Василев - Лазара Карадалиев, обвинен за пране на пари, смята, че е неудобен за прокуратурата заради служебните си задължения. Това заяви самият той в ефира на Би Ти Ви. \"За пореден път ставаме свидетели на бутафорни изказвания на зам. главния прокурор Иван Гешев\", каза той ефира на Би Ти Ви. Поводът е съобщението от понеделник на Гешев, че  Карадалиев е обвинен за ръководител на организирана престъпна група , която се занимава с пране на пари. Според него има данни, че част от транзакциите са \"стигнали до офшорни дружества, които са на руски олигарх, който е в санкционния списък на Европейския съюз и на САЩ\". Гешев обяви и че това е  трето обвинение  срещу него.  \"Влизането в канторите ни беше заради Емилиян Гебрев, собственик на \"Дунарит\". Определението на спецсъда изискваше акционерната книга на \"Дунарит\" и други документи, които представляват кореспонденция между адвокат и клиент. Съдът е записал, че никой няма право да изземва кореспонденция\", каза Карадалиев. По думите му обвиненията са \"бланкетни а бвинението не става ясно\". \"Не съм видял нито едно доказателство за вина. В моя дом не е намерено нищо\", добави той. Според него прокуратурата иска да предотврати възможността да му бъде клиент, освен това са подадени над 20 сигнала за нарушения в досъдебното производство по делото срещу Цветан Василев.  Неговият съдружник Стоян Стоянов също коментира случая: \"Представили сме документ за собственост. Не знам за какви руски олигарси говори Гешев. Търси се книга на акционери, електронен подпис, удостоверения. За какво му е на г-н Гешев електронен подпис. Да ви взема електронния подпис, означава да ви сложа лепенка на устата\" каза той и добави, че  зад тях са застанали  над 250 адвокати с декларация.", "date": "2019.01.09", "title": "Адвокатът на Цветан Василев, обвинен за пране на пари, смята, че е неудобен"}
{"url": "https://www.dnevnik.bg/evropa/2019/01/09/3372274_brekzit_s_usmivka_velikobritaniia_zapochna_kampaniia/", "text": "Усмихнат строителен работник, весел пенсионер и засмян фермер - това са рисуваните персонажи, които британското правителство използва, за да увери гражданите на страната, че Великобритания може да се справи с Брекзит без споразумение, предаде \"Ройтерс\". Под жизнерадостния банер на новия правителствен  уебсайт  има линкове с информация как британците да се подготвят  за излизането от ЕС без споразумение , което според критиците може да доведе до недостиг на храна и лекарства, дълги забавяния по границата и икономически проблеми. Самият сайт беше пуснат вчера без шумна информационна кампания, само със съобщения по частни радиостанции и туитове от някои министерства. Радиорекламата по радио Ел Би Си включваше серия от актьори, задаващи въпроси за подновяването на паспортите, тарифите на мобилните услуги и износа на стоки. В отговор те се препращат към новия уебсайт, който обхваща всички варианти на напускане на ЕС. Включени са и вече публикувани съвети по теми, вариращи от ограниченията за водене на домашни любимци на екскурзия, до допълнителните документи, които ще бъдат необходими за внасяне на стоки от ЕС. /БТА", "date": "2019.01.09", "title": "Брекзит с усмивка: Великобритания започна кампания за подготовка за излизането от ЕС"}
{"url": "https://www.dnevnik.bg/sport/2019/01/09/3372276_novak_djokovich_e_obeshtal_da_doide_v_bulgariia_za/", "text": "Носителят на 14 титли от Големия шлем в тениса и водач в световната ранглиста Новак Джокович е обещал да дойде в България за \"София оупън\", обяви министърът на спорта Красен Кралев. Той посочи, че организаторите на надпреварата са подготвили \"уайлд кард\" за една от големите звездите в тениса. Кой ще бъде водещият състезател, който ще получи поканата, зависи от развоя на Australian Open. \"Зависи кой ще отпадне, ние не знаем как ще се развие турнирът. При всички случаи имаме обещанието на Джокович, че той ще посети турнира като гост. Не ми се вярва, че ще отпадне преди финала. Но при всички случаи ще дойде в България, ще има среща с българските деца, ще има среща с широката общественост. Това е част от плановете ни\", заяви Кралев в предаването \"Тази сутрин\" по Би Ти Ви. Министърът каза, че темата с  думите на Григор Димитров  е в миналото. Наскоро българският тенисист заяви, че не разбира  защо трябва да се обръща такова внимание около участието му в \"един частен турнир\" . От този сезон  директор на турнира от \"АТП 250\" в София е чичото на Новак Джокович - Горан Джокович . \"София оупън\" ще се проведе за четвърти път от 3 до 10 февруари в зала \"Арена Армеец\". Участие в надпреварата са заявили носителят на три титли от Големия шлем Стан Вавринка и шестима играчи от топ 30. Дебют в София ще направят двама от най-добрите млади тенисисти в света - Карен Хачанов и Стефанос Циципас, който  спечели младежките финали на АТП. Надпреварата догодина ще е с награден фонд 524 340 евро, което е с 42 280 евро повече от миналата година. Държавата отпуска 500 000 лева за организацията.", "date": "2019.01.09", "title": "Новак Джокович е обещал да дойде в България за \"София оупън\""}
{"url": "https://www.dnevnik.bg/evropa/2019/01/09/3372285_stachka_na_3_germanski_letishta_shte_narushi/", "text": "Въздушният трафик в Германия отново ще бъде нарушен утре заради призива за стачка на служителите по сигурността на летищата в Дюселдорф, Кьолн-Бон и Щутгарт, съобщи \"Франс прес\". Стачката, която се организира по призива на синдиката \"Верди\" (Verdi), ще започне утре в 03:00 часа (02:00 часа по Гринуич) и ще продължи до 00:00 часа (23:00 часа по Гринуич). Първата  предупредителна стачка се проведе в понеделник сутринта  на двете летища на германската столица - \"Тегел\" и \"Шьонефелд\" - и доведе до анулирането на около 50 полета. \"Верди\", който представлява 23 хил. служители по сигурността на летищата в страната, иска заплатите да се увеличат до 20 евро на час спрямо около 17 евро на час в момента. Федералната асоциация на компаниите за авиационна сигурност предложи увеличение на заплатите от 2 до 8.1 процента. Следващите преговори между \"Верди\" и федералната асоциация трябва да се състоят на 23 януари. /БТА", "date": "2019.01.09", "title": "Стачка на 3 германски летища ще наруши въздушния трафик утре"}
{"url": "https://www.dnevnik.bg/sviat/2019/01/09/3372283_rusiia_e_gotova_da_govori_sus_sasht_za_dogovora_za/", "text": "Русия е готова за консултации със САЩ по договора за ликвидиране на ракетите със среден и малък обсег, заяви заместник-външният министър Сергей Рябков пред руски журналисти в Делхи, съобщи ТАСС. \"Ние сме готови за диалог, ако и САЩ бъдат готови за това. Готови сме за консултации на равнище външни министерства, военни ведомства, Съвет за сигурност\", заяви Рябков. Той изтъкна, че диалогът трябва да се води на основата на равноправие. Руският заместник-външен министър каза също, че Москва и Вашингтон скоро ще имат контакти по Сирия. \"Контактите по различни аспекти на сирийската тема не се прекратяват, аз не виждам в това нищо изключително, сензационно или особено\", заяви Рябков. Той отбеляза, че тези контакти не всякога се обявяват. /БТА", "date": "2019.01.09", "title": "Русия е готова да говори със САЩ за договора за ядрени ракети"}
{"url": "https://www.dnevnik.bg/skorost/2019/01/09/3372288_apel_iska_po-tejki_nakazaniia_za_ubiistvo_na_putia/", "text": "Апел, изготвен от семейството и приятелите на загинал на пътя велосипедист, настоява за увеличаване на наказанията за причиняване на смърт на пътя в нетрезво състояние. Според инициаторите на новите текстове това е единственият вариант потенциалните санкции да имат възпиращ ефект. В  публикувания във \"Фейсбук\" апел  се посочва, че според сега действащите текстове на чл. 343, ал. 3, буква Б, от наказателния кодекс, убийството с кола в пияно или дрогирано състояние, на пешеходна пътека или в населено място, без правоспособност и при бягство се наказва по-леко от повторна кражба, подправянето на парични знаци или получаване на подкуп. Предложението е виновните за причиняване на смърт на пътя в пияно състояние да получават между 5 и 20 години затвор (при между 3 и 15 сега), а когато става въпрос за особено тежки случаи от 10 до 30 години (сега наказанието е от 5 до 20 години). Хората зад апела отбелязват, че към момента, законът не вменява на българските съдии задължението да тълкуват шофирането под въздействието на алкохол или наркотици като утежняващо вината обстоятелство, когато се касае за извършено престъпление в условията на особено тежък случай. Промяната в закона ще доведе до по-правдиво обвързване на наказанията с извършените престъпления. И ще улесни провоприлагащите органи да постановяват справедливи присъди, се казва в апела. Предложенията идват от семейството и приятелите на Евелин Дуков, който е блъснат на пътя от пиян шофьор на на 3 декември 2017 година в Поморие, докато кара колело. Водачът напуска мястото на инцидента, открит е от полицията, но е освободен с мярка за неотклонение \"подписка\".", "date": "2019.01.09", "title": "Близки на загинал на пътя апелират за по-тежки наказания"}
{"url": "https://www.dnevnik.bg/sport/2019/01/09/3372294_shifrin_propusna_da_izravni_rekord_na_freni_shnaider_i/", "text": "Носителката на Големия кристален глобус в алпийските ски за последните две години Микаела Шифрин загуби старт в слалома от Световната купа за пръв път от почти година. Американката остана втора в нощния слалом в австийския център Флахау зад Петра Влъхова. Шифрин беше спечелила последните седем старта в дисциплината, а за последно не успя да стори това на  28 януари 2018 г. в Ленцерхайде , където победителка стана именно Влъхова. Преди година в швейцарския курорт Шифрин водеше убедително след първия манш, но във втория рискува и падна. Със седем поредни победи американката атакуваше рекорда на Френи Шнайдер (1988-89) и Яница Костелич (2000-01) от осем поредни успеха в дисциплината. Преди състезанието във Флахау Шифрин имаше 12 спечелени от последните 13 слалома. Влъхова беше втора в първите пет слалома от новия сезон именно зад Шифрин, но във Флахау се представи на много високо ниво. Словачката беше едва трета след първия манш с пасив от 31 стотни зад Шифрин. Във второто спускане обаче тя постигна 56.40 секунди, с 46 стотни по-добро от това на американката и успя да я изпревари. Трета на подиума се качи представителката на домакините Катарина Линсбергер. За Влъхова победата е седма в Световната купа и втора от началото на 2019 г. В първия ден от новата година тя спечели  градския старт в Осло . През сезона Влъхова триумфира за пръв път и в дисциплината гигантски слалом, като това се случи на 28 декември в Земеринг. В класирането за малкия кристален глобус в дисциплината слалом Шифрин има 760 точки и води с 80 пред Влъхова. Трета е Венди Холденер с 425 точки. За големия глобус Шифрин е с 1294 точки, с 446 повече от Влъхова. През уикенда дамите ще имат още два старта в Австрия, но в курорта Санкт Антон – спускане и супер-Г. Там дългоочаквано  завръщане на пистата ще направи Линдзи Вон .", "date": "2019.01.09", "title": "Шифрин пропусна да изравни рекорд на Френи Шнайдер и Яница Костелич"}
{"url": "https://www.dnevnik.bg/skorost/2019/01/09/3372299_nisan_liif_pribavi_moshtnost/", "text": "Нисан\" не спира да усъвършенства електромобила си \"Лийф\", като на  изложението за потребителска електроника  в Лас Вегас (CES 2019) представи по-мощна и с по-голям пробег версия на модела. Той носи означението е+ и използва батерия с увеличен от 40 на 60 киловатчаса капацитет. Мощността на електромобила е 215 конски сили (+ 65 к.с.), а максималният въртящ момент достига 340 Нм. (+ 20 Нм). Благодарение на повишената мощност спринтът до 100 км/ч отнема под 7 секунди, при почти 8 секунди за базовата версия на \"Лийф\". Доускорението от 80 до 120 км/ч е подобрено с 13%. Максималната скорост пък е вдигната с 10% до почти 160 км/ч. Що се отнася до пробега, той още не е сертифициран според  новия европейски стандарт WLTP . Продажбите на \"Нисан Лийф e+\" започват в Япония още този месец, а в Европа се чака през лятото. От 2010 година насам от двете поколения на модела са продадени над 380 хиляди електромобила в цял свят.", "date": "2019.01.09", "title": "\"Нисан Лийф\" прибави мощност"}
{"url": "https://www.dnevnik.bg/sport/2019/01/09/3372293_kralev_pri_dobra_volia_niama_da_se_stigne_do/", "text": "Министърът на спорта Красен Кралев заяви, че при добра воля \"Левски\" може да се справи с трудното си положение и да избегне изваждане от европейските клубни турнири. По думите му министерството следи развитието на проблема при сините. \"Ние нямаме пряко отношение към този въпрос, но тъй като и ЦСКА, и \"Левски\" са не само спортен, но и обществен феномен и вълнуват много хора - следим процеса. Сумите, които се изискват от \"Левски\", за да не изпаднат в положението на ЦСКА, не са много големи\", заяви Кралев в предаването \"Тази сутрин\" по Би Ти Ви. \"Надявам се, че ръководството ще намери адекватно и бързо решение. Доколкото знам, са 2 милиона (лева) - към НАП имат разсрочено плащане, имат задължения към няколко футболисти, няколко фирми, към \"Черно море\". Тези суми не са големи и могат да бъдат платени. При добра воля, мисля, че няма да се стигне до драматична ситуация в \"Левски\", посочи министърът. Преди коледните празници  УЕФА обяви, че \"Левски\" е изваден от евротурнирите за един сезон , но може да избегне наказанието, ако до края на февруари плати необходимата сума. От клуба отговориха, че  имат план и отборът няма да бъде изхвърлен от Европа .", "date": "2019.01.09", "title": "Кралев: При добра воля няма да се стигне до драматична ситуация в \"Левски\""}
{"url": "https://www.dnevnik.bg/analizi/2019/01/09/3372295_s_nablijavaneto_na_izborite_etnicheskite_predpriemachi/", "text": "Случаят с инцидента във Войводиново, в който цигани пребиха военен, е характерен. Емблематичен е, защото сме го виждали десетки, стотици пъти през последните 30 години. А именно - едно престъпление се използва, за да се постави позорно клеймо върху цяла етническа група. Характерно за етническите предприемачи е това, че те без проблем индуцират, минават от частното към общото: \"Циганите в България станаха изключително нагли и търпимостта на българското общество се изчерпа\", заяви  вицепремиерът Каракачанов . Последваха добре познатите шегички \"в България няма римляни, няма ромеи\". И т.н. Голям смях, големи яйца.  Разбира се, че ромеи по тези земи или римляни отдавна няма. Всъщност, това което имаме, е преднамерена логическа грешка, очевидна и за непредубедения петокласник - това, което са демонстрирали като криминално поведение членове на една \"съвкупност\", се приписва, представя чрез преднамерена логическа грешка като определяща характеристика на цялата тази \"съвкупност\" (група, етнос и т.н.). Няколко неща трябва да се кажат по този повод.  Първо, наистина, анализът на полицейската статистика (при всички методологически проблеми) показва, че някои престъпления се извършват по-често от роми, отколкото от българи и турци. Това е факт. Безспорно този, който е извършил престъпление, трябва да си понесе наказанието. С всичката строгост на закона. Тук няма място за извинения.  Но, второ, на отделните случаи не трябва да се поставят етикети с цел да се подбужда към омраза спрямо даден етнос. Би трябвало да е ясно защо. Например в чл. 162 от Наказателния кодекс се казва: Въпросният текст обаче е определян като \"мъртъв\" от правозащитници. Причината - много често прокуратурата отказва да образува производства по него на основата на получени сигнали, както и да се самосезира. За \"общественото порицание\" съвсем няма смисъл да споменаваме. Този институт звучи, уви, направо комично. \"Естествено\" такова няма да има. Напротив. Г-н Каракачанов използва инцидента, за да си скове триумфална арка. А такива, които да го аплодират, докато преминава през нея, осветен от медиите, има много.  А г-н Каракачанов се нуждае от тази арка, защото:  - трябва да се отклони общественото внимание от твърде непатриотичния скандал в агенцията за българите в чужбина и да се говори за нещо друго, като по възможност лидерът на ВМРО се вмъкне в благодатната медийна роля на пищен воевода, вицепремиер с едър кокал – спасител; самото име на селото – Войводиново – сякаш призовава неговия бунтарски, непокорен дух; - защото наближават европейските избори през май и не е ясно дали трите \"патриотични\" формации ще участват заедно на тях, а ако не се явят, шансовете им да излъчат и един евродепутат стават равни на нула. Прочее в момента има само един патриотичен евродепутат. Това е Ангел Джамбазки (съзнателно не споменавам Николай Бареков). Който обаче влезе в Европейския парламент на крилете на коалицията на ВМРО с несъществуващата към момента \"България без цензура\". Това бяха силиците на патриотите към 2014 г. Сега са вероятно и по-немощни.  Красимир Каракачанов има значително по-висок рейтинг от колегите си Сидеров и Симеонов. Причината е, че той с някои изключения застава на сравнително по-балансирани позиции. Но с изказване като цитираното от партия, изградена върху достойна за уважение кауза – да се поддържат връзките с нашите братя и сестри в Македония, да не се забравя, че има българи и извън пределите на страната и т.н. – ВМРО се саморазобличава като обикновен етнически предприемач. Търговец на омраза и примитивни страхове. С какво тогава партията е по-различна от ДПС?  Най-големият успех в епичната \"борба с шума\" дойде с оставката на Валери Симеонов. Сега явно г-н Каракачанов се опитва да изпълни със съдържание възцарилата се относителна медийна тишина.  Да се върна на случая \"Войводиново\". Не трябва да се пропуска и друг елемент от него, който също е характерен. На основата на конкретно деяние и неговите извършители (да не забравяме все пак, че всеки е невинен до доказването на противното) се \"припомня\" и \"подхваща\" друг проблем – този с \"незаконните\" ромски постройки, изградени на общинска земя. И се призовава за тяхното събаряне. Подобни \"казуси\" през последните десетилетия има в цялата страна.  Тук основният въпрос е в това защо съответните власти в продължение на години са оставяли \"незаконните\" постройки и гета. Това е водещият акцент в решението от 24.04.2012 г. на Европейския съд по правата на човека (ЕСПЧ) по случая \"Баталова воденица\". Според него планираното съдебно отстраняване на ромите от постройките в гетото е в нарушение на Европейската конвенция за защита на правата на човека (ЕКПЧ). За нарушения принцип на пропорционалността на европейското право, за несъответствията на националното ни законодателство с европейското, както и за институционалния расизъм, тук няма да споменавам.  Но ще отговоря на въпроса - изградените \"в нарушение за закона\" постройки са толерирани в продължение на години, защото техните обитатели са изгоден политически ресурс. Когато наближават избори, не само етнически партии като ДПС, но също ГЕРБ, БСП и т.н., почти всички политически формации, могат да извиват ръцете на циганите, заплашвайки ги например, че ще им спрат тока, а също в буквалния смисъл на думата, \"че ще ги сринат със земята\", ако не гласуват \"за тях\".  Ромите са пряко отговорни за собственото си интегриране. Сред задълженията на държавата, които обаче системно не се изпълняват, е премахването на сегрегираните училища и детски градини. Ключът към интеграцията е в образованието. Но докато етническите предприемачи се прехранват, захлебвайки с \"ромския проблем\", той ще продължава да съществува. Ще остава обречен заложник, пленник на омагьосан кръг. Охраняван от самите институции.", "date": "2019.01.09", "title": "С наближаването на изборите етническите предприемачи се активизират"}
{"url": "https://www.dnevnik.bg/sport/2019/01/09/3372306_cska_vkljuchi_trima_junoshi_za_nachaloto_na/", "text": "ЦСКА започна подготовката си за новия сезон с включването на трима юноши. Към първия отбор се присъединиха Мартин Смоленски (роден 2003 г.), Йоан Бауренски (2001 г.) и Никола Борисов (2000 г.), обявиха червените в сайта си. В отбора се завръща вратарят Петър Петров, чието представяне в \"Литекс\" през есента е било оценено високо. \"Новите попълнения, по чието привличане работи ръководството, ще се присъединят в хода на подготовката\", се казва в информацията. От първото занимание отсъства единствено левият бек Жеферсон, който е получил разрешение да се присъедини към отбора до края на седмицата. В следващите дни червените ще тренират по два пъти дневно, като успоредно ще вървят и прегледите на играчите. След това  отборът заминава за лагер в Испания . Първата приятелска среща в Марбея ще е с втородивизионния германски \"Бохум\". След връщането в България на 29 януари спрямо метеорологичната обстановка ще се прецени как ще продължи подготовката.", "date": "2019.01.09", "title": "ЦСКА включи трима юноши за началото на подготовката и очаква нови играчи"}
{"url": "https://www.dnevnik.bg/sport/2019/01/09/3372311_baiern_obiavi_privlichaneto_na_frenski_nacional_ot/", "text": "Байерн\" (Мюнхен) обяви привличането на френския защитник Бенжамен Павар от лятото. Футболистът на \"Щутгарт\" ще се присъдини към баварците за началото на следващия сезон, но сумата по трансфера не се споменава. Новината обяви спортният директор на \"Байерн\" Хасан Салихамиджич на пресконференция в Доха, където тимът е на лагер преди подновяването на Бундеслигата. Павар, който през миналото лято спечели световното първенство с Франция, е подписал договор за пет години. Футболистът беше сред титулярите по време на турнира за Франция, като голът му срещу Аржентина (4:3) в осминафиналите  беше избран за най-красив . \"Павар е млад футболист с доказани качества. Той вече е световен шампион и всички в \"Байерн\" много се радвам, че от лятото той ще бъде наш играч\", каза Салихамиджич за 22-годишния защитник. Павар става втория играч, който подписва с \"Байерн\" в този трансферен прозорец, след като клубът вече обяви привличането на канадския нападател Алфонсо Дейвис от \"Ванкувър уайткепс\". Спортният директор на немския шампион коментира и ситуацията с играча на \"Челси\" Калъм Хъдсън-Одой. Във вторник стана ясно, че  баварците са изпратили четвърта оферта за англичанина . \"Хъдсън-Одой е един изключително интригуващ играч, към когото ние определено проявяваме интерес. Той има качествата да играе за \"Байерн, а и стилът му би подходил на играта ни\", заяви за младия англичанин той.", "date": "2019.01.09", "title": "\"Байерн\" обяви привличането на френски национал от лятото"}
{"url": "https://www.dnevnik.bg/kultura/2019/01/09/3372289_scenata-kula_za_otkrivaneto_na_plovdiv_2019_veche_e/", "text": "                        30-метровата кула-сцена, върху която ще се състои откриващият спектакъл на \"Пловдив - Европейска столица на културата\" вече е завършена. Това се вижда от снимки, разпространени от фондация \"Пловдив 2019\" до медиите. Очаква се над 40 хил. души да присъстват на събитието, което ще се състои тази събота от 19.00 часа в пространството между булевардите \"Цар Борис III Обединител\" и \"Мария Луиза\".  \"Пловдив ще остане завинаги първият град в България, който е Европейска столица на културата\", заяви вчера на пресконференция кметът на Пловдив Иван Тотев. Той обясни, че публиката ще бъде разположена на булевард \"Цар Борис III Обединител\", от северната страна на пощата до началото на Цар-Симеоновата градина, както и откъм църквата \"Света Петка\". \"Имаме специална организация за автомобилите и делнично разписание до 00.00 часа на следните автобусни линии – 1, 4, 6, 9, 10, 12, 21. Няма да бъде разрешено паркирането на автомобили в централна градска част в карето между булевардите \"6 септември\", \"Източен\", \"Христо Ботев\" и \"Руски\", каза Тотев. Буферни паркинги са определени за гостите на събитието, които не са от Пловдив. Два безплатни паркинга ще има пред административната сграда на \"Международен панаир – Пловдив\" и на бул. \"Марица\" – север, а платен ще бъде многоетажният паркинг в административната сграда на панаира. Още два безплатни паркинга ще има до зала \"Колодрума\" и в зоните на стадион \"Пловдив\". На различни места в града хората ще могат да се подкрепят с топли напитки. Ще бъдат раздадени и 30 хил. одеяла и шалове с логото на \"Пловдив 2019\". В същото време известният пловдивски издател Манол Пейков публикува в профила си във \"Фейсбук\" снимка на Пловдивската филхармония, която тъне в разруха и се намира в непосредствена близост до мястото, където ще се състои церемонията по откриването на \"Пловдив 2019\". Според него с част от парите, дадени за грандиозното откриване, е можело залата на филхармонията да се ремонтира. \"Вместо това тя ще бъде затворена през цялата 2019 година - а може и би за години напред, докато се намерят средства (и желание) за ремонта й. Затова пък по стара традиция ще впечатлим чужденците с думба-лумба до пладне. И после, като им видим гърба - десет години гладни. Ала издути до пръсване от гордост\", коментира Пейков. ", "date": "2019.01.09", "title": "Сцената-кула за откриването на \"Пловдив 2019\" вече е завършена (допълнена)"}
{"url": "https://www.dnevnik.bg/bulgaria/2019/01/09/3372333_ochakvano_pravitelstvoto_predlaga_da_zapochnat/", "text": "Правителството ще предложи на парламента да възложи на Министерски съвет да започне преговори със САЩ за закупуването на самотели F-16 за нуждите на българската авиация. Новината съобщи министърът на отбраната Красимир Каракачанов, след днешното заседание на кабинета, предаде агенция \"Фокус\". На заседанието си днес министрите са разгледали докладът за придобиване на новия боен самолет, подготвен от междуведомствена работна група, който предлага изборът да е между F-16 и \"Грипен\". Те са решили също парламентът да задължи премиера да следи организацията на преговорите при изготвяне на проекта за международен договор. Предлага се също в преговорния екип задължително да участват министърът на икономиката, на отбраната, на външните работи и на икономиката. \"Аз много ясно заявих, че водим преговори със САЩ, което доведе до много спекулации – че едва ли на Министерски съвет е решил да сключи договор. Имаме уверение и от Белия дом, че цената ще бъде коригирана. Така че по този начин ние правим една стъпка, с която да придобием новия изтребител\", обяви вицепремиерът. Каракачанов обясни, че другият вариант е бил да се предложи започване на проекта отначало, което по думите му означава още минимум година и половина да забави процесът по сключване на договор, което не било изгодно за нашите ВВС. \"Новият изтребител е крайно необходим за нашите ВВС, надявам се скоро договорът да се сключи\", каза също в Министерски съвет началникът на отбраната ген. Андрей Боцев. Той благодари на комисията по избора, която е свършила работата си добре. \"Надявам се о НС да даде мандат на правителството да продължи преговорите, за да може да се сключи договор\", каза още Боцев. Плановете са да бъдат закупени осем самолета, за които да се платят до 1.8 млрд. лв. Изискванията са първите два от тях да да бъдат доставени до 2 години.  Както \"Дневник\" писа, производителят на F-16 Lockheed Martin  няма да може да достави самолетите в този срок, нито да се вмести в цената, но управляващите твърдят, че предстоят преговори и това може да се промени. По този повод Каракачанов коментира, че никой не може да каже какво би предложила другата страна преди да се водят разговори. \"Въпросите са сериозни и стоят на нашето внимание. Едно е да платиш 1,5 млрд. разсрочено и наведнъж\", каза още той. Каракачанов заяви, че е рано да се коментират тези неща. Военният министър обяви още, че след като НС даде мандат на правителството да преговаря със САЩ, разговорите с Швеция и Италия приключват. Той все пак допълни, че ако условията, които ни се предложат, не са изгодни, ще бъде докладвано на Министерски съвет и оттук нататък парламентът ще вземе решението по процедурата. Военният министър не се ангажира със срок за преговорите, тъй като те още не са започнали. \"Може да се разберем още на първата среща, може да се наложи да правим и втора, и трета. Ще ги проведем, няма да се бавим, идеята ни е до тази година да имаме сключен договор\", обяви вицепремиерът.  По думите на Каракачанов няма отклонение от закона по процедурата за придобиване на нов боен самолет, както твърди опозицията. \"Отклонение не от закона, а от едно решение на Народното събрание-решение за актуализиране на проект за инвестиционен разход\", е неговото мнение. \"Това се налага не само поради факта, че една от страните - САЩ, не са отговорили на някои от въпросите. При шведския самолет също имаме въпроси, на които не сме получили отговори\", обясни министърът. Според президента Румен Радев, който в миналото беше шеф на военновъздушните сили,  конкурсът за нов изтребител е удар по България. Вчера администрацията на президента на САЩ  Доналд Тръмп приветства  плановете за модернизация на въоръжените сили на България и увери, че очаква нейния предстоящ избор на нов многоцелеви изтребител.", "date": "2019.01.09", "title": "Очаквано правителството предлага да започнат преговори със САЩ за F-16"}
{"url": "https://www.dnevnik.bg/sviat/2019/01/09/3372307_prezidentut_na_svetovnata_banka_shte_raboti_v_chasten/", "text": "Президентът на Световната банка Джим Йон Ким, който изненадващо подаде оставка по-рано този месец, ще работи за частен фонд, отговарящ за проекти основно в развиващи се и някои развити страни. Това съобщи компанията Global Infrastructure Partners (GIP), цитирана от \"Ройтерс\". От Ким, който бе с мандат до 2022 г.,  временно ще поеме поста  бившият български еврокомисар Кристалина Георгиева. Той започва работа в GIP от 1 февруари и ще бъде заместник-председател на борда ѝ. Според източник на \"Ройтерс\", запознат с условията на напускането му, Ким е приел едногодишна забрана да има отношения с каквито и да било подразделения на Световната банка. Фондът  обяснява на сайта си , че управлява активи за 51 млрд. долара за инвеститорите си. Компаниите в портфолиото му имат годишни приходи в размер над 46 млрд. долара и са създали над 52 хил. работни места. Той притежаваше компанията, която досега контролираше летище \"Гетуик\", второто най-натоварено във Великобритания. Миналия месец бъзираната във Франция група Vinci обяви, че  придобива контрола над \"Гетуик\" , а GIP ще намали дела си до 21%. Ким бе предложен от президента Барак Обама и застана начело на Световната банка през 2012 г. Номинацията му бе изненадваща, тъй като по образование той е лекар и е известен като антрополог, а не като финансист или макроикономист. Възпитаник и доктор от Харвард към момента на назначаването му Джим Йон Ким от три години ръководеше авторитетния колеж \"Дармут\" със спорни резултати. Голяма част от работата на GIP се състои в отпускане на заеми за изграждане на електроенергийна, транспортна и друга инфраструктура в развиващите се страни. Разговорите между Ким и GIP започнали преди около шест седмици на срещата на Г-20 в Буенос Айрес според същия източник на \"Ройтерс\". Работата във фонда според бележка на Ким до служители в Световната банка ще му позволи да окаже възможно \"най-голямо влияние на важни глобални въпроси като климатичните промени и инфраструктурния дефицит във възникващите пазари\". Ким цитира лични причини като мотив за напускането, но имаше разногласия с администрацията на президента Доналд Тръмп за климатичните промени и за това дали са нужни повече ресурси за проекти, стимулиращи развитието.", "date": "2019.01.09", "title": "Президентът на Световната банка ще работи за досегашния собственик на летище \"Гетуик\""}
{"url": "https://www.dnevnik.bg/sport/2019/01/09/3372305_ludogorec_iska_da_privleche_plamen_iliev_i_jusein/", "text": "Лудогорец\" работи по по-ранното осъществяване на трансферите на Пламен Илиев и Серкан Юсеин. На старта на зимната си подготовка шампионите  обявиха, че двамата български национали имат подписани предварителни договори  и от лятото ще станат играчи на отбора. При заминаването за лагера в Турция беше добавено, че има вариант те да се присъединят още през зимата. Илиев и Юсеин играят съответно за \"Астра\" (Гюргево) и \"Ботев\" (Пловдив), но договорите им изтичат след шест месеца. Те могат да преминат в Разград като свободни агенти през лятото или сега срещу по-малки суми. \"Засега няма нищо, но работим по такъв вариант. Преговаряме с клубовете на двамата, в контакт сме, но ситуацията не е по-различна от тази на старта на подготовката. С \"Ботев\" сме имали добра комуникация винаги през годините, с румънските колеги също сме в официален контакт\", каза  изпълнителният директор на клуба Ангел Петричев . Дотук тимът обяви привличането и на румънския национал Адриан Попа, който идва под наем от \"Рединг\". Шампионите имат опция да го купят за постоянно през лятото. \"Трансферният прозорец в България отваря през месец февруари. Всички е възможно както с входящите, така и с изходящите трансфери. Ако има оферта към Ренан, която удовлетворява ръководството на клуба, ще я дискутираме. \"Лудогорец\" продава скъпо. На този етап нямаме официална оферта към Ренан, която си заслужава да бъде обсъждана детайлно\", добави Петричев.", "date": "2019.01.09", "title": "\"Лудогорец\" иска да вземе Пламен Илиев и Юсеин още през зимната пауза"}
{"url": "https://www.dnevnik.bg/sport/2019/01/09/3372351_kremul_rusiia_i_wada_sa_postignali_dogovorka_za_dostup/", "text": "Русия и  Световната антидопингова агенция (WADA)  са постигнали договорка за извличане на данни от московската лаборатория. Това съобщи говорителят на Кремъл Дмитрий Песков пред журналисти в Москва. Според него нерешени остават само някои технически аспекти. \"Данните от лабораторията са готови за анализ и предаване на WADA. Имаше някои работни разногласия, които бяха свързани най-вече с медиите и информацията, която се подава до тях. Бих казал, че това не са въпроси, които се отнасят пряко към изследваните вещества в лабораторията или логистиката. Нашите спортни организации поддържат интензивни контакти с WADA за това как да процедираме и как да продължи съвместната ни работа\" каза Песков. Екип на WADA, който се състои от трима специалисти, е пристигнал в Москва и ще извлече данни от лабораторията, които да подложи на ново изследване. През септември WADA възстанови правата на Руската антидопингова агенция (РУСАДА) при няколко условия. Ключово от тях беше до 31 декември Русия да предостави на WADA достъп до съхранените в московската лаборатория данни от събраните проби между 2011 и 2015 г.", "date": "2019.01.09", "title": "Кремъл: Русия и WADA са постигнали договорка за достъп до московската лаборатория"}
{"url": "https://www.dnevnik.bg/bulgaria/2019/01/09/3372315_obshtinata_i_vodnoto_drujestvo_si_prehvurliat/", "text": "Община Гърмен и ВИК-Благоевград си прехвърлят отговорността за безводието във високопланинското село Рибново. Жителите му протестират заради липсата на питейна вода след като водопроводът на селото замръзнал. Според кмета на община Гърмен, част от която е селото, Минка Капитанова безводието се дължи на нехайството на ВиК - Благоевград, което не обръща внимание на проблема в селото. \"Те абсолютно нехаят относно поддръжката или подготовката за зимния период\", каза кметът, цитирана от \"Фокус\". По думите ѝ жителите на селото сами трябва да почистват водохващането от листа и боклуци, а водното дружество не инвестира в поддръжката на съоръжението. Според ръководителя на ВиК дружеството Росица Димитрова обаче трайното решение на проблема е в ръцете на общината.  Водоснабдяването на Рибново става от два водоизточника – единият, стар подземен водоизточник – водоснабдителна система \"Илистен\", осигурява към момента дебит около 3 л/сек. Вторият водопровод, изграден през 2012 г., към момента подава около 1 л/сек. заради замръзване на водоизточника към него. . Заради ниските температури там се е образувала около 30-сантиметрово ледено покритие, съобщава компанията, чиито служители вече трети ден опитват да разбият снега. Вторият водопровод е с дължина 17 км, като за изграждането му са похарчени около 3 млн. лв. Съоръжението е изградено, когато кмет на общината е Ахмед Башев (ДПС), а Капитанова е негов заместник. През 2016 г. приемателна комисия е отправила 42 забележки към обекта, чийто възложител е общината, които са отстранени 18 месеца по-късно, твърди компанията, която уточнява, че е приела съоръжението \"с разумен компромис\". Проектът обаче не е изпълнен докрай, за да се реши трайно проблемът. На втория етап, по който не се работи, трябва да се построят още три километра водопровод и 2 водохващания, които ще осигурят дебит от 13 л/сек. Дружеството казва, че няма право да кандидатства за еврофинансиране или за средства от Министерството на регионалното развитие, а това трябва да направи общината. В момента в селото има режим на водата, но жителите в ниската му част оставяли крановете отворени, за да не замръзнат и така тя не стига до горната част. Друг проблем, с който компанията се сблъсква, е съществуването на незаконен ръкав на водопровода, изграден върху земната повърхност или на 2 см под нея. Именно него жителите опитвали да размразят. Легалният водопровод не е замръзнал, уточнява ВиК операторът.", "date": "2019.01.09", "title": "Общината и водното дружество си прехвърлят отговорността за безводието в Рибново"}
{"url": "https://www.dnevnik.bg/sviat/2019/01/09/3372317_pette_nai-predpochitani_durjavi_za_rabota_v_chujbina/", "text": "Ако планирате нова кариера тази година, хубаво е да се насочите към Европа или Близкия изток, съветва американският телевизионен канал Си Ен Би Си. Водещите пет страни в класацията на държавите, най-предпочитани от чуждестранните работници, тази година са извън Северна Америка и Азиатско-Тихоокеанския регион според годишния доклад на банка Ейч Ес Би Си (HSBC). Изследването оценява предпочитанията на чуждестранните работници по поредица показатели като баланс между работа и личен живот, перспективи за добри доходи и кариерно развитие. Регионът на Европа, Близкия изток и Африка излиза напред в годишната класация благодарение на фактори като добри заплати, положителна култура на труда, сигурност на работните места и възможности за реализация. Традиционни дестинации като САЩ, Канада и Хонконг остават в топ 10, а Сингапур отпада от водещите пет. 1. Германия  Номер едно в класацията тази година е Германия, която се изкачва с една позиция спрямо миналогодишната анкета. Вярна на репутацията си, обещаваща висока ефективност, най-голямата европейска икономика е оценявана като център за кариерно развитие - 65 процента от анкетираните 22 318 души я определят като продуктивна дестинация. Това обаче не е за сметка на личния живот и според 70 процента от чуждестранните служители посочват, че откакто са се преместили в Германия, балансът между личния и професионалния им живот се е подобрил. Сред другите преимущества на страната са културата на труда, която отстъпва само на тази в Швеция, и сигурността на работните места. Благодарение на силно регулирания трудов пазар почти три четвърти от участниците в допитването отбелязват подобрение по този показател спрямо положението в родината им. 2. Бахрейн На второ място е Бахрейн, който привлича чужденците със завидни възнаграждения. Впечатляващите 77 процента от чуждестранните работници посочват, че имат по-високи перспективи за добри възнаграждения в Бахрейн, отколкото в родината си, спрямо 62 процента миналата година. Още по-забележителни обаче са допълнителните бонуси за разходите по преместването, които чуждестранните кадри обикновено получават. Добавките за настаняване (69 процента), за самолетни билети (68 процента) и медицинско обслужване (64 процента) са сред най-често получаваните придобивки. Освен добри пари животът в Бахрейн предлага много и за кариерното развитие. Отношенията са важни в близкоизточната страна и над половината анкетирани, или 59 процента, посочват, че научаването да се справят с тях ги е направило по-добри лидери. 3. Великобритания  Великобритания се изкачва с шест позиции в класацията до третото място въпреки Брекзит. Добрите перспективи както за кариерно, така и за лично развитие изстрелват нагоре страната като място с възможност за добър баланс между личен и професионален живот и добри заплати. Мнозинството чуждестранни работници (58 процента) отбелязват също, че културата на труда е по-добра, отколкото в родината им. Великобритания се нарежда сред първите и по образование. Над две пети, или 43 процента, от чуждестранните служители там имат следдипломна квалификация. Тя е определена и като най-доброто място в света за научаване на нови умения и четвъртото за изкачване в кариерната йерархия, отстъпвайки само на Хонконг, САЩ и Сингапур. 4. Обединени арабски емирства (ОАЕ) Дом на бизнес центрове като Дубай и Абу Даби, ОАЕ запазват четвъртата си позиция за най-предпочитана дестинация от чуждестранните работници за четвърта поредна година. С добре затвърдена репутация, страната е известна с финансовите си стимули. Сред анкетираните 95 процента посочват, че получават парично подпомагане като част от пакетите с възнагражденията им, което е най-високото ниво в света. Същевременно според 73 процента кариерните им перспективи са по-добри, отколкото у дома. Страната е оценявана високо и заради културата на труда. 5. Швейцария  Трайно привлекателна за служителите от чужбина, Швейцария отчита особено добри резултати във възможностите за кариерно развитие. Близо две трети, или 62 процента, от участниците в анкетата посочват, че страната им предлага добра среда за професионалното им развитие. Това обаче може да е за сметка на личния им живот, като 63 процента се радват на по-добър баланс между трудов и личен живот, отколкото в родните им страни. Швейцария е привлекателна и с предлаганите възнаграждения - 76 процента от анкетираните оценяват перспективите за доходите си като по-добри, откакто са се преместили там. /БТА", "date": "2019.01.09", "title": "Петте най-предпочитани държави за работа в чужбина са в Европа и Залива, сочи доклад"}
{"url": "https://www.dnevnik.bg/bulgaria/2019/01/09/3372374_kratki_novini_dete_dalo_nad_53_hil_lv_i_zlatni_nakiti/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Дете дало над 53 хил. лв. и златни накити на телефонни измамници 11-годишното момиче е оставило под лек автомобил, който бил паркиран в близост до жилищна сграда в Стара Загора, 53 400 лв. и златни накити, съобщиха от областната дирекция на МВР. Сигналът е подаден на 8 януари от бащата на момичето. Той обяснил, че на дъщеря му се е обадил непознат мъж, който се представил за полицейски служител. Казал й е, че трябва да помогне за залавянето на измамници, и я е накарал да събере всички пари и ценности в дома им. Започва модернизация на електроснабдяването в Искърското дефиле Цялостна модернизация на възлова станция \"Елисейна\", подмяна на оборудване и въвеждане на система за дистанционно управление – в това ще инвестира \"ЧЕЗ Разпределение България\" , за да подобри доставката на ток в Искърското дефиле. Програмата беше представена днес в Министерството на енергетиката пред кметове, след като жители заплашиха с протести заради честото спиране на тока. Очакванията са до средата на годината проектът да бъде завършен. Разрешителното за виза за сезонен работник ще се издава за 15 дни Близо три пъти се скъсява времето за издаване на разрешителните за визи за дългосрочно пребиваване на сезонни работници в България. Днес правителството одобри промени в Наредбата за условията и реда за издаване на визи и определяне на визовия режим. Досега срокът беше 35 работни дни, а сега става 15 календарни дни. Отпадат разрешителните за транзитни превози с Русия С промяна Спогодбата между България и Русия за международни автомобилни превози отпада необходимостта от използването на транзитни разрешителни за превоз на товари между двете страни. Това одобри правителството на днешното си заседание.", "date": "2019.01.09", "title": "Кратки новини: Дете дало над 53 хил. лв. и златни накити на телефонни измамници"}
{"url": "https://www.dnevnik.bg/sport/2019/01/09/3372321_chelsi_dokaza_che_kein_e_v_zasada_s_kadri_ot_sobstvena/", "text": "Мениджърът на \"Челси\" Маурицио Сари остана бесен след полуфиналния мач с \"Тотнъм\" в Купата на Лигата, който неговият отбор  загуби с 0:1 . Сините отстъпиха в първата среща на \"Уембли\", като единственото попадение падна от дузпа в 26-ата минута, а негов автор стана Хари Кейн. Ситуацията обаче беше много спорна, след като в началото на атаката остана съмнения за засада при извеждащо подаване към Кейн. След това капитанът на \"Тотнъм\" изскочи сам срещу вратаря Кепа Арисабалага и беше съборен. Реферът Антъни Тейлър се допита до системата за видеоповторения (VAR) и видеоарбитрите, а показаните кадри убедиха, че Кейн е на една линия със Сесар Аспиликуета. След срещата Сари се появи на пресконференция и за интервюто си пред Sky Sports с лаптоп. Той показа стоп кадър от камера, която снима панорамно терена и се използва за видеоанализ от сините, на който се вижда, че със своите рамене и главата си Кейн е зад защитата. Камерата на \"Челси\" е разположена около централната линия, а тази от VAR в половината на сините. От \"Челси\" дори са отбелязали с червено линията на засадата. \"Видях видеото от нашата камера. Тя е на една линия с Кейн и доказва, че е в засада, но това едва ли е важно. Да, той е с главата си зад нашата защита\", каза Сари. Италианският мениджър беше критичен и към асистент съдията от близката страна, който не вдигна флага си, но спря на място и не последва атаката. Според Сари по този начин той е заблудил защитата на \"Челси\". \"Със своето спиране съдията имаше влияние върху поведението на нашите играчи, те също спряха. Мисля, че към този момент съдиите в Англия не са способни да използват системата VAR\", добави Сари. Видеоповторенията се използват експериментално в мачовете за Купата на Лигата и Купата на Футболната асоциация (ФА), но само на стадиони, където това е възможно. От  следващия сезон Висшата лига  ще стане поредното първенство след Ла Лига, Серия А и Бундеслигата, където системата ще е достъпна на всеки стадион. Италианецът добави, че в момента съдии и футболисти са объркани при използването на повторения, защото не са се сблъсквали с тях в първенството. \"В Италия също беше така през миналия сезон, но бързо се свикна и съдиите разбраха как да използват VAR по най-добрия начин\". Мениджърът на \"Тотнъм\" Маурисио Почетино също добави, че видеоповторенията не са най-удачното въведение за Висшата лига. Въпреки че тимът му получи дузпа и взе важна победа, аржентинецът е скептичен за технологията.", "date": "2019.01.09", "title": "\"Челси\" доказа, че Кейн е в засада с кадри от собствена камера"}
{"url": "https://www.dnevnik.bg/biznes/2019/01/09/3372385_kabinetut_predlaga_na_deputatite_da_otlojat_sporniia/", "text": "Правителството ще предложи на Народното събрание да удължи срока за влизане в сила на закона за горивата до 1 юли. Това съобщи на брифинг в Министерския съвет министърът на икономиката Емил Караниколов. Правителственото предложение идва след  заплаха от протести тип \"жълти жилетки\".  Преди това изпълнителната власт изглеждаше готова да прилага закона: Министерството на икономиката беше пуснало за съгласуване проектонаредбата към него като дори скъси наполовина обичайния срок за събиране на мнения. Законът за административното регулиране на икономическите дейности, свързани с нефт и продукти от нефтен произход, е приет през юли 2018 г. и трябваше да влезе в сила на 28 януари. Срещу него обаче протестират дребните фирми от бранша, според които той затруднява бизнеса им в полза на големите компании. Основен вносител на законопроекта беше депутатът от \"Обединените патриоти\" Емил Димитров - Ревизоро, по инициатива на Българската петролна и газова асоциация, обединяваща големите вериги бензиностанции и нефтената рафинерия \"Лукойл Нефтохим\". В хода на обсъждането се стигна до конфликт в коалицията на Патриотите след като в подкрепа на дребните участници на пазара се изказа лидерът на НФСБ и вицепремиер по това време Валери Симеонов. Вносителите мотивираха новите разпоредби с необходимостта от изсветляване на пазара. И макар че в хода на дискусията в Народното събрание част от най-рестриктивните текстове бяха смекчени, сдружението на дребните търговци продължава да възразява срещу разпоредбите, между които изискване за уставен капитал от 1 млн. лв. и банкова гаранция за всяка бензиностанция от 20 хил. лв. Те очакват масови фалити и обявиха готовност да излязат на масови протести по примера на \"жълтите жилетки\" във Франция и Белгия. Вчера омбудсманът  Мая Манолова поиска Конституционният съд  да прецени дали законът не противоречи на конституцията. ", "date": "2019.01.09", "title": "Кабинетът предлага на депутатите да отложат спорния закон за горивата"}
{"url": "https://www.dnevnik.bg/zelen/2019/01/09/3360266_shto_e_to_natura_2000/", "text": "Натура 2000\" най-кратко е представяна с официалното си наименование – \"европейска природозащитна мрежа\". Но какво точно стои зад това име - отговори на най-важните въпроси.  Европейският съюз има специално законодателство и за защита на дивата природа. По отношение на биологичното разнообразие основните правила се определят от две директиви: 1. Директива за местообитанията  (Директива 92/43/ЕИО на Съвета от 21 май 1992 година за опазване на естествените местообитания и на дивата флора и фауна) 2. Директива за птиците  (Директива 2009/147/ЕО на Европейския парламент и на Съвета от 30 ноември 2009 година относно опазването на дивите птици. Тя заменя по-ранния вариант - Директива 79/409/ЕИО на Съвета от 2 април 1979 г. относно опазването на дивите птици) Директивите имат задължителни предписания, като за разлика от регламентите дават свобода на националното законодателство с какви точно мерки ще осигури спазването на правилата. И двете директиви дават много конкретика в изискванията си: - В приложенията на Директивата за местообитанията се определят например кои европейски местообитания са с приоритет да бъдат опазвани, кои видове растения и животни в Европа трябва да бъдат опазвани, видове, чието вземане от природата може да се регламентира на национално ниво с мерки за управление, правила за определяне на зоните за защита на тези местообитания и видове растения и животни, както и видове, които се нуждаят от строга защита от страните членки. - В приложенията на Директивата за птиците се определят например защитени видове птици, специални мерки за опазването им, кои птици могат да бъдат ловувани при гарантиране, че ловуването не противоречи на мерките за опазване, и кои птици не могат, включително за кои държави е разрешено такова съобразено с опазването ловуване, кои птици могат да бъдат продавани, превозвани и задържани, ако са законно убити или придобити, и кога има ограничения за продажба, транспортиране и задържане, по преценка на националното законодателство, забранени способи за ловуване и други. За прилагане на защитата по Директивата за птиците и по Директивата за местообитанията във всяка държава от Европейския съюз се определят защитени зони от два типа – зони за птиците и зони за местообитанията. На ниво Европейски съюз всички защитени зони по двете директиви образуват европейската природозащитна мрежа \"Натура 2000\". Българската част от мрежата започва да се изгражда непосредствено преди и през 2007 г. с приемането на страната в Европейския съюз. В националното ни законодателство двете европейски директиви (за птиците и за местообитанията) се въвеждат чрез българския Закон за биологичното разнообразие (ЗБР) през 2007 г. ЗБР включва списъци с видове и местообитания, които са специфични за България и които трябва да бъдат опазвани според двете директиви. След много спорове и научни изследвания  . По процент от територията, включена в \"Натура 2000\", България е на трето място в Европа. Това е индикатор за все още добре запазената природа. С българската част от \"Натура 2000\" природата е призната за ценност за общото европейско природно наследство. Това е и доказателство за наличен ресурс за здравословна среда, чиста храна, развитие на специализиран туризъм. З  европейските защитени зони от \"Натура 2000\" в България към момента нямат конкретни мерки и органи, които да осигурят управлението и опазването им, но въпреки това много често се приемат като силно ограничаващи човешката дейност подобно на резервати. Това обаче не е така. Европейската мрежа \"Натура 2000\" съчетава природозащита с ползване на природата и в нейните зони ограниченията са малко. България има и защитени територии със строга защита – национални паркове и резервати, но те са много по-малко. Защитените зони се определят от ЗБР в изпълнение на европейските директиви за птиците и местообитанията. А национални защитени територии, каквито са и резерватите и националните паркове, се определят от Закона за защитените територии (ЗЗТ). ЗЗТ определя шест категории национални защитени територии: резерват, национален парк, природна забележителност, поддържан резерват, природен парк и защитена местност. Само първите две имат строги правила за защита. Докато защитените зони от \"Натура 2000\" са места, определени, защото в тях има ценно за европейското природно наследство биоразнообразие от птици и местообитания, то защитените територии защитават видове, регистрирани като редки и ценни за България. Разбира се, в много случаи видовете са ценни както на европейско, така и на национално ниво. В тези случаи територията на защитената зона от европейската мрежа \"Натура 2000\" поне частично съвпада с територията на национална защитена територия. Например националните паркове са вид национална защитена територия, като всеки от трите национални парка – Пирин, Рила и Централен Балкан – съвпада частично с едноименна зона от \"Натура 2000\". Но когато специалистите говорят за защитена зона \"Пирин\", те имат предвид юридическа защита за природата там по европейските правила на \"Натура 2000\" - защита, различна от тази за Национален парк \"Пирин\" по силата на ЗЗТ. В много случаи статутът на защитена зона подпомага опазването на националните защитени територии, защото европейското законодателство изисква екооценки, които иначе националното право пропуска. Често срещана е представата, че защитените зони от \"Натура 2000\" и екооценките за инвестициите, наложени от опазването им, спират възможностите за бизнес. Реално обаче забраните и ограниченията, налагани от статута на \"Натура 2000\", са малко и засягат само конкретни обекти на защита – идентифицирани като редки и застрашени видове и местообитания. Например защитена зона \"Студен кладенец\" в Източни Родопи обхваща основно гори и пасища около язовир \"Студен кладенец\" и защитава 103 птици, като единственото предварително ограничение е изграждането на ветрогенератори. Може да се прави всичко друго, стига то да не води до значими увреждания на опазваните птици. За конкретни защитени зони, където опазването на биоразнообразието ограничава традиционен поминък, европейските програми и специално Програмата за развитие на селските райони (ПРСР) предвиждат средства за субсидии, компенсиращи собствениците за пасивното ползване на земите за природозащита. В допълнение Оперативната програма за околна среда (ОПОС) предвижда средства за изкупуване от правителството на България на частни земи, когато те са важни за опазването на природата. И двете възможности не се използват активно и мантрата \"Натура 2000\" пречи на бизнеса\" продължава да съществува и да се използва като ПР в полза на големи инфраструктурни проекти. Това обаче е въпрос на национални регламенти и разумно използване на предоставяните от Европа средства – както за опазване на \"Натура 2000\", така и за компенсиране и развитие на местните общности по устойчив начин и за подпомагане на природосъобразно земеделие, скотовъдство, туризъм и други бизнеси, които също се подкрепят от ОПОС и ПРСР. Определянето на българските зони от \"Натура 2000\" - както за птиците, така и за местообитанията – започва заедно с подготовката за членството в Европейския съюз малко преди 2007 г. България е предложила на Европейската комисия списък от 119 защитени зони по Директивата за птиците и 233 защитени зони по Директивата за хабитатите (споменатите вече 34% от страната). През 2006-2007 г. инициативата за събиране на данни за природните богатства и разработване на предложения за защитени зони според изискванията на двете директиви идват от научните институции и природозащитните организации. От страна на правителството процесът по изпълнение на изискванията на директивите за биоразнообразието продължава вече 11 години. Част от   към момента са: - И досега не всички определени като нуждаещи се от опазване защитени зони от \"Натура 2000\" са официално обявени (остава да се регламентират двете зони \"Рила буфер\" - за птиците и местообитанията). - Националното законодателство не е определило институция, която да изпълнява мерките за опазване на защитените зони от \"Натура 2000\" – когато тези мерки бъдат определени в заповед и план за управление, които са отделни за всяка зона. Задължително е да се определят такива органи за управление (ОУ), за да може да се приложи създадената в документите защита за зоните от \"Натура 2000\". - За почти всички обявени български защитени зони за местообитанията липсват заповеди за обявяване, които са задължителни за правния им статут. От 2007 г. досега само 9 на брой от общо 233 зони по тази директива в България имат такива заповеди. - Нито една от общо 233 защитени зони от българската \"Натура 2000\" за местообитанията към момента няма план за управление. От 119 защитени зони по Директивата за птиците само 7 имат планове за управление. Такъв план е задължителен и той трябва да определи конкретните мерки, с които трябва да се опазват птиците, растенията, животните и местообитанията, определени като ценни и предмет на опазване на всяка конкретна зона. - И двете директиви изискват държавите да извършват регулярен научен мониторинг и да докладват периодично за състоянието на защитените от \"Натура 2000\" видове. България е направила едно докладване през 2014г., но базирано само на един сезон полеви проучвания за докладването, плюс данни от предишни проекти - от картирането на зоните от \"Натура 2000\" и от набирани през годините природозащитни данни на експертите, наети за докладването. Следващото докладване предстои през 2019 г., но за него досега не е започнала научна работа, а тя трябва  да се провежда на терен няколко поредни години и от експерти , за да изпълни изискванията. - Има европейски мониторинг и наказателни процедури по някои недобре защитени зони – \"Калиакра\", \"Кресна\", \"Рила буфер\". Поради изброените забавяния в заповеди, планове и определяне на органи за управление на българските защитени зони от \"Натура 2000\" много често експертите ги наричат \"паркове на хартия\" . Те съществуват по документи, но на практика няма правила и отговорници за опазването им. Изброените пропуски показват, че България изостава от изискванията на европейските директиви, които са задължителни за всички държави в Европейския съюз. Но европейското наблюдение дава резултати и след наказателни процедури от Европейската комисия и осъдителна присъда от Съда на Европейския съюз закъснелите с 11 години две защитени зони \"Рила буфер\" бяха  приети от екоминистерството  в края на миналата година, а сега очакват одобрение от Министерския съвет. Вниманието на европейските институции към общото европейско наследство се прояви в широка оценка в цяла Европа на ефективността на природозащитните директиви за \"Натура 2000\" през 2016 г. - така наречената оценка на пригодността на двете директиви. Тогава след мащабно половингодишно допитване до граждани, експерти и институции доклад на Европейската комисия установи, че   на предвижданите защитни мерки. Или, към момента както България, така и Европейският съюз трябва да работят за превръщането на зоните от \"Натура 2000\" от \"паркове на хартия\" в защитени в живия свят зони, опазващи ценно биоразнообразие от птици, растения, животни и техните местообитания.", "date": "2019.01.09", "title": "Що е то \"Натура 2000\""}
{"url": "https://www.dnevnik.bg/politika/2019/01/09/3372386_glosov_napravil_kakvoto_mojal_za_putnata_agenciia/", "text": "Досегашният шеф на Агенция \"Пътна инфраструктура\" Светослав Глосов, който  тази сутрин подаде оставка , обяви на брифинг в Министерски съвет, че каквото можал, е направил за ведомството. \"Трудностите, които бяха създадени в началото на годината с продажбите на електронни винетки, доведоха до доста неприятни моменти\", коментира той, цитиран от агенция \"Фокус\". През уикенда в телевизионния ефир пък обяви, че пътната агенция не се занимава само с винетки, в отговор на въпрос дали и той няма да подаде оставка, след като  постовете загубиха трима души  заради проблемите по въвеждането на електронните винетки. Тогава той не изключи възможността още хора да понесат отговорност по случая. \"След разговора, който проведохме с премиера Бойко Борисов, считам, че аз нося повече отговорност от тази, която беше поета в началото на седмицата, така че депозирах своята оставка, която беше приета\", заяви Глосов. Министърът на регионалното развитие Петя Аврамова обяви на същия брифинг след заседанието на правителството, че се работи по \"окомплектоване\" на управителния съвет на пътната агенция, така че да няма сътресения в работата. Тя разказа, че премиерът остро критикувал тази сутрин работата на ведомството по въвеждането на електронните винетки и поискал поемане на отговорност. Аврамова обяви, че непрекъснато се работи по въвеждането на повече начини за купуване на е-винетка и че гражданите ще могат да правят това по повече възможни начини, отколкото е имало за хартиените стикери.  \"Ако хартиената е била възможна за купуване на 3000 места в държавата, електронната може да се купува на повече от 4000 места. Работим и по идеята да бъдат купувани от 2 хил. банкомата. Че се работи по тази опция, бе обявено през уикенда.", "date": "2019.01.09", "title": "Глосов направил каквото можал за пътната агенция"}
{"url": "https://www.dnevnik.bg/evropa/evropeiski_parlament/2019/01/09/3372391_evroparlamentut_sujali_za_sustoianieto_na/", "text": "Делегацията на Европейския парламент за отношенията със САЩ разкритикува подхода на президента Доналд Тръмп към трансатлантическите отношения и предупреди, че разделенията, които това поражда, само ще насърчат глобалните съперници, предаде \"Асошиейтед прес\", цитирана от БТА. В изпратено днес до членовете на Конгреса писмо делегацията критикува \"нанасящия все повече вреди подход на Белия дом\" и изразява съжаление, че посланикът на ЕС в САЩ е бил свален \"до дъното на списъка\" в предимно церемониалния дипломатически списък на старшинство на ранговете. В писмото се призовава двете страни да не си пречат взаимно, тъй като от това се възползват техни глобални съперници. Миналата година Вашингтон  понижи дипломатическия статут  на делегацията на ЕС в САЩ, без да информира блока. Представителството на ЕС във Вашингтон имаше дипломатически статут на мисия на международна организация до 2016 г., когато при президента на САЩ Барак Обама беше издигнато до двустранно представителство. Според необявеното решение на управлението на президента Доналд Тръмп статутът отново е бил понижен до представителство на международна организация.", "date": "2019.01.09", "title": "Европарламентът съжали за състоянието на отношенията със САЩ при Тръмп"}
{"url": "https://www.dnevnik.bg/photos/2019/01/09/3372375_fotogaleriia_nad_milion_viarvashti_se_stekoha_v_manila/", "text": "Стотици хиляди хора участват в ежегодното шествие във филипинската столица, за да целунат или докоснат вековна черна дървена статуя на Исус Христос, за която се смята, че има чудотворни изцелителни способности.", "date": "2019.01.09", "title": "Фотогалерия: Да се докоснеш до Черния назарянин"}
{"url": "https://www.dnevnik.bg/bulgaria/2019/01/09/3372403_obshtinskite_suveti_shte_mogat_da_vdigat_zaplatite_na/", "text": "Правителството прие промени в правилата за определяне на заплатите в бюджетните организации, приети през 2010 г. Дава се по-голяма свобода на общинските съвети да определят заплатите на кметовете на общини, райони и кметства като се фиксира единствено максималният размер - до заплатата на министър, съобщи правителствената пресслужба. Това означава, че кметовете ще могат да получават 4574 лв. (или 30% над основната депутатска заплата, колкото взимат министрите). Тя обаче ще расте с ръста на икономиката, защото депутатската заплата е обвързана със средната за страната и се индексира на всяко тримесечие. Заплатата на кметовете и зам.-кметовете занапред също ще се определя от общинския съвет. Досега това се правеше по наредбата за държавната администрация. Въвежда се нов подход за определяне на заплатите и на ръководителите на областните администрации, държавните комисии и агенциите като се цели да бъде изравнен съществуващият към момента дисбаланс между различните органите на власт, информира пресслужбата.", "date": "2019.01.09", "title": "Общинските съвети ще могат да вдигат заплатите на кметовете до министерско ниво"}
{"url": "https://www.dnevnik.bg/bulgaria/2019/01/09/3372438_karakachanov_reshenie_na_svetiia_sinod_li_ima_ili_na/", "text": "Вие как ги наричате, на какво основание смятате, че аз ги наричам по някакъв грешен начин? Някое решение на Светия синод ли има, на ООН, на какво основание? Те самите как се наричат? Айде стига сме се правили на по-големи католици от папата.\" С тези думи вицепремиерът и министър на отбраната Красимир Каракачанов коментира днес вчерашното си изказване, че  циганите са станали изключително нагли  и търпимостта на българското общество се е изчерпало. Попитан дали правителството застава зад неговото твърдение, той обясни, че предвид станалото дори е реагирал меко. \"Вместо двама младежи да работят и да ходят на училище, ходят да се бият и пребиват военнослужещ, как да реагирам? Много меко реагирах, опитах се да бъда много дипломатичен и да се съобразявам с това, че съм вицепремиер в правителството, иначе щях да кажа много други неща\", обясни той, по повод инцидента в село Войводиново. По думите на Каракачанов никой, без значение на цвят на кожата, вероизповедание и етнос, не може да бие полицаи и военни. \"Това не може да се случва и няма да мълча, докато съм министър на отбраната в тази държава. Кого ще защитаваме сега? Отидете вижте момчето какво са го направили. Вижте момчето. Той ли е виновен или е жертвата? Кой да защитавам аз?\", разпалено обясни той. По думите му 25 години се усвояват фондове за интеграция, а ромите живеят по-зле от преди? \"Въпросът е как на тези хора ще им вкараме в главата правилното разбиране, че законът е еднакъв за всички. Не може да има привилегировани групи от населението, не може да имаш само права без задължения\", коментира още Каракачанов. Според него 15 са опасните постройки в гетото в с. Войводиново, като още утре може да започне тяхното събаряне. За другите незаконни постройки ще се следват други процедури, съставяне на констативни протоколи, връчване на заповеди за събаряне, период на обжалване от 14 дни и събаряне. Министърът на отбраната уточни, че общината е отпуснала 18 безплатни парцела в регулация и е канила ромите да си построят законни жилища, но те не са пожелали. \"Срещали са отказ и искане от общината да им ги строи. Извинявайте, но нито на вас, нито на никой от вашите колеги, нито на никой нормален български гражданин, който учи, работи, държавата не му е построила нищо безплатно. На какво основание? Аз реагирам като българин, който ходи по улиците на страната без охрана, не ползва НСО и се среща с нормалните хора, така реагирам\", обясни Каракачанов. Според него няма политическа воля за решаване на проблема, защото има страх от \"медии и псевдозащитни организации, страх от бюрократи в Брюксел, които щели да се разсърдят\".", "date": "2019.01.09", "title": "Каракачанов: Решение на Светия синод ли има или на ООН циганите да се наричат роми"}
{"url": "https://www.dnevnik.bg/sport/2019/01/09/3372408_video_nevidimiiat_servis_koito_predizvika_vulneniia_v/", "text": "Добрият сервис често е определян като едно от основните оръжия на тенисистите. Бърнард Томич показа, че невинаги е нужно началният удар да се изпълнява с голяма сила, за да носи успех. Австралиецът приложи хитрост при сервиса, с който се бореше за спечелването на мача срещу сънародника си Ник Кириос в демонстративния турнир Kooyong Classic. Докато наглед се готвеше за изпълнението, Томич удари топката между краката си, но продължи да тупка с друга топка. Първата отиде в полето на съперника му, който също като съдията и зрителите беше неподготвен за подобно изпълнение. Съдията прецени, че сервисът е изпълнен успешно и Томич спечели с 6:3, 6:4. \"Не мисля, че някога е имало друг играч като Бърнард Томич. Прекрасно е, че връща формата си след трудните моменти\", каза Кириос пред репортери. След спад в кариерата си през септември Томич спечели първа титла от три години. Изпълнението на победителя в мача бързо привлече вниманието в социалните мрежи и предизвика полюсни мнения. Някои бяха впечатлени, а други - разочаровани. \"Това е абсолютна шега. Плащам пари, за да съм тук, а на двама идиоти не им пука. Това е демонстративен мач, но все пак на него може да се залага... Не разбирам как може това да не е уговорен мач\", написа в \"Туитър\" австралийската състезателка по хокей на трева Джорджи Паркър, която е била на трибуните. Тя дори призова Томич и Кириос да бъдат наказани.", "date": "2019.01.09", "title": "Видео: Невидимият сервис, който предизвика вълнения в тениса"}
{"url": "https://www.dnevnik.bg/evropa/2019/01/09/3372436_malta_shte_dopusne_korabite_sus_spaseni_migranti_8/", "text": "Двата кораба на германски неправителствени организации, които спасиха 49 мигранти в Средиземно море и от седмици плават край Малта, ще бъдат допуснати в страната, откъдето мигрантите бъдат преразпределени в осем други страни от ЕС. Това съобщи малтийският премиер Джоузеф Мускат, цитиран от \"Асошиейтед прес\" и \"Ройтерс\". Единият кораб спаси 32 мигранти край бреговете на Либия на 22 декември, а другият спаси 17 на 29 декември. Оттогава корабите на две германски хуманитарни организации чакаха решение в кое пристанище да хвърлят котва, но Малта,  Италия  и други страни от ЕС отказаха да ги допуснат. Мигрантите ще бъдат прехвърлени на малтийски военни кораби, а след пристигането им в Малта ще бъдат разпределени в Германия, Франция, Португалия, Ирландия, Румъния, Люксембург, Холандия и Италия. /БТА", "date": "2019.01.09", "title": "Малта ще допусне корабите със спасени мигранти, 8 страни от ЕС ще ги приемат"}
{"url": "https://www.dnevnik.bg/razvlechenie/2019/01/09/3372348_divata_krusha_na_nuri_bilge_djeilan_shte_zakrie_23-iia/", "text": "Осмият пълнометражен филм на турският кинорежисьор Нури Билге Джейлан \"Дивата круша\" ще закрие официалната програма на 23-ия \"София филм фест\", съобщават организаторите. Филмът е представен премиерно в основния конкурс на филмовия фестивал в Кан и е копродукция между Турция, Франция, Германия, България, Босна и Херцеговина, Македония и Швеция. Продуцент на \"Дивата круша\" е дългогодишният партньор на Джейлан - Зейнеп Атакан, а копродуцент от българска страна е Стефан Китанов. Кинорежисьорът разказва историята на Синан - млад човек, влюбен в литературата, който мечтае да стане писател. След като се връща в родния си град Анадола той се опитва да намери пари, за да издаде книгата си. По същото време се появяват различни проблеми, както и стари дългове на баща му. \"Филмът е своеобразна елегия, посветена на мечтите и родното място, и как завръщането към тях понякога е причина за особен сладко-горчив вкус на носталгия\", казва британският кинокритик Питър Брадшоу. 23-ото издание на \"София филм фест\" ще продължи от 7 до 17 март.", "date": "2019.01.09", "title": "\"Дивата круша\" на Нури Билге Джейлан ще закрие 23-ия \"София филм фест\""}
{"url": "https://www.dnevnik.bg/zdrave/2019/01/09/3372446_zdravnata_kasa_shte_osiguriava_sredstva_za/", "text": "Правителството одобри Национална програма за подобряване на ваксинопрофилактиката на сезонния грип 2019-2022 г. Необходимите средства за изпълнението на Програмата са за сметка на утвърдения бюджет на Министерството на здравеопазването. Финансирането на разходите за ваксини ще се извършва от Националната здравноосигурителна каса (НЗОК) чрез трансфер от Министерството на здравеопазването, съобщава правителствената пресслужба. От документа става известно, че в България имунизационният обхват с грипни ваксини е нисък, като за периода 2013-2017 г. средният обхват в страната е 2.4 на 100 души (2.2 %– 2.6%). Изчисленията са направени на база на извършени продажби, а не на реално приложени дози, които вероятно са по-малко, се уточнава в съобщението. С приемане на Национална програма се цели да се намали заболяемостта, усложненията и смъртността от сезонен грип чрез повишаване на имунизационния обхват при възрастни на и над 65 г. възраст, както и да се повиши информираността на населението за риска от грип и свързаните с него усложнения и начините за предпазване. Данните на Министерство на здравеопазването сочат, че при здрави хора грипните ваксини може да предотвратят 70% до 90% от заболяванията от грип, а при хората в напреднала възраст ваксината намалява тежкото протичане и усложнения до 60%, а смъртните случаи с 80%. Грипът се проявява във всички възрастови групи, като рискът от усложнения е най-висок при старите хора, малките деца и лицата с определени хронични заболявания. Статистиката сочи, че около 40 хил души умират преждевременно от грип всяка година в страните от Европейския съюз, пише в съобщението. Най-висока е смъртността при хората над 65 г., като достига до 90 % от смъртните случаи, предимно при лица с придружаващи заболявания. Според статистиката на здравното министерство в областните градове всяка година възникват средно около 1.4 - 1.5 млн. случая на остри респираторни заболявания и грип. Заболяванията от грип са съсредоточени основно в рамките на 3 - 4 седмици. През тези седмици, средната заболяемост за страната достига до над 300 на 10 хил. население, което означава, че в периода на епидемичния подем са преболедували не по-малко от 250 - 300 хил. души. Данните на Министерство на здравеопазването сочат, че при здрави хора грипните ваксини може да предотвратят 70% до 90% от заболяванията от грип, а при хората в напреднала възраст ваксината намалява тежкото протичане и усложнения до 60%, а смъртните случаи с 80%. ", "date": "2019.01.09", "title": "Здравната каса ще плати ваксините против грип на възрастните хора"}
{"url": "https://www.dnevnik.bg/razvlechenie/2019/01/09/3372447_britancite_bullet_for_my_valentine_shte_sviriat_v/", "text": "Уелската метъл група Bullet For My Valentine ще свири пред публиката в Зимния дворец на спорта в София на 7 април, обявиха организаторите от \"София Мюзик Ентърпрайсис\". Групата се формира през 1998 г. под името Jeff Killed John. Дебютният им албум от 2005 The Poison е последван от Scream Aim Fire от 2008, като и с двата стигат върховете на местните класации. Следващите им студийни албуми затвърждават славата им на световната сцена. Признанието идва не само от публиката, но и от колегите им музиканти - \"Металика\" и \"Айрън Мейдън\" ги включват в турнетата си. В последния си албум Gravity от 2018 г. съчетават електронни елементи с характерното за тях хард рок звучене. В София Bullet For My Valentine ще бъдат представени от вокала и китарист Мат Тък, Майкъл Падж Паджет, беквокал и китара, Джейми Матиас, бас и Джейсън Боулд, ударни. Продажбата на билетите за концерта започва в петък, 11 януари от 10 ч. в мрежата на \"Ивентим\". Първите 200 билета ще са на промоционална цена - 40 лв. за правостоящи и 50 лв. за седящи. Следващите ще са съответно по 60 и 70 лв., а в деня на събитието - 80 и 90 лв.", "date": "2019.01.09", "title": "Bullet For My Valentine ще свирят в София през април"}
{"url": "https://www.dnevnik.bg/evropa/2019/01/09/3372451_mei_ne_poluchi_podkrepata_na_severnoirlandskiia_si/", "text": "Северноирландската партия, която подкрепя правителството на малцинството на премиера Тереза Мей, категорично предупреди, че ще гласува в парламента против нейната сделка за Брекзит, освен ако от споразумението не бъде премахнат т.нар.  предпазен механизъм , предаде \"Ройтерс\". Говорителят за Брекзит на Демократичната юнионистка партия Сами Уилсън определи като \"прах в очите\" предложението на Лондон да предостави на законодателното събрание на Северна Ирландия правото да гласува против новите правила на ЕС, ако предпазният механизъм влезе в сила след Брекзит. Неговото предназначение е да не допусне \"твърда граница\" между британската провинция и членуващата в ЕС Република Ирландия, ако двете страни не успеят да постигнат бъдеща търговска сделка. \"Единственото, което може да ни накара да променим позицията си, е предпазната клауза както за Обединеното кралство като цяло, така и за Северна Ирландия да отпадне от споразумението\", каза той. Уилсън, който е един от 10-те депутати на партията, подкрепящи правителството на Мей, подчерта, че неговата позиция не се различава \"ни на йота\" от тази на останалите му колеги. Някои инвеститори и големи банки смятат, че сделката на Мей ще бъде отхвърлена при гласуването  на 15 януари , но в крайна сметка ще бъде одобрена, отбелязва \"Ройтерс\". /БТА", "date": "2019.01.09", "title": "Мей не получи подкрепата на северноирландския си съюзник за сделката за Брекзит"}
{"url": "https://www.dnevnik.bg/bulgaria/2019/01/09/3372466_jalba_zaradi_izkazvaneto_na_karakachanov_za_romite_e/", "text": "В Комисията за защита от дискриминация е получена жалба срещу вицепремиера и министър на отбраната Красимир Каракачанов, съобщи БНР. Поводът за жалбата е  изказването на Каракачанов, направено в село Войводиново  и свързано със събитията там. Жалбата е изпратена от сдружение \"Единство\" - Хасково, съобщават от комисията. \"Циганите в България станаха изключително нагли и търпимостта на българското общество се изчерпа\", каза пред журналисти министърът на отбраната Красимир Каракачанов вчера във връзка с  нападението над военнослужещ в село Войводиново . Днес Каракачанов заяви, че стои зад изказването си. \"А вие как ги наричате? Така ги наричате! И на какво основание вие смятате, че аз ги наричам по някакъв грешен начин - по решение на Светия синод ли, на ООН? Даже ще ви кажа, че много меко реагирах. Опитах се да бъда много дипломатичен и да се съобразявам с това, че съм вицепремиер в правителството, иначе щях да кажа много други неща, защото не може никой, без значение какъв цвят на кожата има, какво вероизповедание има или какъв етнос е, да смята, че може да бие полицаи и военни. Това няма как да се случи и няма да се случва! Аз няма да мълча, докато съм министър на обраната в тази държава. Отидете и вижте момчето на какво са го направили. Той ли е виновникът, или е жертвата, кого да защитавам аз - престъпниците ли?\",  каза Каракачанов днес  пред журналисти след заседанието на Министерския съвет. Очаква се утре да бъдат премахнати 15 постройки в село Войводиново. Каракачанов поясни, че проверката на пожарната и енергоразпределителното дружество е показала, че тези постройки са непосредствено опасни за обитаване.", "date": "2019.01.09", "title": "Жалба заради изказването на Каракачанов за ромите е получена в Комисията за дискриминация"}
{"url": "https://www.dnevnik.bg/sport/2019/01/09/3372433_totnum_ostava_na_uembli_pone_do_nachaloto_na_mart/", "text": "Тотнъм\" отложи за пореден път преместването на новия си стадион, съобщиха от клуба. Поне до края на февруари двубоите на първия тим ще продължат да се играят на националния стадион \"Уембли\". \"През изминалия месец бяха извършени много ремонтни дейности, решаване на софтуерни проблеми и подмняа на част от инсталацията. Също така продължава тестването на плановете за евакуация\", съобщиха от клуба. Срещите от Висшата лига на \"шпорите\" с \"Уотфорд\" (30 януари), с \"Нюкасъл\" (2 февруари) и с \"Лестър\" (10 февруари) със сигурност ще се проведат на \"Уембли\". От клуба добавиха, че за тях капацитетът на стадиона ще бъде намален до 51 хиляди места. Като жест към феновете си \"шпорите\" обявиха, че ще продават билети за трети три мача в пакет и цената ще бъде по-ниска, на нивата от сезон 2017-18. Срещата от осминафиналите в Шампионската лига с \"Борусия\" (Дортмунд) на 13 февруари също остава на \"Уембли\". \"Бих искал да се извиня на нашите фенове и да ви благодаря за продължаващото търпение. Дължим отговор на нашите фенове и затова правим това разяснение. Сега търсим възможно най-бързо решение на въпросите, да покрием изискванията и да преминем тестовите събития, за да можем да се преместим в новия ни дом\", гласи съобщение от президента на клуба Даниел Леви. \"Тотнъм\" трябваше да се премести на новия си 62-хиляден стадион още през септември. Първоначално беше съобщено, че това ще стане след Нова година, а сега идва ново забавяне.", "date": "2019.01.09", "title": "\"Тотнъм\" остава на \"Уембли\" поне до началото на март"}
{"url": "https://www.dnevnik.bg/evropa/evropeiski_parlament/2019/01/09/3372494_italiia_i_polsha_iskat_nova_prolet_v_evropa_kaza/", "text": "Италианският вицепремиер и вътрешен министър Матео Салвини иска Полша и Италия да работят заедно за преобразяването на Европа, предаде \"Ройтерс\". \"Полша и Италия ще бъдат част от новата пролет на Европа, възраждането на европейските ценности\", каза той пред репортери по време на пресконференция с полския вътрешен министър Йоахим Бруджински. Срещата бе по инициатива на Бруджински, който заяви, че двамата са обсъждали миграцията и граничната сигурност в ЕС. Салвини добави, че са говорили за полско-италианско сътрудничество за изграждането на нов континент. \"Тази Европа, която ще се оформи през юни (след изборите за Европарламент през май), ще е на всички ни, за разлика от днешната, която се управлява от бюрократи\", посочи той. Салвини ще се срещне също с лидера на управляващата в Полша партия Ярослав Качински, за да обсъдят сформирането на  нов евроскептичен алианс . Миналата година Салвини се срещна и с други свои потенциални съюзници,  включително с унгарския премиер Виктор Орбан , в опит да сформира евроскептична група на ниво ЕС. Той може да опита да обедини Европа на нациите и свободата, към която \"Лигата\" принадлежи, с групата на европейските консерватори и реформисти, в която е включена \"Право и справедливост\", за да създадат силна евроскептична сила в Европейския парламент. Според Качински Полша, която е най-големият бенефициент на европейски фондове за инфраструктура, трябва да остане член на блока, към който се присъедини през 2009 г. Той обаче настоява за реформи, които да върнат повече правомощия от Брюксел на националните столици. Неговата партия \"Право и справедливост\" редовно влизаше в сблъсъци с Брюксел през миналата година по редица въпроси, включително върховенството на закона в Полша, защитата на околната среда и миграцията. Качински настоява ЕС да спре да се меси в полските вътрешни работи. \"Право и справедливост\" обаче се опитва в същото време  да смекчи евроскептичната си репутация  преди предстоящите през есента парламентарни избори в страната, като наскоро се съгласи  да се откаже  от остро критикувано от ЕС законодателство за реформа във Върховния съд.", "date": "2019.01.09", "title": "Италия и Полша искат \"нова пролет\" в Европа, каза Салвини"}
{"url": "https://www.dnevnik.bg/sviat/2019/01/09/3372465_brjuksel_shte_suzdade_platforma_v_koiato_uchenite_i/", "text": "Брюксел ще създаде платформа \"Изкуствен интелект по заявка\", която да улесни сътрудничеството на бизнеса и научните среди в тази област. Проектът обединява 79 водещи научноизследователски институти, малки и средни предприятия и големи компании от 21 държави, за да се изгради единен достъп до ресурсите на  изкуствения интелект . Тази отворена и съвместна платформа ще даде на заинтересованите страни достъп до експертиза, алгоритми и инструменти, които да ги подкрепят за разработване и внедряване на  иновации, основани на изкуствен интелект . Ще се организират курсове за повишаване на квалификацията и за преквалификация, за които екипът на проекта ще работи в тясно сътрудничество с  центровете за цифрови иновации  за роботиката. Европейската комисия финансира платформата с 20 милиона евро, като тя е част от рамките на проекта на Европейския съюз AI4EU, който стартира на 1 януари. За това съобщи българският еврокомисар по цифровата икономика и общество  Мария Габриел . Платформата ще бъде създадена през тази година, като ще бъде ръководена от френската компания THALES. През декември Европейската комисия представи план за действие за насърчаване на сътрудничеството с държавите - членки на ЕС, Норвегия и Швейцария в четири ключови области на изкуствения интелект: увеличаване на инвестициите, осигуряване на повече данни, насърчаване на таланта и гарантиране на доверието.", "date": "2019.01.09", "title": "Брюксел ще създаде платформа, в която учените и бизнесът да работят с изкуствен интелект"}
{"url": "https://www.dnevnik.bg/sport/2019/01/09/3372490_adrian_andreev_poluchi_stipendiia_ot_mejdunarodnata/", "text": "Българският тенисист Адриан Андреев е избран за стипендия от международната федерация (ITF). 17-годишният състезател ще получи 25 хиляди долара от Фондацията за развитие на Големия шлем (GSDF). По същата програма в последните три години беше финансирана Виктория Томова. Първата ракета на България при жените получи общо 100 хиляди долара в този период. Основната цел на фондацията е наличието на играчи в топ 100 на мъжката и женската ранглиста от възможно най-много държави. Избраните се подреждат по няколко критерия - възраст, класиране в ранглистата, представяне по региони и изключителен потенциал. Фондацията е създадена през 1986 г. с цел да насърчава и увеличава конкурентните възможности за развитие на различни тенис региони, заявиха от Българката федерация по тенис (БФТ). Андреев започна сезона като №2 в световната ранглиста на ITF при юношите до 18 годините. Той имаше силна 2018 г., в която  спечели титлата от юношеския US Open на двойки , сребърен медал поединично от европейското първенство до 18 години,  един от най-престижните турнири за младежи  - \"Трофео Бонфилио\" в Милано, както и  сребро на двойки от младежката олимпиада.  Българският тенисист завърши сезона с  трето място във финалния \"Мастърс\" в Чънду .", "date": "2019.01.09", "title": "Адриан Андреев получи стипендия от Международната тенис федерация"}
{"url": "https://www.dnevnik.bg/biznes/2019/01/09/3372508_raiuner_shte_leti_mejdu_sofiia_i_tel_aviv_ot_mai/", "text": "Нискотарифната авиокомпания \"Райънер\" (Ryanair) включи полети между София и Тел Авив в лятното си разписание за тази година, се разбира от прессъобщение на превозвача. Справка в сайта на компанията показва, че полетите започват през май и ще се осъществяват два пъти седмично - в сряда и неделя. Полетът от София е в 19.35 ч., а от Тел Авив - в 12.35 ч. При случайно търсене се намират билети от 25.63 евро в едната посока. Общо лятното разписание на компанията включва 25 маршрута от София, между които новите са до Единбург, Ханя и Каламата на остров Крит, Киев, Милано/Бергамо, за които вече беше съобщено по-рано. В момента между София и Тел Авив лети всекидневно с изключение на вторник нискотарифният превозвач \"Уизер\", който ще продължи да го прави и през лятото. Компанията има полети също и до израелския курорт Ейлат. По неокончателни данни на Националния статистически институт до край на ноември 2018 г. България е посетена от близо 236 хил. израелски граждани, а пътувалите до Израел българи са 19 000.", "date": "2019.01.09", "title": "\"Райънер\" ще лети между София и Тел Авив от май"}
{"url": "https://www.dnevnik.bg/razvlechenie/2019/01/09/3372513_hip-hop_duetut_das_efx_se_zavrushta_v_bulgariia_na_16/", "text": "Американският хип-хоп дует Das EFX ще се срещне отново с българските си почитатели от сцената на софийския клуб City Stage на 16 февруари, съобщиха от там. Това ще е тяхно трето посещение в страната след концертите им през 2006 и 2012 г.. То ще бъде част от европейското им турне по повод 25 години от основаването им, което включва още Германия, Италия, Швейцария, Испания, Белгия, Холандия, Швеция, Дания и Полша. Das EFX имат издадени общо шест студийни албума. През 90-те години стават популярни със специфичния си стил на рапиране, в който включват множество попкултурни референции и сложни преплетени рими в бързо темпо. Заедно с тях на сцената в София ще се качат българските изпълнители SplitKid & Homelesz, Managua SLANG, Roof Rhymez (Roof Rhymez Studio), Кучетата & Yo One & Andre, 5 o'clock. Билетите за събитието вече се продават на цени от 30 за обикновен билет до 300 лв. за сепаре за осем души. Материали За най-нетърпеливите на 19 януари в City Stage ще се състои и официалното подгряващо парти за концерта с участието на STATERAs & DJ Skill. Входът е свободен до 23:30, а за феновете са подготвени специални изненади за предстоящия лайв на DAS EFX.", "date": "2019.01.09", "title": "Хип-хоп дуетът Das EFX се завръща в България на 16 февруари"}
{"url": "https://www.dnevnik.bg/sviat/2019/01/09/3372532_suprugata_na_norvejki_miliarder_e_otvlechena_otkuput_e/", "text": "Съпругата на богат норвежки бизнесмен е в неизвестност и има подозрения, че е отвлечена, след като семейството ѝ получило искане за откуп, който да бъде платен в криптовалута, предаде \"Ройтерс\", като се позова на полицията. Ан-Елизабет Хаген, 68-годишната съпруга на инвеститора в недвижими имоти Том Хаген, е в неизвестност от 31 октомври, но досега не беше съобщавано за нейното изчезване. \"В този случай има искане за откуп и са отправени сериозни заплахи\", заяви полицията, като посъветва семейството да не плаща откуп. Норвежкият в. \"Верденс ганг\" съобщи, че е отправено искане за откуп в размер на 9 милиона евро (10,3 милиона долара), който да бъде платен в криптовалута. Отвличанията са рядкост в Норвегия. Скандинавската страна с население от 5.3 млн. души се гордее със своето ниско ниво на престъпност, отбелязва \"Ройтерс\". Полицията каза, че в дома на семейство Хаген източно от Осло е намерена бележка, в която се описвало какво ще се случи на жената, ако откупът не бъде платен, посочва \"Асошиейтед прес\". Според \"Верденс ганг\" в бележката пишело, че Ан-Елизабет Хаген ще бъде убита, ако полицията се намеси. Органите на реда заявиха, че няма заподозрени по случая. Том Хаген е един от най-богатите хора в Норвегия. Според Норвежкото телеграфно бюро богатството му е възлизало на почти 1,7 милиарда норвежки крони (200 млн. долара) през 2018 г., посочва \"Асошиейтед прес\". /БТА", "date": "2019.01.09", "title": "Съпругата на норвежки милиардер е отвлечена, откупът е поискан в криптовалута"}
{"url": "https://www.dnevnik.bg/evropa/2019/01/09/3372522_danukoplatcite_v_es_ne_triabva_da_plashtat_za_strani/", "text": "Не разбирам защо европейските данъкоплатци трябва да плащат дори и цент за държави, където законността не е установена, заяви днес на пресконференция заместник-председателят на Европейската комисия Юрки Катайнен, цитиран от БТА. По неговите думи корупция има там, където законността отсъства. \"Държавите от ЕС трябва да започнат високо да говорят за върховенството на закона. Дипломацията невинаги е решение, понякога трябва да надигнем глас. Остава в сила предложението ни да обвържем отпускането на средства от ЕС само за страните в Общността, където върховенството на закона не е под въпрос\", добави той. \"В някои държави от ЕС има предизвикателства пред върховенството на закона, всеки знае за обстановката в Полша, Унгария, а за съжаление и в  Румъния  днес. Има големи проблеми. Европа е основана на твърди ценности, на върховенството на закона, на човешките права и човешкото достойнство, на независимо правосъдие, на свобода на медиите и на изразяването. Ако тези ценности бъдат застрашени, това е огромно предизвикателство\", обобщи Катайнен. \"Изправени сме също пред външни предизвикателства - от Русия, по въпроса за Украйна, или с намесата в демократичния ни процес. Трябва да бъдем готови да отвърнем\", посочи той. Катайнен отбеляза, че Китай и САЩ отправят към ЕС икономически предизвикателства. Най-сериозните предизвикателства са умишлено предизвикани, например оттеглянето на Великобритания от ЕС и събитията в САЩ, добави той. В отговор на въпрос Катайнен, който по-рано се очакваше да бъде кандидат за следващ председател на Еврокомисията, уточни, че няма да участва скоро в избори и напуска политиката.", "date": "2019.01.09", "title": "Данъкоплатците в ЕС не трябва да плащат за страни без законност, каза Юрки Катайнен"}
{"url": "https://www.dnevnik.bg/sport/2019/01/09/3372524_sudut_spria_vremenno_delo_na_menidjura_jeinov_sreshtu/", "text": "Софийският градски съд (СГС) е спрял дело от агента  Николай Жейнов срещу \"Левски\" . В края на 2018 г. футболният мениджър чрез фирмата си \"Глобал мениджмънт\" ЕООД поиска клубът да бъде обявен в несъстоятелност заради неплатени задължения от година и половина. На свое закрито заседание на 3 януари СГС е решил да спре производството (№2711 от 2018 г.) до приключване на друго такова (№2390 от 2018 г.) с вече влязъл в сила съдебен акт. Причината е молба за обявяване в несъстоятелност от фирмата \"Титан 77\" ООД. Компанията за чартърни полети заведе дело срещу клуба на 13 ноември за сумата от 82 хиляди евро. От \"Левски\" обаче обявиха, че са направили голямо плащане по част от задълженията си. На 24 декември се появи информации, че \"Титан 77\" ще оттегли иска си. Клубът се намира в тежко положение, след като беше  изключен от европейските клубни турнири  и получи глоба от 100 хиляди евро заради нарушаване на финансовия феърплей. Сините могат да избегнат наказанието, ако до 28 февруари 2019 г. платят сумите, които са идентифицирани като просрочени задължения към 30 септември 2018 г. Задълженията на \"Левски\" са на стойност 1 000 040 евро. Те са дължими към края на втория мониторингов период (30 септември), на който клубът е бил подложен. Около 700 хиляди евро от тях са към Националната агенция по приходите (НАП), 290 хиляди евро към футболисти и 50 хиляди евро към друг клуб.", "date": "2019.01.09", "title": "Съдът спря временно дело на мениджъра Жейнов срещу \"Левски\""}
{"url": "https://www.dnevnik.bg/evropa/2019/01/09/3372548_brjuksel_produljava_da_nastoiava_za_vremenni_kvoti_za/", "text": "Еврокомисарят по вътрешните работи и миграцията Димитрис Аврамопулос днес отново настоя за въвеждането на временни мерки за разпределението на мигрантите, пристигнали в ЕС,  докато бъдат утвърдени промени в правилата от Дъблин . Той отбеляза, че тези временни мерки не бива да насърчават миграцията. Еврокомисарят изрази надеждата  до средата на годината да има напредък  в преговорите по промяната на правилата от Дъблин за разпределение на пристигналите в ЕС мигранти. По неговите думи миналата година 150 хил. мигранти незаконно са проникнали в ЕС. Аврамопулос уточни, че засега ЕС не успява да установи диалог с Либия заради двувластието там. Според него, докато това положение не се промени, северноафриканската страна ще остане място, предпочитано за дейността на каналджиите и паравоенни формирования. /БТА", "date": "2019.01.09", "title": "Брюксел продължава да настоява за временни квоти за мигранти"}
{"url": "https://www.dnevnik.bg/kultura/2019/01/09/3372520_gardiun_vkljuchi_plovdiv_v_spisuk_s_nai-dobrite/", "text": "Пловдив попадна в списъка с най-добрите туристически дестинации на 2019г. на \"Гардиън\", а основна причина за това е, че тази година градът ще бъде Европейска столица на културата. В статията на \"Гардиън\" Пловдив е определен като \"град на изкуството, музиката и науката\", който има \"големи планове за 2019 г.\" - концерти, театрални постановки и изложби. \"Купонът започва на 11 януари с шоу от музика, светлина и танц\", пише изданието. \"Гардиън\" споменава няколко от събитията в програмата на Пловдив - Европейска столица на културата - \"Айляк парад\", който е предвиден за 4 май, и Brexit Blues - фестивал, който отдава почит на британската музикална сцена. Други събития, които \"Гардиън\" отбелязва в статията, са изложбата \"Еврика!\" на \"Музейко\", която представя научни открития от 19 и 20 век, както и фестивалът Opera Open, който ще се състои между 14 юни и 31 юли на сцената на Античния театър в Пловдив.", "date": "2019.01.09", "title": "\"Гардиън\" включи Пловдив в списък с най-добрите туристически дестинации за 2019 г."}
{"url": "https://www.dnevnik.bg/sviat/2019/01/09/3372539_gruckiiat_sinod_ostavi_reshenieto_za_ukrainskata/", "text": "Светият синод на Църквата на Гърция не успя да вземе решение за признаване на новата  Православна църква на Украйна  (ПЦУ), затова решението ще бъде предадено на висшия административен орган на институцията, предаде в. \"Катимерини\". На заседанието си вчера църквата насрочи заседание на Архиерейския събор, макар че според \"Катимерини\" той вероятно ще е в края на февруари. Вселенският патриарх Вартоломей  подписа на 5 януари документа , с който ПЦУ се признава за независима църква, отделна от Украинската православна църква към Московската патриаршия. Това стана възможно след решение на Вартоломей, което отвори път за създаване в Киев на канонична автокефална църква. Стъпката обтегна отношенията с РЦП, която прекъсна евхаристийно общение с Вселенската патриаршия. Усложнения Патриарх Вартоломей изпрати на общо 13 църкви писма с искане да признаят ПЦУ. Руският патриарх Кирил обаче призова поместните църкви да не го правят. Вчера УПЦ-МП каза, че, изглежда, в Гърция осъзнават \"цялата сложност на този въпрос, свързан включително с отсъствие на канонично архиерейско ръкополагане на предстоятеля на новата структура\", предаде \"Интерфакс\". За Църквата на Гърция - автокефална и призната от патриаршията в Константинопол още през 1850 г. - обаче има и други усложняващи обстоятелства. Тя има юрисдикция върху голяма част от територията на страната, но става дума за районите, които са в границите ѝ отпреди балканските войни. Северната част на страната, макар формално да е част от диоцеза на църквата, е под духовната юрисдикция на Вселенската патриаршия. Напрежението между Църквата на Гърция и Вселенската патриаршия се прояви силно тази есен, като повод стана спор за църковна собственост. Тогава среща в Атина на Вартоломей и Йероним Втори, предстоятеля на Църквата на Гърция, е отменена.", "date": "2019.01.09", "title": "Гръцкият синод остави решението за украинската църква на висшия си административен орган"}
{"url": "https://www.dnevnik.bg/sviat/2019/01/09/3372563_bivshiiat_shef_na_kampaniiata_na_trump_otnovo_e/", "text": "Бившият ръководител на кампанията на президента Доналд Тръмп,  Пол Манафорт , е споделял социологически данни с бизнес партньор, свързан с руското разузнаване. Това показват съдебни документи на защитата му, неволно станали публично достояние вчера, пише агенция \"Ройтерс\". Те е трябвало да бъдат пратени на обществена база данни и адвокатите на Манафорт са опитали да редактират в тях информацията за комуникацията на Манафорт с  Константин Килимник  – бивш негов бизнес партньор, който според специалния прокурор  Робърт Мюлър  има връзки с руското разузнаване. Журналисти от различни медии обаче са открили начин да видят редактираните части от документите и са публикували нецензурираните им версии. Според тях Мюлър е обвинил  Манафорт, че лъже , че не е давал на Килимник социологически данни, както и за други техни разговори. Въпреки че се призна за виновен, Манафорт наруши споразумението си с обвинението, лъжейки под клетва, и през декември бе обвинен в лъжесвидетелстване по пет различни въпроса.", "date": "2019.01.09", "title": "Бившият шеф на кампанията на Тръмп отново е обвинен в лъжесвидетелстване"}
{"url": "https://www.dnevnik.bg/sport/2019/01/09/3372546_kubrat_pulev_obiavi_che_e_osudil_uikend_za_17_hiliadi/", "text": "Кубрат Пулев обяви, че е осъдил вестник \"Уикенд\" за клевета. Съдът е разпоредил той да получи обезщетение на обща стойност 17 хиляди лева, се казва в публикация на българския боксьор във \"Фейсбук\". Пулев заведе дело заради статия от 10 декември 2016 г. покрай мача му със Самюел Питър в София. Публикацията беше озаглавена \"Кубрат лапна 1 милион долара от цирка в \"Арена Армеец\" с подзаглавие \"Нигерийското кюфте Самюел Питър стана боксова круша срещу 100 000 евро\". Пулев публикува изпълнителен лист от 3 януари, в който се посочва, че издателят на \"Уикенд\" \"Ню медия груп\" трябва да му заплати 7000 лева обезщетение за \"претърпени неимуществени вреди, следствие на обидни и клеветнически твърдения\", както и 6000 лева обезщетение за имуществени вреди заради използването на снимки без право. \"Ню медия груп\" трябва да плати на Пулев и разноските по делото, които са на стойност 1967.52 лева. \"В България има закони и те трябва да заработят с пълна сила и самите ние, гражданите, трябва да спомогнем за това чрез контрола, на който имаме право. От нас обаче се иска да бъдем будни и непримирими, да не се превиваме, а да си отстояваме правата докрай. Да не приемаме с равнодушие беззаконието и да не толерираме анархията\", заяви Пулев. \"С личен пример и битка за общественото благо ще превърнем страната си в едно по-добро място за живеене. Нека имаме повече вяра в българската правосъдна система. В нея работят и почтени хора, истински, умни и смели. Благодаря и на адвокат Петър Петров за работата и професионализма\", каза още претендентът за световната титла в тежка категория. През 2015 г. и Тервел Пулев осъди \"Уикенд\" за клевета. Съдът присъди по-малкият от братята Пулеви да получи 20 хиляди лева за публикация във вестника, озаглавена \"Братът на Кобрата - бияч на Таки\".", "date": "2019.01.09", "title": "Кубрат Пулев обяви, че е осъдил \"Уикенд\" за 17 хиляди лева"}
{"url": "https://www.dnevnik.bg/skorost/2019/01/09/3372602_vlizaneto_v_gurciia_prez_ilinden_stava_s_verigi_za/", "text": "Леки и лекотоварни автомобили могат да влизат в Гърция през ГКПП Илинден само ако са снабдени с вериги, а достъпът на камиони е спрян, съобщиха от \"Гранична полиция\". Ограничението е въведено днес в 14.40 часа заради обилен снеговалеж. По-рано днес за няколко часа бе спряно пропускането на автомобили над 3.5 тона и през ГКПП Кулата – Промахон, но от 15.30 часа забраната падна. От няколко дни в Северна Гърция е нетипично студено и вали сняг. Това наложи затваряне на част от граничните пунктове с България и в неделя. По-късно през деня АПИ забрани на камиони над 12 тона, както и на камиони с ремаркета и полуремаркета да преминават през прохода \"Превала\" заради влошените метеорологични условия. Временно е ограничено и движението в прохода \"Предел\" за тежкотоварни автомобили над 12 тона, както и през проход \"Печинско\", където е забранено преминаването на камиони с ремаркета и полуремаркета. Движението на машини над 12 тона през проход \"Рожен\" пък трябва да се осъществява с вериги.", "date": "2019.01.09", "title": "Влизането в Гърция през Илинден става с вериги, за камиони е забранено"}
{"url": "https://www.dnevnik.bg/bulgaria/2019/01/09/3372607_rano_ili_kusno_dps_shte_stane_purva_politicheska_sila/", "text": "Рано или късно ДПС ще стане първа политическа сила в страната, ако не в нашето поколение, то в следващото. Това каза лидерът на партията Мустафа Карадайъ на събиране в Кърджали по повод 29-годишнината от учредяването на областната структура на партията в града, предаде пресцентърът на организацията. Карадайъ посочи още, че единствено в ДПС различията и различните се ценят и добави \"всеки различен е добре дошъл при нас\". Той допълни, че в България се води политика на разделение и противопоставяне, което не води до нищо добро. \"Но ние като отговорна партия сме длъжни да направим всичко възможно, за да преодолеем езика на омразата, ксенофобията, разделението и противопоставянето. Напротив, точно на тяхно място трябва да доведем политиката на толерантността, заедността, за да може с много ясна и точно разписана програма за ускорено догонващо развитие на страната да направим така, че нашите деца да останат да живеят в България като достойни европейски граждани. Това е наше задължение! Това е наша мисия\", отбеляза Мустафа Карадайъ. Обръщайки се към младите симпатизанти на ДПС, той ги призова да не остават в миналото, а да мислят и да се развиват изпреварващо. \"В епохата на информационните технологии подгответе се за новите професии в света, и то изпреварващо, за да може да развием и нашата страна\", каза още Мустафа Карадайъ.", "date": "2019.01.09", "title": "Рано или късно ДПС ще стане първа политическа сила, обяви Мустафа Карадайъ"}
{"url": "https://www.dnevnik.bg/sviat/2019/01/09/3372533_ikonomist_demokraciiata_v_bulgariia_e_v_stagnaciia/", "text": "Качеството на демокрация в България остава почти непроменено спрямо 2006 г. и в момента се намира на нивото на 2008г. Спрямо 2017 г. няма абсолютно никаква промяна, а най-добро е било положението през 2015 г. Това са заключенията в годишната класация \"Индекс на демокрацията 2018\", изготвена за 11 година (досега е пропусната само 2007 г.) от \"Икономист интелиджънс юнит\" (EIU). Анализаторското звено на медийната група \"Икономист\" е озаглавило тазгодишния доклад \"И аз? Участието в политиката, протести и демокрация\" (Democracy Index 2018: Me too? Political participation, protest and democracy). В него екипът на EIU отново определя България като \"демокрация с дефекти\" и я поставя на 46-о място от 167 държави. От останалите държави в ЕС по-ниска оценка този път получават Полша (54), Унгария (57), Хърватия (60) и Румъния (66). От съседните държави   се отличава с далечното 110-о място.   въпреки значителното подобряване, за което говорят авторите, се е изкачила само до 78-о място,   (63) е по-добре оценена от Румъния, а   е 39-а. България не граничи с нито една пълноценно развита демокрация, а с въвеждането на засиленото президентско управление на Реджеп Тайип Ердоган Турция продължи да понижава оценките си и е \"хибриден режим\" - предпоследната категория преди \"авторитаризъм\". Какви са подробностите за България В новата класация България получава индекс от 7.03 пункта (при максимални 10 за най-развита демокрация). Това е практически същото равнище като в доклада за 2008 г. (7.02 пункта) и за 2017 г. (7.03). Единствено през при първата оценка за 2006 г. (7.10) и за 2015 г. (7.14) е имало по-добър показател. В 5 от 11-те анализирани години оценката за българската демокрация е била под 7 пункта, т.е. с по-лошо качество. Близо до максималното (9.17) са оценени изборният процес и политическият плурализъм. Относително добре е оценено (7.22) и участието на гражданите в политиката. Но с ниския индекс 6.43 е оценено функционирането на управлението, а политическата култура на българите получава 4.38 - колкото и тази в Полша, Румъния, Молдова, Черна гора, Грузия, Филипините, Еквадор, Парагвай, Киргизстан и Казахстан. Констатацията за нивото на политическата култура не е особено оптимистична, предвид на това, че България вече 11 години е член на Европейския съюз и през 2018 г. бе за половин година председател на Съвета на ЕС. Освен това изминалите спрямо 2006 г. години са две трети от живота на ново поколение българи, което след 6 години ще получи и избирателни права. През две трети от този период и в частност от 2009 г. насам с кратката пауза на кабинета \"Орешарски\" управлява ГЕРБ с премиер Бойко Борисов. Каква е по-общата картина Класацията обхваща почти цялото човечество, а индексът е с 5 категории: изборен процес и плурализъм, граждански свободи, функциониране на правителството, участие в политическия процес и политическа култура. Във всяка от тези категории има по няколко индикатора. За пръв път от три години от EIU посочват, че глобалното състояние на демокрацията е стабилно, но под повърхността на тази стабилност има размествания и процеси в отделните райони и в различните категории. Коста Рика, например, се изкачи от \"демокрация с дефекти\" в категорията \"пълноценна демокрация\", а Никарагуа пропадна в най-ниската категория сред авторитарните режими. В сравнение с 2017 г. общо 42 държави са в отстъпление, а 48 са подобрили позициите си. Но иначе е намалял от 49.3% на 47.7% делът на хората от човечеството, живеещи в някаква, макар и несъвършена, форма на демокрация. Едва 4.5% се радват на развити демокрации срещу над една трета в авторитарните държави (тук Китай има специално голяма заслуга). Участието в политиката е единствената от петте категории, в които тази година EIU отчита подобрение и това е тенденция от последното десетилетие в почти всички райони на планетата. Единствено в Близкият изток и Северна Африка (без Тунис) през 2018 г. тази активност е намаляла. Това се тълкува като сигнал, че хората все пак не са разочаровани от демокрацията, а по-скоро от политическите ѝ институции. Прави впечатление, че не расте ангажираността на малцинствени групи в обществата, както и че расте грамотността сред пълнолетните заедно с интереса към политическите новини. Особено ярка е промяната в активността на жените в САЩ. Навсякъде, обаче, има растящо негодувание от качеството на управлението, прозрачността, отчетността и корумпираността на правителствата. Това преминава на места в гняв, бунт срещу традиционните политически партии, растящо влияние на фалшивите новини и ограничаване на свободното слово. Но ако има криза на доверието към демократични ценности, също така недоволството засилва инструментите на демокрацията като членство в партии и обществени организации или участие в законни демонстрации и избори. Въпросът е в името на какво се използват тези инструменти и анализаторите виждат членство в антисистемни партии, доверие към популисти подкрепа за радикални лидери, призоваващи \"да се разтърси системата\", т.е. допълнително да се отслабят институциите. Как е в Европа Проблемите на континента продължават с отчетливо влошаване във важни държави като Италия, Турция и Русия. В Западна Европа за 2018 г. има леко влошаване на индекса, но все пак тук остават 7 от водещите 10 демократични държави в света. Общо 14 демокрации, 6 \"демокрации с дефекти\" и един \"хибриден режим\" (Турция) са в региона. Но само три от тях са показали подобрение (Финландия, Германия и Малта), а Турция, Италия и Австрия са в отстъпление и нито една не се е изкачила в най-високата категория. За сметка на това в Източна Европа има леко подобрение на средния индекс спрямо най-ниското му равнище от миналата година. Заслугите са на Армения, Естония и Македония, които дори успяват да компенсират понижаването в оценката на Русия и Грузия и масовата стагнация (11 от общо 28 държави). В Централна и иИзточна Европа (вкл. републиките от бившия СССР) няма нито една \"развита демокрация\". 12 държави са \"демокрации с дефекти\" (всичките нови членки на ЕС плюс Сърбия), 9 са \"хибридни режими\" (останалите от Западните Балкани плюс Украйна, Молдова, Армения, Грузия и Киргизстан). Останалите са авторитарни държави. Районът продължава да страда от слаба политическа култура, трудно се опазва върховенството на закона, а корупцията се шири. Подобрение в индекса си отчитат Чехия и трите балтийски страни, а влошаване има при Словакия, Унгария, Хърватия и Румъния. Убийството на млад разследващ журналист в Словакия се оказа достатъчен удар по категорията \"граждански свободи\", за да понижи цялостната оценка на страната, независимо, че тя остава на 44-а позиция.", "date": "2019.01.09", "title": "\"Икономист\": Демокрацията в България е в стагнация вече 12 години"}
{"url": "https://www.dnevnik.bg/evropa/2019/01/09/3372605_predlojeniiata_v_paketa_mobilnost_shte_donesat/", "text": "Европа се нуждае от ясни правила в сектора на автомобилния транспорт. Запазването на статуквото е невъзможно.\" Това заяви европейският комисар по въпросите на транспорта Виолета Булц, която се срещна днес с транспортните министри на България, Унгария, Литва и Полша, с които обсъди законодателните реформи в сектора на автомобилния транспорт, предаде пресслужбата на Европейската комисия. По думите на Булц: \"Ако не бъде намерено подходящо решение, ще бъдем изправени пред множество некоординирани национални изисквания. Това би довело до разпокъсване на вътрешния пазар, несигурност, по-високи разходи и понижаване на конкурентоспособността на ЕС.\" \"За преодоляване на тези предизвикателства комисията под председателството на Жан-Клод Юнкер представи през май 2017 г. няколко важни законодателни реформи в рамките на пакета за мобилността. Тези мерки ще донесат осезаеми ползи както за водачите, така и за операторите. Прилагането на ясни и общи правила във всички държави членки ще доведе до действителна равнопоставеност — с други думи, всички превозвачи ще действат при еднакви условия\", каза още еврокомисарят. По думите й в резултат на тези мерки ще се подобрят също така условията на труд на водачите и ще може да се потърси изход от проблема, свързан с недостига на водачи, който засяга цялата европейска промишленост. \"Прилагането на правилата за командироване ще гарантира справедливо заплащане при работа в други държави членки, като се отчита високата степен на мобилност на работниците в този сектор. Това ще намали значително административната тежест за операторите\", каза още тя. Булц призова Европейския парламент и Съвета на ЕС да започнат работа по законодателните предложения във възможно най-кратък срок. Превозвачи от България и още няколко държави планират утре  протест  в Брюксел срещу промените в пакета \"Мобилност\". Към българските протестиращи на белгийския площад \"Шуман\" се очаква да се присъединят около 260 румънски протестиращи превозвачи, се уточнява в съобщение на Съюза на международните превозвачи. Министърът на транспорта Росен  Желязков по-рано каза, че  държавите от Централна и Западна Европа, дори и скандинавските страни, искат да изтласкат българския транспортен бизнес. Правителството  също застана зад  превозвачите, а президентът Румен Радев  поощри представители  на транспортния бранш за исканията им. Сред основните искания на протестиращите е да отпадне задължението за връщане на камионите на всеки 4 седмици до държавата на регистрация на фирмата, както и забраната за прекарване на 45-часовата почивка на водачите в кабината на камионите. Сред важните искания е шофьорите да бъдат извадени от Общата наредба за командироване на работници в чужбина, тъй като техният труд е различен от този на всички останали командировани работници.", "date": "2019.01.09", "title": "Предложенията в пакета \"Мобилност\" ще донесат равнопоставеност, заяви еврокомисар"}
{"url": "https://www.dnevnik.bg/biznes/2019/01/09/3372692_firmata_-_razrabotchik_na_vinetnata_sistema_obiavi_che/", "text": "Фирмата \"Капш\", която спечели обществената поръчка за българската тол система и за системата за електронна винетка, заявява в прессъобщение, че си е свършила работата, както й е била възложена и че я е предала на възложителя на 12 декември след тестове и подписване на протокол. Дейностите по конвертирането на хартиени винетки в електронни и плащането в брой на електронните винетки не са били възложени на \"Капш\", уточнява разработчикът. Функционирането на водещата информационна уеб страница bgtoll.bg също било извън заданието. Повод за съобщението са неуредиците при старта на системата и последвалите оставки на ръководни кадри в държавната администрация, отговорни за нея, включително и на председателя на агенция \"Пътна инфраструктура\" (АПИ)  Светослав Глосов.  На 5 януари  регионалният министър Петя Аврамова , на чието подчинение е АПИ, пък коментира, че ще поиска и фирмата - изпълнител да бъде санкционирана съгласно клаузите в договора с нея. Сега \"Капш\" уточнява, че в сключения с АПИ договор обхватът на работата включва доставка на контролни превозни средства, централна изчислителна система за електронни винетки и тол таксуване и оперативен център за данни, онлайн магазин за продукти за таксуване за използване на пътната мрежа, 500 терминала за самообслужване и мобилно приложение. Според техническите изисквания, заложени в тръжната процедура, собственикът на системата АПИ отговаря за техническата и търговска експлоатация на системата, както и за процеса на правоприлагане, уточнява компанията. \"Капш\" уверява, че е Преди предаването на системата на АПИ, започвайки от септември 2018 г., заедно с АПИ и Световната банка в качеството ѝ на официален съветник \"Капш\" проведе обширни изпитания от край до край за всеки компонент, приложение, функционалност и подсистема, предмет на договора. Тези обширни тестове потвърждават, че системата е напълно функционираща, заявява компанията. Според подписаният договор \"Капш\" е отговорен за изграждането на онлайн магазин за покупка на продукти за използване на пътната инфраструктура, достъпен чрез бутона \"Купи електронна винетка\" на страницата bgtoll.bg, се казва в съобщението . В него се пояснява, че онлайн магазинът е тестван и в качеството й на надзорен орган. \"Капш\" обаче не се смята за отговорна за изграждането и оперирането на информационната уеб страница bgtoll.bg. Онлайн магазинът на \"Капш\" се намира/хоства в центъра за данни на системата за събиране на такси и \"Капш\" стриктно спази изискванията на АПИ при разработването на функционалността му, добавя компанията. Конвертирането на хартиена винетка в електронна не е предмет на договора с \"Капш\", уточнява компанията, която не се смята за отговорна и за уебсайта, свързан с конвертирането на винетки. не попадат в обхвата на договора между \"Капш\" и АПИ, е друго уточнение на разработчика. \"Капш\" достави, оборудва и подготви готови за инсталиране поискания брой терминали за самообслужване. След инструкции от възложителя екипите на \"Капш\" доставят и инсталират терминалите, където АПИ потвърждава, че предварително одобрените локации отговарят на техническите изисквания за инсталации, уверяват оттам. Припомня се, че на 14 декември АПИ и \"Капш\" са подписали приемо-предавателен протокол за предаване на системата за електронна винетка и прилежащите й активи. След подписването на протокола терминалите за самообслужване, центърът за данни, онлайн магазина, автомобилите за контрол, правоприлагането и другите системни компоненти са изцяло под контрола на АПИ, подчертава компанията. След предаването, съгласно договора ежедневното функциониране и опериране на системата, както и процесите по правоприлагане са отговорност на АПИ. \"Капш\" отговаря за на компонентите на системата. \"Капш\" декларира, че без да й се плаща, добросъвестно предоставя обширни и непрекъснати съвети при поискване от властите. Компанията пише, че приветства проверката на министерството и е уверена, че всички ангажименти към властите и по отношение на договора са изпълнени. \"Капш\" припомня, че освен в България, такива поръчки са й възлагани в Европа и от Австрия, Швейцария, Полша, Чехия и Беларус, а наскоро е сключила договор за събиране на тол таксата за пътническите превозни средства в Германия.", "date": "2019.01.09", "title": "Фирмата разработчик на винетната система обяви, че си е свършила работата"}
{"url": "https://www.dnevnik.bg/ot_vas/novini_ot_vas/2019/01/09/3372328_zimni_puteki/", "text": "Храмът \"Въздвижение на Светия Кръст Господен\" познат и като \"Св. Мина\", след години на ремонт и обновяване отново привлича поклонници в местността Кръста, кв. \"Лозенец\"", "date": "2019.01.09", "title": "Зимни пътеки"}
{"url": "https://www.dnevnik.bg/bulgaria/2019/01/09/3372698_pet_ot_opasnite_postroiki_v_romskata_mahala_na_selo/", "text": "Пет незаконни постройки в ромската махала на село Войводиново вече са съборени. Утре предстои още 10 постройки да бъдат премахнати. Това каза за \"Фокус\" кметът на Община Марица Димитър Иванов. Събарянето им започна само два дни след побоя в селото, при който жители на ромската махала нападнаха и пребиха военнослужещ. Днес двамата задържани за престъплението се изправиха пред съда и  бяха оставени за постоянно в ареста.  Багери са влезли в ромската махала около 16 ч. под засилена полицейска охрана. Събарят се сградите, които са опасни за живота и здравето както на живеещите в тях, така и на преминаващите. Такива са около 15 постройки в махалата. \"Всички явно са се настанили при близки в други населени места\", каза кметът на Войводиново Димитър Тошев, цитиран от БНР, след като се разбра, че нито един жител на махалата не е там при влизането на багерите. Утре събарянето ще продължи след 8 ч. Елекрозахранването в махалата също е прекъснато, защото повечето семейства са ползвали ток незаконно, съобщи МВР. За премахването на останалите сгради в махалата, които не се водят за опасни, ще се изчака 14-дневният законов срок за обжалване. С обещание за събаряне на постройките се ангажира министърът на отбраната и вицепремиер Красимир Каракачанов, който след случая заяви, че \" циганите в България станаха изключително нагли и търпимостта на българското общество се изчерпа\".", "date": "2019.01.09", "title": "Пет от опасните постройки в ромската махала на село Войводиново вече са съборени"}
{"url": "https://www.dnevnik.bg/evropa/2019/01/09/3372516_dostatuchno_li_se_vuzmuti_germaniia_ot_poboi_nad/", "text": "Насилствено решаване на политически конфликти в Германия за последно е имало преди десетилетия – за подобни неща децата можеха да научат единствено от учебниците по история. Но ето че сега насилието явно се завръща по германските улици. В Бремен неизвестни лица пребиха Франк Магниц - депутат в Бундестага, който е и председател на местната партийна организация на \"Алтернатива за Германия\" (АзГ). В резултат на побоя Магниц бе приет в болница. Бруталното деяние предизвика огромно възмущение сред представителите на всички останали партии. Председателят на АзГ Йорг Мойтхен обаче наля допълнително масло в огъня, публикувайки в \"Туитър\" снимка на ранения по главата Магниц. Така омразата от улицата се пренесе и изля и в социалните медии. След известно време почти всички останали медии информираха за случая. Навярно те щяха да го направят много по-рано, ако не ставаше дума за депутат от дяснопопулистката АзГ, а за политик от някоя друга партия. Вярно е, че десните популисти от \"Алтернатива за Германия\" нямат много приятели сред германските медийните среди, но подобно брутално насилие не бива в никакъв случай да бъде премълчавано. Затова престъплението от Бремен естествено е тема и за \"Дойче Веле\". Къде започва и къде свършва насилието?  Всички наблюдатели са единодушни, че откакто АзГ влезе в Бундестага, тонът на дебатите там значително е загрубял. Десните популисти говорят за \"мъже с ножове и забрадени момичета, които живеят на гърба на държавата\", визирайки бежанците. Речта им е изпълнена с крайна омраза, която поставя всички мигранти под един знаменател. Останалите партии, за съжаление, също не са открили още верния тон за разговори, който да внесе деескалация в обществото. Депутатът от ГСДП Йоханес Карс например твърде предизвикателно се обърна към народните представители от АзГ в Бундестага, заявявайки: \"Омразата е разкривила лицата ви! Вижте се в огледалото!\" В знак на протест цялата фракция на АзГ напусна пленарната зала. Стигна се до сцени, каквито Германия не е преживявала от времето на Ваймарската република до днес. Навярно онзи, който е извършил бруталното нападение срещу депутата Магниц, също е бил подтикнат към насилие от все по-истеричните нападки, които просто заливат социалните медии. Голямото мнозинство от хората в Германия нямат нищо общо с това и се отвръщат отвратени. Но, за съжаление, си мълчат! А именно оттам - от средата на обществото - би трябвало да дойде импулсът за уталагане на страстите - от училищата и семействата! В Германия се забелязва десен уклон, който непременно трябва да стане предмет на разговори и обсъждания. Хората трябва отново да започнат да разговарят помежду си, независимо дали са от Източна или Западна Германия, дали са чужденци или местни хора, бедни или богати. В политиката този импулс трябва да дойде от утвърдените партии. Независимо от остротата на споровете с АзГ, те са длъжни да запазят култивиран тон на общуване. От АзГ подобно нещо едва ли може да се очаква – това си пролича и от истеричния начин, по който партията реагира на бруталното нападение срещу депутата Франк Магниц.", "date": "2019.01.09", "title": "Достатъчно ли се възмути Германия от побой над крайнодесен депутат"}
{"url": "https://www.dnevnik.bg/bulgaria/2019/01/09/3372704_zdravniiat_ministur_razporedi_proverka_v_stolichnata/", "text": "Министърът на здравеопазването Кирил Ананиев е разпоредил проверка на действията на Центъра за спешна медицинска помощ в София заради случай с починало дете по-рано днес. Това съобщи БТА, позовавайки се на информация от пресслужбата на ведомството. Днес в 14.02 ч. на тел. 112 е постъпил сигнал за 11-годишно дете със задушаване, повръщане на кръв и в тежко състояние, а в 14.03 ч. лекарски екип се пренасочва от друг адрес за този сигнал от Ботунец, посочиха от Центъра за спешна помощ. В 14.08 ч. жена, която се е представила като леля на детето, се е обадила и е отказала сигнала, твърдейки, че ще закарат детето със собствен транспорт до лечебно заведение. В 14.16 ч. медицинската сестра от Филиала за спешна помощ в Ботунец е подала сигнал за изключително тежкото състояние на детето и е започнала реанимационни действия, но то е починало. Медицинската сестра е била сама, тъй като в същото време лекарят от екипа е бил в София за хоспитализация на друго дете. По информация на \"Фокус\" пред филиала на Спешна помощ в \"Ботунец\" се е събрала голяма група хора, най-вероятно близки на починалото дете. Наложило се е полицаи да организират кордон около филиала, защото е имало агресивно поведение, уточни говорителят на Центъра за спешна медицинска помощ в София Катя Сунгарска.", "date": "2019.01.09", "title": "Здравният министър разпореди проверка в столичната Спешна помощ заради починало дете"}
{"url": "https://www.dnevnik.bg/sport/2019/01/09/3372710_silen_sniag_otloji_zavrushtaneto_na_lindzi_von/", "text": "Дългоочакваното завръщане на голямата звезда на алпийските ски Линдзи Вон се отлага. 34-годишната американка трябваше да вземе участие в спускането и супергигантския слалом в Санкт Антон през уикенда. Двата старта обаче бяха отложени заради силни снеговалежи. Вон  пропусна началото на сезона в Световната купа заради контузия , която получи по време на тренировка през ноември. По-късно тя разкри, че има увреждане на предна кръстна връзка и натъртване на кост. В последните години американката непрекъснато е измъчвана от тежки травми и имаше няколко дълги отсъствия от пистата. Тя претърпя доста операции, като заради една от тях пропусна зимните олимпийски игри в Сочи през 2014 г. През октомври олимпийската шампионка от Ванкувър 2010 обяви, че ще прекрати състезателната си кариера след края на сезона. Впоследствие тя намекна, че плановете й могат да се променят заради контузията. Вон има 84 победи в Световната купа и изостава само с четири от рекорда на Ингемар Стенмарк. Tя обаче заяви, че евентуално отлагане на края на кариерата й няма общо с подобряването на едно от най-великите постижения в този спорт .", "date": "2019.01.09", "title": "Силен сняг отложи завръщането на Линдзи Вон"}
{"url": "https://www.dnevnik.bg/sport/2019/01/09/3372718_balkan_razbi_levski_lukoil_i_go_zasili_kum_izhoda_na/", "text": "Балкан\" постигна разгромна победа с 81:57 срещу \"Левски Лукойл\" в двубой от третия кръг на втората групова фаза в Купата на ФИБА Европа. Тимът от Ботевград записа втори успех и запази отлични шансове да се класира за директните елиминации на четвъртия по сила европейски клубен турнир. В същото време шансове на \"Левски Лукойл\" да продължи в следващата фаза бяха сведени до минимум. Българският шампион допусна трето поражение от три срещи и дори при успех в оставащите три двубоя може да отпадне от надпреварата. В другия мач от група J \"Алба фехервар\" победи \"Ирони\" (Нес Циона) с 93:80 като гост и нанесе първа загуба на израелския отбор. \"Алба\", \"Ирони\" и \"Балкан\" се изравниха на върха в класирането, като са разделени само от точкова разлика. Унгарският тим е с най-добро съотношение - +50, при +13 за израелците и +3 за българския вицешампион. \"Балкан\" започна отлично мача с \"Левски Лукойл\" и само след шест минути игра отвори разлика от 12 точки - 15:3. В края на първата четвърт гостите намериха верния ритъм след няколко силни отигравания на Христо Захариев и намалиха пасива си до пет точки - 19:24. В началото на втората четвърт тимът на Константин Папазов се доближи само на точка от съперника - 23:24. \"Балкан\" все пак отвори разлика от пет-шест точки, която съумя да поддържа до края на полувремето, който дойде при 39:33. Домакините започнаха силно и третата четвърт, като натрупаха аванс от 11 точки - 50:39. Последваха силни минути за играчите на \"Левки Лукойл\", които отбелязаха 11 поредни точки и изравниха резултата за пръв път от началото на мача. \"Балкан\" спря серията на съперника, не допуснаха нито един кош в последните 2:22 минути на частта и си осигуриха аванс от шест точки преди последните десет минути - 56:50. \"Левски Лукойл\" отбеляза първото попадение във финалната четвърт и намали до 52:56. Последва обаче серия от 19 поредни точки на \"Балкан\", която реши изхода на двубоя. В края домакините дори увеличиха преднината си. Брандън Браун беше най-полезен за \"Балкан\" с 21 точки, седем борби и пет асистенции. Той вкара три тройки от шест опита и общо девет от 15-те си стрелби от игра. Алекс Гарилович добави 15 точки и осем борби, Микаел Хопкинс завърши с 14 точки, седем борби и четири асистенции, а Венцислав Петков записа 14 точки и четири откраднати топки. В \"Левски Лукойл\" най-резултатен беше Патрик Рембърт с 19 точки. Нито един от останалите играчи не завърши с двуцифрен точков актив. Сините вкараха едва четири тройки от 21 опита (13 от 33 за \"Балкан\") и приключиха с 35% успеваемост в стрелбата от игра (48.5% за \"Балкан\"). \"Балкан\" записа втора победа срещу \"Левски Лукойл\" през сезона. На 27 декември двата отбора се срещнаха в първи мач от четвъртфиналите в Купата на България. Двубоят се игра в зала \"Универсиада\" в София, а гостите спечелиха драматично с 81:80. Днешната среща беше четвърта помежду им този сезон. Първите две, които бяха в българското първенството, завършиха с победи за шампионите - 89:79 през октомври и 77:73 в събота. Те ще изиграят най-малко още два мача в следващите четири седмици - втория за Купата на България (16 януари) и втория за Купата на ФИБА Европа (5 февруари). Глоба за \"Левски\" По-рано днес беше обявено, че \"Левски Лукойл\" е глобен с 5000 лева за нарушаване на реда по време на мач. Сините бяха санкционирани от Националната баскетболна лига (НБЛ) заради лошото поведение на феновете в  двубоя за първенство на 5 януари. Освен това столичният клуб беше задължен да осигурява полицейска охрана за всяка една от домакинските си срещи. В третата четвърт на мача агитката на \"Левски Лукойл\" напусна своята зона и опита да нападне феновете на \"Балкан\". Част от привържениците на домакините хвърляха предмети, като дете и телевизионен оператор бяха ударени с бутилки. Това е втори инцидент в двубой между сините и тима от Ботевград в зала \"Унивесиада\". Първият беше през май 2018 г. във втория мач от финалния плейоф в българското първенство. Тогава фенове на \"Левски\" нападнаха играчите на \"Балкан\". Мачът беше прекратен и  доигран пред празни трибуни на другия ден .", "date": "2019.01.09", "title": "\"Балкан\" разби \"Левски Лукойл\" и го засили към изхода на Европа"}
{"url": "https://www.dnevnik.bg/sviat/2019/01/09/3372726_zam-glavniiat_prokuror_na_sasht_iska_da_napusne_posta/", "text": "Заместник-главният прокурор и заместник-министър на правосъдието на САЩ Род Розенстайн ще се оттегли от поста до няколко седмици, съобщава БТА. Според американски медии той желае да се оттегли, след като Сенатът утвърди за нов правосъден министър Уилям Бар. Изслушването на Бар в горната камара на Конгреса на САЩ ще се състои на 15 и 16 януари. Род Розенстайн винаги е казвал, че иска да остане около две години в правителството, подчерта днес говорителката на Белия дом Сара Сандърс. Тя нито потвърди, нито отрече информацията за евентуалната му оставка. Розенстайн, който в неделя ще навърши 54 години, направи добра кариера в наказателното правосъдие по времето на петима американски президенти. Той бе утвърден за заместник-главен прокурор с подкрепата както на републиканците, така и на демократите. На този пост, който не е прекалено политически, Розенстайн отговаря за всекидневното управление на огромната американска съдебна машина. Той обаче се озова в центъра на политическата борба само няколко дни след встъпването си в длъжност. След като президентът на САЩ Доналд Тръмп уволни шефа на ФБР Джеймс Коми, Розенстайн повери през май 2017 г. изключително деликатното разследване за евентуален сговор между Русия и предизборния щаб на Тръмп на специалния прокурор Робърт Мълър. Това стана, след като тогавашният правосъден министър и главен прокурор Джеф Сешънс си направи самоотвод. Розенстайн, като втори в йерархията на министерството, пое контрол върху разследването на Мълър и в продължение на 20 месеца одобряваше негови искания, сред които и молба за претърсване на жилището на бивш адвокат на Доналд Тръмп. С това Розенстайн си навлече гнева на президента, който постоянно говори за \"лов на вещици\". След уволнението на Сешънс на теория контролът върху разследването на Мълър бе поет от временно изпълняващия длъжността министър на правосъдието и главен прокурор Матю Уитакър.", "date": "2019.01.09", "title": "Зам.-главният прокурор на САЩ иска да напусне поста си, твърдят американски медии"}
{"url": "https://www.dnevnik.bg/photos/2019/01/09/3372651_fotogaleriia_svetovnite_snimki_na_denia_-_9_ianuari/", "text": "Кадър от колата на Стефан Петерхансел по време на втория етап от Рали \"Дакар\".", "date": "2019.01.09", "title": "Фотогалерия: Световните снимки на деня - 9 януари 2019 г."}
{"url": "https://www.dnevnik.bg/sviat/2019/01/09/3372730_uzbekistan_shte_vuvede_ot_1_fevruari_bezvizov_rejim/", "text": "Узбекистан ще въведе от 1 февруари тази година безвизов режим при престой до 30 дни за граждани на 45 страни, включително България, съобщава БТА. Мярката се отнася предимно за европейски и други западни държави. Миналата година Узбекистан въведе безвизов режим при престой до 30 дни за граждани на 10 страни, сред които Франция, Германия, Япония, Южна Корея и Израел. Това доведе до двукратно увеличаване на броя на чужденците, посетили бившата съветска република в Централна Азия - от 2.6 милиона през 2017 г. до 5.3 милиона през 2018 г.", "date": "2019.01.09", "title": "Узбекистан ще въведе от 1 февруари безвизов режим при престой до 30 дни за българи"}
{"url": "https://www.dnevnik.bg/citat_na_deniia/2019/01/09/3372729_citat_na_denia_levski_prilicha_na_liteks_ot/", "text": "Това заяви бившият собственик на \"Левски\" Тодор Батков в предаването \"Домът на футбола\" по \"Диема спорт\". Според него в един клуб с толкова много фенове трябва да има по-голяма публичност за случващото се. \"В \"Левски\" трябва да се генерират новини. Когато има новини, било то положителни или отрицателни, трябва да са по-публични първите хора в клуба. Сега не са, а не трябва да е така. Това допълнително отблъсква хората\", каза още Батков. \"Аз поне така съм разбирал нещата. Разбирал съм президентството на \"Левски\" като един висок обществен дълг и възможност за много голямо социално действие\", допълни той. Според адвоката \"в никакъв случай не бива да се допуска някакво сътресение в клуба\". \"Прекалено ще бъде. И то заради тези стотици хиляди, които обичат \"Левски\" и на които част от живота им е \"Левски\", заяви Батков. Той каза още, че не мисли за връщане в клуба. \"Няма вечни неща. Мисля, че изкарах достатъчно начело на \"Левски\". Каквото можах - направих, каквото имах - дадох. Постигнаха се много успехи, за които се говори още. Оставам духом в любимия клуб, но дотук\", завърши Батков.", "date": "2019.01.09", "title": "Цитат на деня: \"Левски\" прилича на \"Литекс\" от най-тъмните години"}
{"url": "https://www.dnevnik.bg/sviat/2019/01/09/3372735_nai-bogatiiat_chovek_v_sveta_se_razvejda/", "text": "Изпълнителният директор на \"Амазон\" Джеф Безос обяви, че се развежда със съпругата си Маккензи след 25-годишен брак. Най-богатият човек в света оповести решението чрез съвместно изявление с все още законната му съпруга в \"Туитър\". Двамата подчертават, че разводът е по взаимно съгласие. В съобщението пише още, че бракът им е бил успешен и ще продължат да са приятели и семейство, тъй като имат 4 деца. Джеф и Маккензи Безос се запознават, когато той е вицепрезидент на хеджфонд, а тя се явява на интервю за работа. Сключват брак след шест месеца през 1993 г. След това се преместват в Сиатъл, където Джеф Безос отваря книжарница в интернет и с това дава началото на \"Амазон\". По данни на \"Форбс\" Безос е най-богатият човек в света. Състоянието му се оценява на 137 млрд. долара. Според американски медии двамата нямат предбрачен договор и така натрупаните по време на брака им активи ще се разделят поравно. Новината за развода се отрази и на акциите на \"Амазон\". Първоначално те се сринаха, но за няколко часа се върнаха на нивата си от около 1600 долара за една акция. Обявяването на развода им беше оповестено, след като ден по-рано се разбра, че американският гигант за онлайн търговия \"Амазон\" стана компанията с най-голяма пазарна капитализация в света, отнемайки от \"Майкрософт\" (Microsoft) първото място на \"Уолстрийт\". Акциите на ръководената от Безос компания поскъпнаха с 3.44 процента. Така пазарната ѝ капитализация достигна 797 млрд. долара, а тази на \"Майкрософт\" е 783 млрд.", "date": "2019.01.09", "title": "Най-богатият човек в света се развежда"}
