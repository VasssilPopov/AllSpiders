{"url": "https://www.dnevnik.bg/gradska_sreda/2019/05/16/3906938_proektantut_na_remonta_na_ul_graf_ignatiev_iska_da/", "text": "Общо 14 творчески екипа ще се състезават в международния конкурс за обновяване на столичния площад \"Св. Неделя\", заяви главният архитект на София Здравко Здравков. Сред българските кандидати са \"А.Д.А.\", по чиито проекти сега се ремонтират ул. \"Граф Игнатиев\", както и площадите \"Славейков\" и \"Св. Александър Невски\". Останалите български участници са арх. Стефан Добрев, \"Никонсулт\", \"Конкурент-90\", обединение \"Ка.Ла.Ро.\", \"Амфион\", \"ДС Архитектура, Реставрация и ландшафт\" и българо-италианският екип \"ДжиТиЕрЕф&студио Морфе\". Чуждестранните кандидати са от Италия, Русия, Франция, Румъния и Турция. В заданието на конкурса се търсят връзки между пешеходните зони на бул. \"Витоша\", Ларгото и ул. \"Пиротска\". Препоръчва се и приобщаване на пространствата пред ЦУМ, джамията \"Баня Башъ\" и неовладените още територии към ул. \"Георг Вашингтон\" и католическата църква. Спецификата на пространството е, че включва археологическия резерват \"Сердика-Средец\", което изисква намирането на безопасен достъп до бъдещото експониране на находките северно от църквата \"Св. Неделя\". Като проблемни зони на площада са отбелязани паркингите пред \"София хотел Балкан\" - за 40 коли, и пред Богословския факултет - за 10 коли. Трамвайното трасе през площада трябва да остане, като се препоръчва на кандидатите да търсят развитието на велоалеи. Според Общия устройствен план площад \"Св. Неделя\" се води зона Тзв, което позволява само озеленяване на улици и не допуска строителство на сгради. Журито на конкурса включва проф. Паоло Дезидери от Римския унивеверситет \"Рома Тре\", главните архитекти на Москва и Варшава Сергей Кузнецов и Марлена Хапах, Дейвид Басулто, гл. редактор на ArchDaily, Мартин Аартц, преподавател в Академията за архитектура в Ротердам, Йони Бобоци, ръководител на градоустройството на община Тирана. От българските архитекти в журито са поканени Григор Дойчинов, Галина Тачиева, доц. Йорданка Кандулкова и Малина Едрева, която е председател на комисията по култура на Столичния общински съвет. На първия кръг на конкурса, който е на 20 и 21 юни, журито ще отсее половината кандидати. Ще останат седем творчески екипа за състезанието за най-добър идеен проект за обновяването на площада. Първата награда е 70 хиляди лева, втората - 60 хил. \"Крайният срок за представянето на седемте проекта ще е през октомври-ноември\", обясни днес главният архитект на София Здравко Здравков.", "date": "2019.05.16", "title": "Проектантът на ремонта на ул. \"Граф Игнатиев\" иска да прави и площад \"Света Неделя\""}
{"url": "https://www.dnevnik.bg/sport/2019/05/16/3906832_angliiskite_klubove_pritiskat_uefa_zaradi_biletite_v/", "text": "Английският клубен футбол ще помни винаги настоящия сезон, след като четири клуба достигнаха до финалите в двата европейски турнира Шампионската лига и Лига Европа. \"Ливърпул\", \"Тотнъм\", \"Челси\" и \"Арсенал\" обаче изразиха своето недоволство от малкия брой билети, които са отпуснати на клубовете - финалисти в надпреварите. За финала в Шампионската лига на 1 юни в Мадрид, в който ще спорят \"Ливърпул\" и \"Тотнъм\", клубовете получават едва 33 хиляди билета общо. Капацитетът на стадион \"Уанда метрополитано\" е 68 хиляди места. Голяма част от билетите обаче са за партньори на Европейската футболна централа (УЕФА). Още по-малко са билетите за клубовете, които ще играят във финала в Лига Европа. \"Арсенал\" и \"Челси\" се изправят един срещу друг на 29 май в Баку, като получават едва по 6000 билета. \"Всички в \"Арсенал\" сме щастливи, че достигнахме до финала на Лига Европа и всички ние с нетърпение очакваме мача с \"Челси\". Въпреки това сме изключително разочаровани от факта, че УЕФА може да ни отпусне само 6000 билета за стадион с капацитет от 60000 места\", пише в съобщението. \"От името на нашите фенове бихме искали да разберем какви са критериите, по които се избира мястото за провеждане на финали, както и изискванията за феновете, дали се взимат под внимание. Гледайки напред, призоваваме УЕФА да има предвид материално-техническото обезпечаване и исканията на привържениците при избора си за провеждането на финали, тъй като случващото се през този сезон е неприемливо и не бива да се повтаря. Ще се радваме да се включим в обсъжданията в бъдеще, за да се избегне повторение на настоящата ситуация\", пишат още от \"Арсенал\". \"Артилеристите\" имат 45 хиляди притежатели на сезонни карти, които няма да могат да се възползват от тях и да гледат срещата. Негативно към ситуацията се отнесе и  мениджърът на \"Ливърпул\" Юрген Клоп , който призова градовете домакини да бъдат избирани по-внимателно. \"За много хора ще бъде истинско предизвикателство да стигнат изобщо до Баку\", каза Клоп. В общо писмо фенските организации на \"Ливърпул\" и \"Тотнъм\" се обърнаха към УЕФА и нейните партньори. Те обявиха, че са ги призовали да върнат част от полагащите им се билети. \"Помолихме \"Нисан\", \"Плейстейшън\", \"Газпром\", \"Пепси\", \"Сантандер\", MasterCard, \"Хайнекен\" и други, да помогнат да възстановим баланса.\"", "date": "2019.05.16", "title": "Английските клубове притискат УЕФА заради билетите в европейските финали"}
{"url": "https://www.dnevnik.bg/bulgaria/2019/05/16/3906970_publikaciia_svurza_blizka_do_geshev_jena_s_vaklin/", "text": "Детелина Ханчева, с която зам.-главният прокурор Иван Гешев живее на семейни начала, е съдружник с бизнес-партньора на строителния предприемач Александър Ваклин - Марио Кърковски. Това  съобщава в своя публикация \"Фрогнюз\" . Ваклин е основният свидетел по делото срещу бившия кмет на \"Младост\" Десислава Иванчева, която преди месец  бе осъдена на 20 г. затвор  за подкуп. Публикацията е със заглавие: \"Жената до Гешев е съдружник с ортака на Ваклин\". Иван Гешев каза пред \"Дневник\", че няма да коментира лични въпроси и така нито отрече, нито потвърди за Детелина Халачева. Той реагира на материала с думите: \"Не чета \"Фрогнюз\" по хигиенни съображения. На второ място - по делото КТБ, по което съм прокурор, има доказателства и данни за свързаност на журналисти от тази медия с подсъдими лица, намиращи се в Белград, респективно подсъдимият Цветан Василев. Така че очаквам всякакви неща, които могат да излязат от този сайт и няма да се изненадам, ако кажат всичко – включително, че майка ми е човекоядец\". На въпрос дали това е атака срещу него самия в навечерието на избора на нов главен прокурор и при положение, че името му е спрягано за евентуален кандидат за поста, Гешев отговори, че атаките срещу него даже са закъснели. \"99% потвърждавам и към този момент, което казах и преди - не смятам да участвам в това кално състезание\", уточни зам.-главният прокурор. Според публикацията във \"Фрогнюз\" и справка в Търговския регистър Ханчева е съдружник с Кърковски във фирмата \"Отеа\" ООД. Това дружество е собственост на Ханчева и фирмата \"М Консулт 95\" ЕООД. Неин управител е Кърковски, който се появява и в няколко други дружества. В едно от тях- \"МС Консулт 2004\" - той е съдружник с Ваклин. Миналият април тази фирма е прехвърлена на трети човек. Жената, с която Гешев живее, е купувала имоти от друга фирма на Кърковски - \"МС Консулт 2010\", пише още \"Фрогнюз\". Става дума за апартамент и паркомясто в столичния район Зона Б-17. В своята декларация за имущество и конфликт на интереси заместник-главният прокурор Иван Гешев се е възползвал от правото, което има по закон, като изрично е посочил, че не желае да декларира какво притежава човекът, с когото е във фактическо съжителство. Гешев няколко пъти е коментирал делото срещу Десислава Иванчева, защитавайки работата на Специализираната прокуратура, казвайки, че не разбира каква е фиксацията по този случай и е атукавал без да назовава имена олигарси, партии и други интереси, които били свързани с обвиняемите. А Иванчева и другата подсъдима Биляна Петрова обявиха през април, че ще заведат  дело срещу Гешев \" за подвеждане и неправилна информация по медиите, за клевета\" . Зам.главният прокурор коментира в тв интервю, че Иванчева може и да лъже, за да се защити. ", "date": "2019.05.16", "title": "Публикация свърза близка до Гешев жена с Ваклин, зам. главният прокурор видя атака"}
{"url": "https://www.dnevnik.bg/razvlechenie/2019/05/16/3906858_snimka_na_denia_purvata_v_sveta_kola_bugati_ot_lego/", "text": "Първата в света кола с двигател, създадена на 90% от части \"Лего\" и по модел на марката \"Бугати\", се завърна в \"Дома на Лего\" в град Билунд, Дания, след като обиколи САЩ, Франция, Великобритания и редица други страни в света.", "date": "2019.05.16", "title": "Снимка на деня: Първата в света кола \"Бугати\" от \"Лего\""}
{"url": "https://www.dnevnik.bg/sport/2019/05/16/3906841_vse_poveche_futbolisti_tursiat_psihicheska_pomosht_v/", "text": "Рекорден брой футболисти са потърсили психологическа помощ в Англия, отчита Асоциацията на професионалните футболисти (PFA), цитирана от Би Би Си. От януари общо 355 професионални играчи са преминали терапия. Това е най-високият брой към този период на годината. Очакванията на PFA са до края на 2019 г. регистрираните случаи да са два или три пъти повече от 2018 г. За сравнение, за цялата минала година са записани 438 случая, а две години по-рано броят им е бил 160. Майкъл Бенет, който е начело на звеното за здравето на футболистите към PFA, очаква в идните седмици повече футболисти да потърсят подкрепа заради предстоящия трансферен прозорец и промените в съставите на отборите. Според него ръстът \"е нещо положително\", тъй като показва, че играчите имат доверие в PFA. \"Когато футболистите се върнат за началото на лятната подготовка, тогава е моментът, в който тези, които нямат договор, си дават сметка, че имат проблеми - психически, емоционални и финансови\", обясни Бенет.", "date": "2019.05.16", "title": "Все повече футболисти търсят психологическа помощ в Англия"}
{"url": "https://www.dnevnik.bg/citat_na_deniia/2019/05/16/3906982_citat_na_denia_niama_da_uchastvam_v_kalnoto_sustezanie/", "text": "Това  каза пред \"Дневник\" зам. главният прокурор Иван Гешев . Коментарът му дойде след медийна публикация на  \"Фрогнюз\" , че жената, с която живее на семейни начала, е  е съдружник с бизнес-партньора на строителния предприемач Александър Ваклин - Марио Кърковски. Ваклин е основният свидетел по делото срещу бившия кмет на \"Младост\" Десислава Иванчева, която преди месец  бе осъдена на 20 г. затвор  за подкуп. Публикацията е със заглавие: \"Жената до Гешев е съдружник с ортака на Ваклин\". На въпрос дали това е атака срещу него самия в навечерието на избора на нов главен прокурор и при положение, че името му е спрягано за евентуален кандидат за поста, Гешев отговори, че атаките срещу него даже са закъснели.", "date": "2019.05.16", "title": "Цитат на деня: Няма да участвам в калното състезание за нов главен прокурор"}
{"url": "https://www.dnevnik.bg/photos/2019/05/16/3906951_fotogaleriia_svetovnite_snimki_na_denia_-_16_mai_2019_g/", "text": "Кадър от откриването на музея на Статуята на свободата на остров Либърти в Ню Йорк, САЩ.", "date": "2019.05.16", "title": "Фотогалерия: Световните снимки на деня - 16 май 2019 г."}
{"url": "https://www.dnevnik.bg/biznes/2019/05/16/3906997_sudut_otmeni_rekordnata_globa_ot_blizo_15_mln_lv/", "text": "Административен съд – София-област отмени рекордната глоба от близо 15 млн. лева, която беше наложена на \"Метро Кеш енд Кери България\" от Комисията за защита на конференцията (КЗК). Компанията беше санкционирана в началото на тази година заради рекламен клип след жалба на конкурента \"Лидл България енд Ко\", съобщава  \"Капитал\" . Решението може да бъде обжалвано пред Върховния административен съд в 14-дневен срок от съобщаването му на страните. Поводът за производството е видеоклип на \"Метро Кеш енд Кери България\" с послание \"Не сменяй вкуса, смени магазина. При нас италианската седмица е през цялата година. Метро. Имаме го.\" Според съда провежданите от \"Лидл\" рекламни кампании под формата на \"тематични седмици\" не са изключителни и не се провеждат само от тази верига. Регулаторът смята, че в рекламните клипове е налице косвено идентифициране на конкурента \"Лидл\", който организира тематични седмици от 2012 г. досега, по време на които се предлагат продукти, типични за кухните на някои държави, известни с традиции в кулинарията. Повече по темата четете  тук.", "date": "2019.05.16", "title": "Съдът отмени рекордната глоба от близо 15 млн. лв., наложена на \"Метро\""}
{"url": "https://www.dnevnik.bg/sport/2019/05/16/3906786_snimka_na_denia_smurf_v_obshtinskiia_suvet/", "text": "Радостта от   накара административният директор на клуба Атанас Узунов да се появи с костюм на смърф на сесията на общинския съвет в Пловдив. \"Малко съм развълнуван, а и не съм спал. От името на ръководството на \"Локомотив\" (Пловдив) искаме да изразим нашата благодарност за феърплея, който показаха двете агитки, както и самите футболисти. Доказахме, че освен европейска столица на културата Пловдив е столица и на футбола. Доказахме, че футболът е една социална магия, която обединява много хора\", каза Узунов. Костюмът на смърф е свързан с прякора на черно-белите.", "date": "2019.05.16", "title": "Снимка на деня: Смърф в общинския съвет"}
{"url": "https://www.dnevnik.bg/politika/2019/05/16/3906799_sds_podade_jalba_sreshtu_stafan_tafrov_v_cik/", "text": "Съюзът на демократичните сили (СДС) подаде сигнал в Централната избирателна комисия (ЦИК) срещу Стефан Тафров (\"Да, България\"), кандидат за евродепутат от обединението \"Демократична България\", съобщи пресцентърът на партията. Оплакванията са заради предизборен клип на Тафров, съдържащ \"фигуративна марка на СДС и графичните знаци на Организацията на обединените нации (ООН) и СДС\". В жалбата се отбелязва, че от 2002 г. СДС е носител на правата върху фигуративната марка. \"Правилата за водене на предизборна кампания забраняват извършването на заблуждаваща агитация и използването на символи/графични знаци на други политически партии, участващи в изборите\", се посочва в сигнала. И още: че партията не е давала съгласието си за използването на регистрираната и притежавана от нея марка, заради което смята това за незаконно и настоява ЦИК да задължи \"Демократична България\" да премахне от агитационния клип фигуративната марка на СДС - лице на лъвче с две вдигнати ръце, както и графичните знаци на ООН и СДС. Партията настоява още и да бъде наложена глоба за допуснатото нарушение. СДС: Не е мъжко, г-н Тафров Вчера в разпространено до медиите отворено писмо до Стефан Тафров от СДС го питат \"дали не вярва в успеха на \"Демократична България\", та се налага да краде символите и авторитета на СДС\". \"Не е мъжко, г-н Тафров! Не започвайте евентуалното си евродепутатство с кражба, г-н Тафров. В Европа не се толерират тези неща!\", пише в писмото. \"Вие отдавна нямате нищо общо със СДС, въпреки че цялата си кариера дължите на тази партия\", се казва още в текста, а Тафров бива определен като \"политически номад, еволюирал в политически джебчия\". В емоционалното писмо се посочва още, че водачът на листата на \"Демократична България\" Радан Кънев \"също си позволява да говори от името на седесарите и да твърди, че те ще го подкрепят\". \"Но Вие нямате право да се пришивате нито към СДС, нито към седесарите\", пише СДС и заклеймява действието на Тафров като \"смешно, безпомощно, жалко и неморално\". Борисов: Двуличник, който говори против мен В скорошно  интервю за Би Ти Ви  на въпрос дали партия ГЕРб ще остане в семейството на Европейската народна партия (ЕНП) премиерът Бойко Борисов нарече Тафров \"двуличник\", без да споменава името му. \"Ние сме от партиите за пример в ЕНП. Ние нямаме, както имаше един посланик в ООН, който се чуди къде да отиде, а и го гледах, прави изказвания по мой адрес. Като знам 5-6-7 години как клечеше, как се молеше да стои там в Ню Йорк, просто толкова двулични хора. Двуличници просто. Такива – молят се, молят се да стоят там на заплати, да са там и изведнъж минават в друга партия и почват да говорят против мене, след като са забравили как са дошли, как са ме молили. Аз не съм ги познавал, той вика: \"Моля ти се. Ти си най-готиният. Ти си толкова голям\". Викам: \"Аз знам кой съм. Ти какво искаш?\". \"Не бе, само посланик да съм. Не искам нищо друго. Само там по червен килим да ходя, на мекичко\", коментира Борисов, като отбелязва, че се сетил \"за този, че го гледах него по една телевизия\". Дни преди това в ефира на БНТ бившият посланик на България в ООН Стефан Тафров (\"Да, България\")  заяви , че \"ЕНП трябва да е по-критична към ГЕРБ, защото в момента ги легитимират. \"Демократи за силна България\" също са част от тях, но са оставени като сирачета\".", "date": "2019.05.16", "title": "СДС подаде жалба срещу Стефан Тафров в ЦИК"}
{"url": "https://www.dnevnik.bg/biznes/2019/05/16/3906836_ochakva_se_spad_na_chujdite_turisti_s_2-3_prez_liatoto/", "text": "След поредни няколко години на увеличение на чуждестранните туристи в България това лято се очаква спад от 2-3 на сто. Прогнозата е на база на ранните записвания, не надеждата на Министерството на туризма е, че резервациите в последния момент ще се засилят. Това коментира в Русе министърът на туризма Николина Ангелкова, цитирана от пресцентъра на ведомството. За периода януари-март спадът на чуждестранните туристи е с около 0.3%. Месец юни ще е показателят дали ще успеем да запазим рекордните резултати от миналия сезон, каза министърът. В отговор на журналистически въпрос тя изтъкна като главна причина ниските цени на преките ни конкуренти – Турция, Египет, Северна Македония, Тунис, Сърбия. \"Те имат възможност за пряко субсидиране на сектора и затова крайната им цена е по-ниска от нашата. Нашите конкуренти в региона, които са и добри наши партньори за далечните пазари, оферират усилено в Германия и Русия, откъдето основно може да се очаква спад\", каза Ангелкова. От друга страна тя отбеляза, че увеличението на ранните записвания на някои пазари е значително - 50% от Украйна, 10% от Франция, 19% от Великобритания, с по около 12% от Чехия и Полша. Ангелкова подчерта, че 2019 г. е обявена за година на вътрешния туризъм. Инициативата на ведомството \"Естествено в България - 2019 година на вътрешния туризъм\", започнала през февруари, вече довела до увеличение на българските туристи с около 2 на сто. През миналата година от 27 млн. нощувки в хотелите, една трета са от българи, отчете министърът.", "date": "2019.05.16", "title": "Очаква се спад на чуждите туристи с 2-3% през лятото"}
{"url": "https://www.dnevnik.bg/sport/2019/05/16/3906196_fotogaleriia_spici_i_bodli_za_dobro_nastroenie/", "text": "Състезанието \"Спици и бодли\" събра рекордните в историята си 350 участници.", "date": "2019.05.16", "title": "Фотогалерия: \"Спици и бодли\" за добро настроение"}
{"url": "https://www.dnevnik.bg/analizi/2019/05/16/3906712_edno_naum_parata_ot_pregriavashtata_ni_ikonomika/", "text": "Тук препечатваме със значителни съкращения текст на вицепремиера и отговорник за еврофондовете Томислав Дончев. Преди ден той обяви по БНТ, че е нужен нов икономически модел за страната, който да не разчита на \"икономиката на ишлемето\". Дългият анализ на Дончев, в който той прави преглед на българската икономика от началото на прехода досега и чертае бъдещата политика - 10 дни преди изборите за европарламент, е публикуван в  блога му  със заглавието \"Време за икономическа трансформация\". Текстът стига до изводи, които ГЕРБ отдавна трябваше да е направил при почти 10-годишното си управление, без да намеква за отговорност. Най-критичното изречение звучи така: \"     Въпреки това публикуваме откъс от текста заради опита за послание към гражданите и бизнеса: Независимо от огромната промяна в последните десетилетия, от глобално конкуриращата се икономика, от новите инвестиции и изпреварващия растеж България е все още далеч от богатото ядро на Европа. Макар да сме скъсили дистанцията, все още се разминаваме значително по доходи, по иновации, по качество на публичната инфраструктура. Добре е да не забравяме, че членството в ЕС е достигната цел, но съвсем не е краят на пътя. То е шанс да се възползваме от стопанската интеграция в най-големия общ пазар на развити и богати бизнеси и потребители в света. Ако искаме относително бързо, в рамките на едно поколение да се доближим осезаемо до най-развитите страни в ЕС чрез много по-бърз икономически растеж, е необходимо да осъзнаем, че  Ключът към постигане на успех е в осъзнаване на необходимостта от бърза промяна към \"икономика на добавената стойност\" като най-адекватен модел за нашата икономическа реалност. Бърз и продължителен икономически растеж в следващите десетилетия може да се отбележи само ако разширим границите на производствените възможности и увеличим потенциала за създаване на допълнителна стойност. С днешните знания за пазари и продукти, с днешната палитра стоки и услуги, с днешните технологии и машини, с днешните работници и техните умения скоро ще достигнем своя лимит. Определянето на отправната точка и багажа, с който тръгваме към развитие на икономика на добавената стойност, преминава през съобразяване с ограниченията и програмиране на възможностите, които стоят пред нас. Да се съобразим с ограничителните фактори означава да отчетем лимита на природните си ресурси от индустриално значение. Да приемем относително малкия размер на вътрешния си пазар като недостатъчна база за продължителен ръст на интензивни производства и услуги. Да признаем за драстичните различия в нивата на развитие на регионите, за унищожената ни индустриална база,    От друга страна, можем да разгледаме неблагоприятните тенденции като възможности, опитвайки се да превърнем свободното движение на хора и работна сила от отрицателен фактор днес във възможност за положителна корекция в нашия демографски баланс. Загубените връзки между науката и бизнеса отварят възможността трансферът на технологии да заеме водещо място в конкурентоспособността на бизнеса ни. Ниското ниво на дигитализация – едва 12% средна интензивност на цифровизиране на предприятия, да се разгледа като фокусирано усилие, силен инструмент за освобождаване от ниската ресурсна ефективност на икономиката. Характеристиките на пазара ни (по размер, регулация и цена) да се превърнат в стратегическо предимство за привличане на подходящи за тестови разработки и нови модели инвеститори и производства. И нека мисловното ни упражнение бъде основано на стабилен фундамент, очертан от: изградената устойчива и предвидима макроикономическа среда; достъп до общия пазар и потенциал за все по-силно интегриране в глобални вериги на добавена стойност; силната и жива традиция в редица сектори (ИТ, машиностроене, електроника). Защото сегашният икономически модел не може повече да бъде двигател за развитие. Защото парата от прегряващата ни днешна икономика оглушително надува свирката на готовия да потегли към следваща гара локомотив. Защото сме се възползвали само от една малка част от потенциала на това да сме част от общия пазар на ЕС. Време е да инвестираме и работим, за да получим истинския, дългосрочен и голям дивидент от членството. Защото категорично усещаме, че до голяма степен сме изразходили съществуващите икономически преимущества – дойде времето с подходящи политики и ресурси да открием нови предимства, които да увеличават потенциала за иновации и производителност на труда. Защото всяка държава има собствена съдба в икономическото си развитие. Време е България да вземе в ръце своята, а не да чака този процес да се случи от само себе си. И защото едва днес през призмата на натрупания опит и еволюционна зрялост сме в състояние и като държава, и като общество да систематизираме усилията и енергията си за осъществяване на българската икономическа трансформация и имаме нужда от ясното формулиране на нейните приоритети не само за да сме по-ефективни, но и за да сме по-обединени в нейното осъществяване. Бихме могли да предположим, че нормалните пазарни механизми ще тласкат естествено пазара към производството на стоки и услуги с висока добавена стойност, включително и като реакция от ограниченото предлагане на работна сила или нейната повишаваща се цена, но няма гаранция колко бързо тези механизми ще дадат резултат. За да бъде ускорен в своята цялост,  Неговата мащабност, многопластовост и сложност изискват това. Не защото държавата държи уникалната формула на неговото постигане, а защото трябва да има способността да систематизира и канализира процеси от такъв мащаб и характер. Анализ на опита и на други държави показва, че публичната власт е отговорна да не стои безучастно отстрани, а да ускори тези процеси, като: В този не просто икономически, а обществени процес не говорим единствено и само за заинтересовани страни, говорим за участници със свои специфични роли и отговорности. И това е една от основните причини държавата да е лидер на този процес. Универсална формула за икономическа трансформация няма. Всяка държава минава по този път по свой начин и със свое темпо. От днешна гледна точка формиращите растеж и развитие фактори са добре известни – иновации и технологии, дигитализация, човешки капитал с повишена квалификация и умения, реиндустриализация, увеличаване на добавената стойност в производствата чрез преминаване към нова продуктова структура. Уникално е обаче тяхното съдържание и специфика, тяхната обвързаност и взаимодействие, които в своята цялост постигат основната цел. Нещо повече – живеем в епоха, в която държавата има сравнително малко инструменти за пряко влияние върху пазарните процеси, което е още една причина да не можем сляпо да копираме опита на някоя от \"старите\" държави членки. Необходимо е да има обществено съгласие, че всички деца трябва да са в училище и да получат основните знания и практически умения, дефиниращи базовата грамотност на XXI век. Принцип на държавните политики и бизнес стратегии трябва да бъде стремежът за по-висока производителност на труда. Целият преход фаворизира стремежа към създаване на максимално голям брой работни места – сега е време да мислим за ефективността и производителността на всяко работно място. Мерките и ресурсите на държавата трябва да подкрепят всяка иновация, инвестиция или нов процес, които намаляват нуждата от допълнителен базов труд за създаването на стока или услуга. Екстензивните бизнесмодели ще свиват ролята си, те ще изчерпят местния ресурс, дори когато говорим за високоплатени към момента услуги. Стратегически големият потенциал за ръст на производителността и общ икономически растеж идва от бизнеси, в които може устойчиво и трайно да се увеличава добавената стойност без пропорционално нарастване на използваната работна сила. Трансформацията не може да се случи без предприемаческа активност – иновациите се случват на микрониво.  Новото знание и новият капитал поне в известна степен ще са заимствани. В области като информационните и комуникационните технологии, роботиката, нанотехнологиите и изкуствения интелект България ще е естествен получател при един продължаващ технологичен трансфер от по-напредналите икономики. Не е задължително това да става от чуждестранни компании, действащи в България – може това да са български предприемачи, които се възползват от интеграцията на бизнеса си с този на чуждестранни партньори. Ключова ще е ролята на т.нар. автентични иноватори, предприемачи, които не просто копират бизнес отвън, не просто са доставчици или обслужват външни партньори, а създават изцяло нови пазарни ниши. Те могат да са глобални лидери. Успоредно с всичко това е важно в страната ни постепенно   Доказано е, че държавите с предприятия, собственици на технологии в производствения сектор, са в естествено по-добри съпоставителни позиции в дългосрочен план. Проектите, включени в този етап, целят изграждане на фундамент за ефективно и постепенно подреждане на структурните предпоставки за трансформация и са в няколко основни насоки.   Това включва нова организация на процеса на управление на иновациите и научно-развойната дейност с цел разработване и изпълнение на по-качествени и зрели политики в тази сфера с ясен принос към икономическата трансформация. Свързано е както със създаване на нарочно национално звено с ясни отговорности за планиране, управление и координация на научния и иновационен процес, така и с въвеждане на условия и механизми за устойчиво и ефективно развитие на българската научна и иновационна екосистема. Предвижда се въвеждане на  Модел, който ще синхронизира наличните и нови финансови източници и инструменти от национален характер, ЕСИФ и централните програми на ЕС и ще ги фокусира към стимулиране на бизнеса за развитие на производства, въвеждайки нови технологии и иновации. В контекста на развитие на икономика на знанието приоритет ще бъде поставен и върху развитието на науката и върховите научни изследвания чрез специални механизми за ефективно използване на техните постижения и уникалност в полза на обществото и икономиката ни и развитие. Търсенето на баланс в териториален аспект на иновационния и научен потенциал ще бъде постигнато чрез програми за координация на създадените и създаващите се нови звена от научната и проиновативна инфраструктура и обвързване на тяхното дългосрочно развитие с местните нужди, потенциал и възможности за индустриален принос. Фокусът се поставя върху развитието на капацитета, задържането и развитието на младите учени и специалисти чрез докторски и научни програми с ясна приложна насоченост и обвързаност с тяхното кариерно развитие. Не на последно място се залага на засилено реализиране на програми за международен обмен на знания, технологии и иновации, които ще спомогнат за плавния преход на българската икономика към такава с по-висока добавена стойност. Това преминава както през развитие на учебни програми с особен акцент върху STEM дисциплините и нова система за ранно професионално ориентиране и развитие, така и през целенасочени усилия за повишаване на качеството и модернизация на средното образование, като цяло в контекста на процеса на дигитализация, развитие капацитета на учителите и въвеждане на по-ефективни форми на обучение. Концентриране на усилията в повишаване на привлекателността, качеството и ефективността на традиционната мрежа от професионални гимназии (откриване на нови при необходимост) чрез осъществяване на съвместни програми с индустрията и бизнеса с реални практики и ангажираност на учащите в производственият процес. В това число разширяване на обхвата на дуалното обучение и повишаване на интереса към техническите специалности и възвръщане на престижа на средното техническо образование. Развитие на програми за повишаване на качеството на висшето образование в традиционните специалности в техническите и другите специализирани университети и връщане към традиционните им специалности, за които имат капацитет и традиция (вкл. и чрез закриване на другите нетипични такива). Процесът включва и  чрез въвеждане на резултатно ориентирани показатели за неговото използване, свързани с реализацията на пазара на труда на техните студенти и качеството на подготовка им. Въвеждане на нови програми за квалификация и преквалификация на работната сила като част от модела, свързан с учене през целия живот чрез жива и активна връзка с индустрията и нуждите на пазара на труда. Всичко това е свързано и с възможност за валидиране на тези знания и повишаване на тяхната стойност чрез практическото им приложение.  Този проект от икономическата трансформация е свързан с програми за разширяване на внедряването на информационни и технологични решения във всички сектори и предприятия от различни мащаби, които могат да повишат тяхната ефективност – от голямото производствено предприятие, през хотела, до мината и малката семейна търговска фирма. С помощта на подобни интервенции ще се отговори и на повишената нужда от ресурсна ефективност на икономиката и по-ефективно използване на работната сила. Разработване и изпълнение на програми, стимулиращи изграждането на здрава връзка между наука-индустрия и световни мрежи за технологии и знание. Задаване на стандарти за технологично обновление от инфраструктурната среда до дигитализацията на всеки отделен процес. Въвеждане на програми за стимулиране на нови дигитални умения в човешкия капитал и в организационния модел на предприятията. Важна част от този етап е и въвеждането на съвременните технологични и дигитални решения в селското стопанство и повишаване на добавена стойност и производителност на този сегмент. Не на последно място би било неестествено спрямо средата и нечестно спрямо данъкоплатеца, ако публичните институции останат встрани от дигиталната промяна. Една от темите, по които има единодушие сред обществото, е необходимостта от ефикасно и съвременно електронно управление. Първите стъпки в тази посока са вече направени, но остава да извървим дългия и труден път към подобряване на ефективността на работа и качеството на услугите.  Проектът включва целенасочена държавна политика за изграждане на нови индустриални и високотехнологични зони и паркове с цел привличане на нови инвеститори и стимулиране икономическото развитие на регионите. Става дума за територии, където има подходящи предпоставки за това, например достъп до инфраструктура, транспортна свързаност (близост до основните артерии на националната транспортна инфраструктура), наличие на средни и висши учебни заведения, свързани със съответния сектор от индустрията, съществуващи клъстери и екосистеми от индустрии. условия за улеснено планиране и изграждане на такава инфраструктура, като проведе всички приложими процедури в аванс в съучастие или самостоятелно предостави терени или изгради цялата необходима инфраструктура: транспортна, енергийна, водна и пречиствателна, комуникационна и такава свързана със сигурността. Новата регулаторната рамка ще позволява изграждането на индустриални и технологични зони и паркове като голяма част от приложимите процедури по Закона за устройство на територията, свързани със статута на земята ще бъдат прилагани по отношение на зоната или парка, като цяло, още при изграждането, което ще позволи ускорена процедура при осъществяване на конкретните инвестиционни намерения в зоните. Конкретни локации с потенциал за изграждане, както и приложимите модели за управление ще бъдат определени чрез национален комплексен анализ. Подготвителните процедури, както и изграждането ще протичат в тясно сътрудничество с местните власти, съществуващите бизнес мрежи и интерес, както и с образователните и академични институции. Стартирането и първоначалното осъществяване на този процес   като част от националните приоритети на европейската политика за сближаване. Предвижда се мрежата от създадени от държавата индустриални технологични зони и паркове хармонично да взаимодейства с вече създадените такива общински и частни. Като базисна предпоставка не трябва да се допуска съществуващите зони да губят инвеститори в резултат от новосъздадените. Превърнати в основна цел и приоритет на държавата, ангажиментите по осъществяване на различните етапи от икономическата трансформация на страната ще бъдат обезпечени чрез взаимно обвързани програми, в рамките на отделните секторни политики, отделни целенасочени проекти, финансирани от държавния бюджет, както и програми, финансирани по линия на публични фондове, имащи отношение към процеса. Важен ресурс за осъществяване на такава политика са и европейските фондове. Прогнозите на този етап показват, че за периода 2021- 2027 г. за целите, свързани с икономическа трансформация, ", "date": "2019.05.16", "title": "Едно наум: Парата от прегряващата ни икономика оглушително надува свирката"}
{"url": "https://www.dnevnik.bg/analizi/2019/05/16/3906379_ostavkata_na_porojanov_-_i_zakusniala_i_nedostatuchna/", "text": "Бойко Борисов най-после показа червен картон на земеделския си министър. Въпросът е защо едва сега. Селските къщи за гости доведоха до оставката на Румен Порожанов вчера, но скандалът има дълга история. И съвсем не е единствен. Ако се преброят протестите пред министерствата в последните две години, земеделското несъмнено ще е шампион. Когато избухна новата \"бомба\" за къщите за гости, премиерът уволни зам.-министъра на икономиката Александър Манолев. Но това не потуши пожара. Разкритията за фамилни имения и луксозни вили, построени с европейски пари уж за да посрещат туристи, продължиха. На Порожанов му се наложи да си припомни, че точно в периода на голямото раздаване на евросредства за селски къщи той е бил начело на \"касата\" - Държавния фонд \"Земеделие\". Притиснат с неудобни въпроси от медиите, той неубедително, но упорито повтаряше, че Още през 2015 - 2016 г. медиите започнаха да надушват корупция и злоупотреби и \"отвориха очите\" на Брюксел, че европари се харчат за \"наши хора\" и \"не по предназначение\". Агроминистерството и фондът гузно решиха да замразят финансирането на къщи за гости (вместо да се поправят и да наложат железен контрол). Сега, когато по темата пак се разшумя, Порожанов призна, че за всеки трети проверен обект за селски туризъм са открити нередности. Но не обясни защо заговори за проверки едва сега и защо не е взел мерки срещу \"нередностите\" през годините, когато лично е държал и ножа, и хляба - бидейки пряк ръководител на фонда - касичка, а и след това, вече като министър. Междувременно стана ясно, че уж уволнена от Порожанов висша чиновничка от фонд \"Земеделие\" още ходи на работа. Става дума за Иванка Мизова Багдатова - зам.-шеф на управителния съвет на ДФЗ, поредната замесена в сериала \"Къщи не за гости\". Оказа се, че оставката й не е приета, защото УС на фонда не е заседавал. А междувременно \"уволнената\" дори е поела временно функциите на отсъстващия председател на фонда. Случаят с Мизова заслужава специално внимание, защото се основава на странен компромат. Обикновено медиите вадят на светло нередности и нарушения, но този път разкритията дойдоха отвътре. Фонд \"Земеделие\" изпрати прессъобщение, че телефонът на висшата агрочиновничка се е появил като контакт за къща за гости, построена с пари по европрограмата за селските райони. Министър Порожанов реагирал безкомпромисно и й поискал оставката, като уведомил премиера за решителните действия, става ясно от съобщението до медиите. Начинът на поднасяне на новината определено бе необичаен и смущаващ. Така и не се разбра кой е натопил Мизова. Журналистите веднага заподозряха Порожанов, че гърми \"главен бушон\" във фонд \"Земеделие\", за да отклони вниманието от собствената си персона. Но коментарите за липсващия контрол в подопечния на Порожанов фонд така и не стихнаха. А ДФЗ не е обикновен фонд - той е взети от джобовете на българските и на европейските данъкоплатци. Самият Порожанов призна с половин уста, че усвояването на Програмата за селските райони, която финансира и къщи за гости (равносметката дотук е - 764 обекта за над 200 млн. лева), гъмжи от нарушения. Буквално до вчера Борисов твърдеше, че е доволен от работата на Порожанов. Сигурно има своите основания, но явно разбиранията на премиера за добре свършена работа тотално се разминават с оценката на обществото и на агробизнеса. Оставката на Порожанов е ужасно закъсняла на фона на десетки протести под министерските му прозорци и редуващи се скандали. Неотдавна биосекторът въстана, защото Порожанов лансира наредба убиец, която въвежда такъв тежък контрол и санкции, че би довела до масово изтребление на този сектор у нас. Министър успя да си \"купи\" още време на поста, като обеща на биопроизводителите да си назначи пети заместник, който специално да обгрижва органичното земеделие. Земеделският министър бе в отбора на българските управленци, които дълго отричаха, че за западните и източните европейци. Когато дори ЕК прогледна за разликите в качеството на нутелата, саламите и соковете, нашият министър на храните видя други проблеми и обясни, че българите ядат шоколад с повече какао, но пък пюретата за бебетата ни били по-скъпи от германските. А помните ли налудничавата му идея да застави големите търговски вериги да продават хляба на \"пределни цени\", когато житото и брашното бяха започнали да поскъпват? Българската агенция за безопасност на храните, на която Порожанов до вчера бе принципал, тотално се провали в битката с чумата по животните. Без да обясни на стопаните рисковете, без да ги убеди, че крайните мерки са наложителни, БАБХ нареди масово изтребление на стада. Същата БАБХ от години не може да се пребори с фалшивия пчелен мед от Китай и с бъкания с нитрати турски зарзават. Но пък се разправи с бабите на село, които се оказаха голяма заплаха за целия ЕС, задето отглеждат по няколко нерегистирани козички и прасета в задния двор. За вредните и некачествени храни - за \"кравето сирене\" без мляко, за майонезата без яйца, за \"водното\" масло, за зехтина, в който няма следа от маслини, научаваме не от министерството и агенцията, а от гражданското сдружение \"Активни потребители\". Оглавяваното от Порожанов министерство миналата година се зарече да прави \"минимални стандарти\" за основните храни. Да сте чули и видели нещо по темата? Въпреки всичко премиерът остана благосклонен към своя земеделски министър. Не се впечатли и когато \"Биволъ\" и в. \"Сега\" откриха необясними поправки и редакции в имотната декларация на Порожанов. и каза, че е доволен от работата му. Окрилен от подкрепата, Порожанов храбро заяви, че няма да подава оставка, щом началникът не я иска. Но вторникът донесе обрат. Борисов някак внезапно кипна, когато разбра, че \"уволнената\" Мизова още ходи на работа, защото управата на фонд \"Земеделие\" не е намерила време да събере и да приеме оставката, а и защото самият Порожанов все пак решил да изчака да приключи проверката по случая. Часове по-късно на медиите бе съобщено, че земеделският министър напуска поста си, защото не искал да вреди на репутацията на правителството. Дали внезапно Порожанов е застрашил рахата на своите патрони, дали на Борисов му е писнало да брани незащитимото, или е решил да парира с изпреварващ ход някой нов компромат, едва ли ще разберем. И това не е най-важното. По-важно е да има разберем кой е виновен за покварата във фонд \"Земеделие\". Кой \"проспа\" инвестирането на европейски пари в луксозни резиденции, гарнирани с цели паркове? А още по-важно е да има наказани. Не е нормално през ден да научаваме за нахални тарикати с бели якички и за престъпници в министерски и депутатски кресла, а прокуратурата и съдът да виждат само незаслужено хулени почтени хора. защото в последното десетилетие е \"венчан\" за властта и заради шеметната му кариера - от чиновник и шеф на борда на \"Булгартабак\" по времето на кабинета \"Сакскобургготски\" до министерския пост в третия кабинет на Борисов. Доскоро го спрягаха за част от кръга \"Пеевски\" - най-вече защото беше несменяем въпреки тежките скандали около него. Но преди дни една от медиите, близка до депутата бизнесмен, излезе със заглавие \"Оставката на Порожанов вече е недостатъчна\". Мнозина разчетоха това като епитафия за министъра. Номерът на Борисов със \"свидните жертви\" вече се изтърка и не минава. Всеки път, когато напрежението около нечий кабинет стане съвсем нетърпимо, премиерът иска и получава оставка. После започват безкрайни проверки и разследвания. Докато те се точат, гърмят нови бомби за злоупотреби и шуробаджанащина във властта. По-старите скандали бързо се забравят. И оставката остава единственото наказание за провалилия се. А и резервната скамейка на ГЕРБ става все по-къса.", "date": "2019.05.16", "title": "Оставката на Порожанов - и закъсняла, и недостатъчна"}
{"url": "https://www.dnevnik.bg/sport/2019/05/16/3906444_niia_stoimenova_-_momicheto_koeto_se_ponese_vuv_vihura/", "text": "Когато правиш нещо с любов, цялото ти поведение и излъчване го показва. Нагласата ти към света е положителна и си мотивиран да се раздадеш максимално в преследване на голямата цел. Това важи в пълна степен за Ния Стоименова, която има специална връзка с конете. Любовта й към животните е движещата сила в живота, която я откъсва от ежедневието и я кара да се чувства свободна. Като потомък на най-изявената тенис фамилия в България, бъдещето пред Стоименова изглежда начертано... или поне на хартия. Майка й Катерина и лелите Магдалена и Мануела Малееви са сред звездите на световния тенис от близкото минало, а баща й Георги е мениджърът на най-успешния български тенисист Григор Димитров. Утъпканият път лесно е можел да отведе Стоименова към тениса, но тя решава да изживее собствената си мечта и се насочва към конете. За животните с любов Страстта към животните е ключова за Стоименова, за да обикне ездата, с която се занимава вече близо осем години. Във времето тя е преминала през спортове като плуване, ски, катерене, балет, преди най-накрая да открие своя път. Път, за който сега говори с възхищение. \"От много малка се занимавам с конен спорт. Родителите ми ме заведоха на базата, като те яздеха тогава и са ме водили с тях. Постепенно много ми хареса и ми допадна, защото обичам животните и това ми даде шанс да се занимавам с тях по-сериозно\", каза пред \"Дневник\" 21-годишната Стоименова. Тя сподели, че тенисът никога не й е допадал като спорт и винаги е знаела, че няма да се занимава в бъдеще с него. Стоименова допълни, че вероятно баба й Юлия Берберян е имала надежди към нея да стане тенисистка, но никога не е усещала натиск от близките си да избере тениса. \"Нашата идея с баща й винаги е била да опита различни неща и сме се надявали, че сама ще си избере нещо, като за нас важното е било да се занимава със спорт и той да присъства в ежедневието не на професионално ниво. Спортът дава много и е много хубаво всеки човек под някаква форма да намери спорт, с който да се занимава\", каза Катерина Малеева. Душевната връзка на човека с коня Стоименова се радва на специално отношение с конете. За нея ездата и грижата за животните е вид отдушник, който й помага да откъсне поглед от проблемите. \"Изпитвам само положителни емоции, когато съм на коня. Забравям абсолютно всичко негативно и ако има такова, което се е случило през деня, и просто се концентрирам върху тренировката и не мисля за нищо друго освен това, какво трябва да направя\", каза Стоименова. Тя вярва, че за да е успешен един състезател в конната езда, той трябва да бъде амбициозен и трудолюбив. Най-важно за постигането на добри резултати според Стоименова обаче е наличието на душевна връзка на човека с коня, изграждането на която отнема години. \"Връзката между човека и коня се създава доста трудно. Като достигнеш едно определено ниво, може да яздиш различен тип коне, обаче да създадеш тази връзка с един конкретен кон, трябва доста постоянство и доста енергия да се вложи. Веднъж постигната тази връзка, определено резултатите са на ниво\", каза Стоименова. Друг важен фактор в конната езда е човекът и конят да работят като един отбор. Това включва задачата на ездача да укроти коня чрез душевното си състояние. То трябва да е в спокоен ритъм, защото животните усещат нервността и притеснението и това настроение се предава върху тях. \"Ездата учи на уважение към животното. Това е единственият спорт, в който зависиш от животното и ако няма уважение и разбиране, трудно ще се получат нещата. Безспорно това е животно и не може да те разбере като човек, но те са много умни и усещат\", каза Катерина Малеева. Дори обаче да постигнеш пълен синхрон по отношение на душевно спокойствие и умения, всичко може да се обърка за миг. Конете също имат своите дни, в които не са готови да се раздадат максимално и готвят изненади на ездачите си. \"Абсолютно всяка една секунда може да стане непредвидимото. Това е интересното в конния спорт, че животните са много предпазливи и усещат. Един шум, който ти не чуваш, те може да го чуят, и това да ги разконцентрира. Трябва да го усетиш и да ги накараш да се концентрират\", каза Стоименова. Скок в бъдещето  В бъдеше тя се е прицелила да прави успешно по-високи скокове, което да й помогне да заеме призови класирания в състезания. В момента Стоименова следва хотелиерски мениджмънт в Швейцария, но за нея конната езда е неизменна част от живота й в бъдеще. В краткосрочен план тя е отправила поглед към купа \"София\", която ще се проведе на 18 май в Южния парк в София. Събитието ще се състои за втора поредна година и цели да запознае обществеността и привлече интереса на повече хора към конната езда. \"Спортът определено се популяризира. Съдейки по хората на базата, в последните години има наплив и доста повече хора се интересуват от този спорт. Нашата база също доста подпомага този спорт да стане по-известен и достъпен до много хора\", каза Стоименова. Докато тя се готви за големия си пробив в спорт, който тепърва се възражда устремено в България, майка й е готова да продължи да я подкрепа в преследването на високи цели в конната езда. \"За да ми писне, значи да ми писне да обичам детето си. Малко съм като войник и това ми е задача, която много стриктно изпълнявам\", завърши шеговито Катерина Малеева.", "date": "2019.05.16", "title": "Ния Стоименова - момичето, което се понесе във вихъра на мечтите си"}
{"url": "https://www.dnevnik.bg/politika/2019/05/16/3906160_priobshtavane_e_kauzata_na_kandidat-evrodeputata_rosen/", "text": "Росен Богомилов е на 28 г. Учител. Заместник-директор е на училище в София. Роден е и е израснал в Койнаре. Кандидат е за евродепутат от \"Демократична България\" от квотата на \"Зелено движение\". В ръководството е на фондацията за промяна на българското образование - \"Заедно в час\". И е ром. И е единственият ром, кандидат за евродепутат на тези избори. Много от учениците в Койнаре от ромски произход се реализират добре и завършват висше образование. Росен не помни в Койнаре да е имало сериозно напрежение на етническа основа между българи и роми. Една от причините за мирното съжителство според него е, че българските и ромските деца учат заедно и жителите на града се ценят като хора. Неговата детската мечта е да стане учител, не вярвал, че може да я постигне. Преподавателите в училището и по-късно в университета във Велико Търново са му помогнали да повярва в себе си и да не се отказва. \"Всъщност да си ром в България означава всеки ден да се бориш със стереотипи и клишета, да доказваш себе си непрекъснато. В никакъв случай не казвам, че всички мразят ромите, напротив, има и хора с положителни нагласи. Но не са малко и хората, които са негативно настроени не заради конкретна причина, а затова, че са чули нещо по телевизията\", каза Богомилов на въпрос какво е да си ром. Като е търсил работа, като учител е получавал откази от десетки училища в София. В училището, в което работи, учат предимно деца от малцинствата. Росен Богомилов не харесва думата интеграция. Смята, че вече не носи добър заряд в себе си и е време да заговорим за приобщаване и опознаване. \"Отговорността към този процес трябва да е споделена и да протича еднакво и от всички заинтересовани страни. Вместо да бутаме къщи, нека там, където е възможно, да ги узаконим, да дадем шанс на бъдещето, да дадем шанс да бъдат данъкоплатци, нали уж това искаме\", смята учителят. Другото условие е интегриране на пазара на труда. Колкото по-нисък е социалният статус на семейството, толкова по-малко възможности получава детето, а всяко дете трябва да има достъп до възможности за развитие. Богомилов смята, че трябва да се работи и за повишаването на квалификацията на родителите, което ще отвори очите им към смисъла на образованието и към света на активния човек. Богомилов е поканен да се включи в \"Зелено движение\" (доскоро партия \"Зелените\") от съпредседателя и Владислав Панев, който разбрал за него покрай работата му в \"Заедно в час\". Зелените подредиха кандидатите си за евродепутати с онлайн гласуване и Богомилов бе класиран на второ място след Албена Симеонова. \"През последните години слушам, че политиката е \"мръсна\" работа, смятам, че е време да изградим нов образ на политиката, за да имаме самочувствие на европейци. Кандидат съм, защото вярвам, че когато искаш положителна промяна, ти трябва да си част от нея и да работиш активно за бъдещето на страната си, всъщност в това се изразява истинското родолюбие\", отговаря Богомилов, попитан защо е решил да влезе в политиката и да се кандидатира за евродепутат. Негови приоритети в Европейския парламент биха били образователните политики за българите в чужбина и по-конкретно въвеждането на българския език за матуритетен в целия ЕС, както и успешното интегриране в образователната система на ученици, завръщащи се в страната. Ще работи и за активното включване на маргинализирани групи в пазара на труда. На една от срещите с потенциални избиратели Росен Богомилов говори за това колко е важно образованието. Ако имаме висше образование, няма да работим в \"чистотата\" - съгласи се с Богомилов един от жителите на столичния квартал \"Факултета\" при една от предизборните срещи. Там Богомилов каза, че създаването на етнически партии създава напрежение и затова ромите трябва да бъдат равноправни партньори, за да търсят равни права.", "date": "2019.05.16", "title": "Приобщаване е каузата на кандидат-евродепутата Росен Богомилов"}
{"url": "https://www.dnevnik.bg/sport/2019/05/16/3906455_snimka_na_denia_lacio_triumfira_s_kupata_na_italiia/", "text": "Лацио\" триумфира с Купата на Италия, след като победи \"Аталанта\" с 2:0 във финалния сблъсък на \"Олимпико\" в Рим. Тимът взе първи трофей в турнира от 2013 г. и общо седма купа на страната.", "date": "2019.05.16", "title": "Снимка на деня: \"Лацио\" триумфира с Купата на Италия"}
{"url": "https://www.dnevnik.bg/sviat/2019/05/16/3906037_idva_li_nachaloto_na_kraia_na_orban/", "text": "Центърът на Будапеща на пръв поглед създава представа, че в Унгария има само една партия - тази на премиера Виктор Орбан. Поне това показват плакатите на \"Фидес\". Само те се редуват с афиши за концерти и театрални представления, които обгръщат рекламните цилиндрични колони - единственият сигнал, че се задават евроизборите. Млади либерали, социалисти и двете най-големи опозиционни партии в страната обаче твърдят, че знаят как да променят заедно тази налагана от управляващите представа. Това потвърдиха за \"Дневник\" и представители на формациите, състезаващи се за европарламента. Те водят още една кампания - за поврат в политиката на Унгария, започващ от най-малките ѝ клетки. Те са различни, но разбират публичната тайна, която вълнува управници от Полша до Турция: срещу власт, която все по-рядко бива наричана \"демократична\", най-лесно се действа \"отдолу нагоре\", с удари по това, което в България наричат \"структурите по места\". Целта - на местните избори наесен поне половината от градовете в Унгария, където почти цялата власт е в ръцете на \"Фидес\", да ги отнемат от контрола на партията, а управляващите да загубят поне част от инструментите, с които според критици потъпкват върховенството на закона. Различни (или не съвсем) В слънчев офис в центъра на Будапеща 30-годишната Каталин Чех няма време за добре аранжирана снимка. След интервюто бърза да отпътува за Шьофок - малко градче на брега на езерото Балатон, във вторият по бедност регион на страната. \"Поне по един град на ден\", казва Чех, попитана колко често обикаля райони извън столицата преди вота на 26 май. Оглавява листата на либералната партия \"Моментум\", помещавала се в мазе само допреди няколко месеца. Тъкмо като \"активисти от мазето\" се прочуха членовете на гражданското движение \"Моментум\" през зимата на 2017 г. Тогава кампания, събрала над 260 хил. подписа, принуди Орбан и ръководството на Будапеща  да оттеглят кандидатурата за летните олимпийски игри  през 2024 г. Този  пробив  не се превърна в гласове на избиратели - при \"Моментум\" отидоха едва над процент от бюлетините на парламентарния вот миналата година, но това стигна, за да им донесе субсидии. За евроизборите някои проучвания им дават 1 евродепутат от общо 21, които ще изпрати Унгария - над 5 на сто от вота. Партията обаче счита това за успех. \"Започнахме без големи дарители и финансиране. Но вече ще изпратим човек в парламента. Това си е динамика.\" Въпросът какво ще промени един евродепутат стои и пред неочакван (за някои унгарци), но познат кандидат, който говори български и чиито първи стъпки могат да се проследят до София. На изборите през април миналата година Демократическата коалиция на бившия премиер Ференц Дюрчан влиза като малка партия, макар почти да удвоява резултата си - от 4 на 9 (при общо 200) депутати. \"Фидес\" получава две трети. \"На 9 април се събудих силно заредена. Трябваше да измисля нещо\", казва водачът на листата на Дeмократическата коалиция и съпруга на Дюрчан, Клара Добрев, в разговор с \"Дневник\". \"Помислих, че начинът, по който Орбан води тази страна, е катастрофа\", обяснява тя в офиса на партията в бизнес център в столицата.  Унгарските медии, силно проправителствени , я наричат семейна кандидатура, други я обвиняват във връзки с бившия банкер Цветан Василев (настоява, че го е срещала само веднъж, за да получи заем за проект в България, пропаднал с фалита на КТБ). Позициите ѝ не са обичайни за унгарското публично пространство. Вярва в Съединените европейски щати, в общата минимална заплата и пенсия, тъй като визията за \"Европа на нациите\" на Орбан \"не може да реши проблемите, които се създават\". \"Да е извън Европа би означавало за Унгария само бедност, нещастие и хаос. А се опасяваме, че Орбан бавно ни изкарва оттам,\" обяснява тя за \"Дневник\". И тя обикаля страната в опит да разбие монопола на \"Фидес\" в провинцията. На 185 км западно от Будапеща, недалеч от границата с Австрия, кандидат за евродепутат на \"Йоббик\" - консервативна, вече не крайнодясна, но все още антиимигрантска партия - повтаря почти същите тези. Лидерът на партията (с втората по големина група в унгарския парламент), предупреди през декември, че Орбан ще \"изкара Унгария от ЕС\". Някога евроскептична, \"Йоббик\" днес смята, че Европа трябва да работи за \"съюз на заплатите\" и да работи за решаване на проблемите на стандарта и разликите в пенсиите на източно- от западноевропейските граждани. \"Трябва да дебатираме за бъдещето на ЕС. Критикуваме по някои въпроси и трябва да има промени, но ако не сме на масата, нямаме възможност за тях\", казва по телефона Тибор Бана, който управлява клона на \"Йоббик\" в сравнително богатата област Ваш. Преди десетилетие Бана се дипломира с теза за крайнодесните и евроскептичните партии; сега 33-годишният политолог е четвърти в листата на партия, която почита паметта на жертвите на Холокоста, призовава за борба с антисемитизма и за защита на свободата на словото. Попитан какво е накарало \"Йоббик\" да поддържа Европа, той отговаря, че лидерите в съюза много по-силно отпреди търсят решение на проблемите с миграцията - тема, по която признава, че \"позициите са почти същите като на Орбан\", но добавя, че курсът на премиера е \"твърде конфронтационен\". Поотделно (или не съвсем) за Европа Те всички говорят срещу Орбан и \"за\" Европа. Отхвърлят много позиции на \"Фидес\", макар \"Йоббик\" да подкрепя тези за миграцията, а \"Моментум\" да критикуват премиера за блокиране на \"всяка политика, която ще намали имиграцията в Европа\". Посочват съпротивата срещу Орбан като основна цел и смятат, че  в атаката срещу водещия кандидат на Европейската народна партия  Манфред Вебер Орбан е отишъл твърде далеч, независимо че нито една от трите партии не членува в ЕНП. Всички искат европейска прокуратура и пренасочване на еврофондове от правителствени агенции към граждански организации в случаи, при които (като Унгария) има сериозен срив на демокрацията - но не и спиране на средства за цели държави, това би засегнало унгарските граждани. Заедно с още две партии - Унгарската социалистическа партия (MSZP, наследник на комунистическата партия) и зелената \"Политиката може да е различна\" (LMP) - те са необичайна гледка на евроизборите. Почти не отправят нападки едни към друг, по много въпроси изповядват сходни ценности и открито говорят за Орбан като за общ враг. Заедно представляват почти цялата (без трима депутати) опозиция в парламента и сключиха пакт, за да определят общия си противник, макар всъщност да се борят за един единствен, силно фрагментиран електорат - този на проевропейците. Защо, ако опозицията си е поставила задача, не работи за нея заедно на евроизборите? \"Това е една от най-горещите теми в Унгария\", обяснява Клара Добрев. \"Мислим малко различно за европейското бъдеще, но визията за Унгария ни обединява.\" Отчита, че позициите са се приближили - \"Йоббик\"  вече не гори  европейски знамена. Но \"на евроизборите много бързо всички партии казаха, че отиват сами. Това е прост избор, с листи, и който и да вземе над пет процента, ще вземе гласове от \"Фидес\", продължава Добрев, на която проучванията отреждат място в европарламента. Каталин Чех е съгласна. Първото, което ще направи след изборите обаче, е да се обади на другите евродепутати от опозицията. \"Орбан е силен, защото депутатите му действат в една и съща посока. А ние трябва да се координираме за върховенството на закона и други теми\", продължава Чех, която e сред седемте души  в специален екип на АЛДЕ , избрани за да \"обновят Европа\" (заедно с еврокомисаря Маргрете Вестегер и известни фигури от Испания, Словения, Белгия, Италия и Германия). По-голямата награда Дали големите партии като \"Йоббик\" ще посрещнат тази идея с ентусиазъм? Реакцията по телефона на Тибор Бана не бе точно радушна: \"Мисля, че наистина е важно да си сътрудничим по някои въпроси в европейския и унгарския парламент, срещу ГМО например... разбира се, не като коалиция или нещо подобно.\" Не изборите на 26 май обаче са голямата въпросителна - за опозицията залогът за следващите няколко месеца е по-голям от лозунгите \"за Европа\". Изследователи на управлението в Унгария от години говорят за патронажни и клиентелистки мрежи, създавани по места чрез кметове и общински съвети, доминирани от \"Фидес\" (на местно ниво партията на Орбан управлява почти цялата страна), и ги сравняват с държави извън ЕС като Русия и Турция. Въпроси на обществените поръчки, еврофондовете, заетостта, образованието и медиите се оказват силно свързани с решенията на центъра. \"Балонът на \"Фидес\" се е раздул до крайности в провинцията\", казва Клара Добрев. \"Там на всички се казва: ако не дадете 80% за \"Фидес\", няма да има държавна работа.\" Сега петте партии са решени да опитат да се обединят около общи независими кандидати за всички кметски места срещу тези на \"Фидес\". Същата формула доведе на власт миналата година опозиционен кандидат  в слабо познато извън Унгария градче , управлявано дълги години от Янош Лазар, един от най-доверените хора на Орбан. Това зареди опозицията с еуфория преди парламентарния вот, но на националните избори тя не се яви обединена. Унгарската опозиция може да спечели до 10 (почти половината) от местата в европарламента - не повече, отколкото има в момента. Кампанията за местния вот обаче неофициално тече в големи и малки населени места, паралелно с европейската. На кампанийни събития опозиционери вече неведнъж застанаха заедно, събра ги и голям многохиляден протест през март на националния празник на Унгария. Някои от тях предизборно смекчават позиции, по които партиите или политическите им семейства някога бяха радикални. Сега и Чех, и Добрев, и Бана, попитани за решението си за европейските избори, сами заговарят за местните. Будапеща и всички големи (без само две от общо две дузини) области са в ръцете на \"Фидес\". Според Добрев от седмица \"има съгласие за [общи кандидати] в Сегед, Печ, дори части от столицата... Грижа се за другите партии и гледам какво правят в кампания. Няма дрязги между партиите и дори да е трудно, защото се конкурираме, мисля, че сме достатъчно интелигентни, за да успеем.\" \"Няма друг начин освен общите кандидати, системата го изисква\", казва Каталин Чех. \"Когато опозиционните кандидати си пречат, нищо не става. Ако моят кандидат вземе 9 процента, а вашият - 7, накрая \"Фидес\" печели всичко. Опозицията винаги събира повече заедно, но \"Фидес\" взема супермнозинство.\" Рисковете Ще устоят ли на изкушението най-силните опозиционни партии? Според Тибор Бана - част от най-голямата от изброените партии - \"може да се търси общо решение с другите опозиционни партии\" в Сомбатей, главния град в неговата област Ваш, но \"в много села и градове там \"Йоббик\" е силна, а другите опозиционни партии - недостатъчно\". \"Йоббик\" заедно със социалистите има много местни структури из страната, но по-малките партии разчитат, че обиколките в провинцията ще увеличат подкрепата им. \"Моментум\" постоянно обикаля страната и открива нови клонове. \"Искаме по-европейска Унгария и може да нямаме парите за това, но имаме хората. И там започва - имаме добри хора, с които да започнем да чукаме на вратите и посланието ни да стига\", казва Каталин Чех. Според критици закъснялото единство на опозицията, чиито проблеми позволиха на управляващите в Унгария да я превърнат в  единствената \"частично свободна\" държава  в ЕС, може да е утопия. Събитията на \"Фидес\", на които се говори за нужда от защита на \"християнска Европа\" на евроизборите, са сред първите новини в емисиите на големите телевизии. Присъствието на опозиционните кандидати е слабо. Няколко дни след срещите с Добрев и Чех и разговора с Бана обаче в Будапеща има и нови плакати. Те са много по-малки от тези на \"Фидес\", не са на обозначените за това места, а залепени на стълбовете на улични лампи и са значително по-малки - една от партиите обяснява, че по закон са им разрешени само за две-три седмици преди изборите (а тук кампанията продължава 50 дни) и са там с позволението на електрически компании, притежаващи стълбовете. Плакатите на \"Моментум\" и ДК изпращат новото послание на опозицията: Унгария вече не е само Орбан и е хубаво властите да го знаят. \"Дневник\" поиска срещи с представители на \"Фидес\" - партийци, членове на кабинета и кандидати за евродепутати - но не получи отговор.", "date": "2019.05.16", "title": "Идва ли началото на края на Орбан"}
{"url": "https://www.dnevnik.bg/sviat/2019/05/16/3906123_govoreneto_na_sasht_za_narastvashta_zaplaha_ot_iran/", "text": "Международната общност изрази безпокойство, че правителството на американския президент Доналд Тръмп върви към война с Иран на фона на скептицизъм към твърденията на Вашингтон, че Ислямската република представлява нарастваща заплаха за САЩ и съюзниците им в Персийския залив и отвъд него. Американската армия отхвърли изразените от британски генерал съмнения за подобна заплаха. Президентът Доналд Тръмп опроверга публикация, че правителството му разполага с осъвременен план за изпращането на над 100 000 войници, за да противодействат на Иран, ако се наложи. След това Тръмп обаче разпали още повече дискусии с думите си: \"Дали бих го направил? Безусловно\". Изказването на генерала извади наяве скептичността на международната общност към американското струпване на военни сили в Близкия изток, наследство от инвазията в Ирак през 2003 г., която бе основана на неверни разузнавателни данни. Представителите на САЩ не са показали публично никакви доказателства, за да подкрепят твърденията си за засилваща се иранска заплаха на фона и на други сигнали за безпокойство сред съюзниците. След като напрежението в региона започна да нараства, британският министър на външните работи Джереми Хънт заяви, че страната му се безпокои от риска от случайно избухване на конфликт \"в резултат на непреднамерено изостряне на ситуацията от която и да било от двете страни\". След това вчера Испания временно изтегли една от фрегатите си от командвания от САЩ военен флот, който плава към Ормузкия проток. Това беше последвано от необичайното публично оспорване на твърденията на правителството на Тръмп от генерала. каза генерал-майор Крис Гика, висш офицер от подкрепяната от САЩ международна коалиция срещу групировката \"Ислямска държава\". По видеоконферентна връзка от щаб-квартирата на коалицията в Багдад той заяви пред репортери в Пентагона, че коалицията следи присъствието на подкрепяните от Иран сили, \"както и широк кръг други (сили), защото такава е заобикалящата коалиционните сили среда\". Генералът обаче добави: \"Има значителен брой  милиции в Ирак и Сирия  и на този етап не наблюдаваме нарастваща заплаха от която и да било от тях\". По-късно през деня, опровергавайки на практика изявление на съюзнически офицер - нещо, което е необичайно - Централното командване на САЩ заяви, че изказването на Гика \"е в противоречие с установените достоверни заплахи\", произтичащи от подкрепяните от Иран сили в Близкия изток. В писмено изявление командването посочи, че коалицията в Багдад е повишила степента на бойна готовност за всички военнослужещи в Ирак и Сирия. \"В резултат (коалицията) сега е във висока степен на бойна готовност и в същото време продължаваме да наблюдаваме внимателно достоверните и може би неминуеми заплахи за американските сили в Ирак\", се допълва в изявлението. В Белия дом Тръмп, който нееднократно се е изказвал в полза на това да се избягват дългосрочни конфликти в Близкия изток, омаловажи публикацията на в. \"Ню Йорк таймс\", че САЩ разполагат с осъвременен план, предвиждащ да изпратят до \"Дали бих го направил? Безусловно. Не сме планирали обаче такова нещо. Надявам се, че няма да ни се налага да планираме такова нещо. Ако все пак го направим, ще изпратим доста повече войници от това\", каза той. Потвърждавайки опровержението на американския президент, държавният секретар Майк Помпейо заяви на съвместната си пресконференция в Сочи с руския министър на външните работи Сергей Лавров, че \"САЩ поначало не се стремят към война с Иран\". Представител на правителството на Тръмп каза, че състояла се наскоро малка среща на представители от сферата на сигурността не е била с фокус върху даването на военен отговор на Иран, а в основата й са били редица други политически опции, включително дипломацията и икономическите санкции. Той пожела анонимност, защото говори за вътрешни обсъждания. Лавров заяви, че Помпейо му е казал, че възможното разполагане на 120 000 американски войници в Близкия изток е само \"слух\". Руският министър на външните работи допълни, че що се отнася до Иран, международната общност трябва да се съсредоточи върху дипломацията, в това число по потенциално взривоопасната тема за иранската ядрена програма, на която бяха наложени ограничения по силата на постигнатото с посредничеството на САЩ през 2015 г.  споразумение, напуснато от Тръмп. Специалният американски пратеник за Иран Брайън Хук каза пред репортери, които бяха с делегацията на Помпейо в Брюксел, че държавният секретар е споделил разузнавателни сведения за Иран със съюзниците, тъй като \"Европа споделя безпокойството на САЩ за стабилността в Персийския залив и Близкия изток\". Това, което обаче европейците не споделят, е по-агресивният подход на Вашингтон към Техеран. в резултат на непреднамерено изостряне на ситуацията от която и да е от двете страни\", заяви пред репортери в Брюксел британският министър на външните работи Хънт. \"Това, от което се нуждаем, е период на спокойствие, за да направим така, че всеки да разбере какво мисли другият\", допълни той. Миналата седмица представители на правителството на САЩ заявиха, че са забелязали признаци за ирански приготовления за потенциални атаки срещу американските сили и интереси в Близкия изток. Вашингтон обаче не поясни каква точно е заплахата. САЩ разполагат с около 5000 войници в Ирак и около 2000 в Сирия като част от коалиционната кампания за разгромяването на групировката \"Ислямска държава\" там. Те освен това отдавна имат и най-различни военновъздушни и военноморски подразделения, разположени в Бахрейн, Катар и на други места в Персийския залив, чиято роля е, от една страна, да подпомагат военните операции срещу \"Ислямска държава\", а, от друга - да парират иранското влияние. Ген. Гика направи изказването си на фона на драматичното повишаване на напрежението в Близкия изток. През последните дни САЩ наредиха на групата на самолетоносача \"Ейбрахам Линкълн\" да отплава за региона на Персийския залив, натам бяха изпратени и четири бомбардировача Б-52. Вашингтон прехвърля и противоракетна батарея \"Пейтриът\" към неназована страна в региона. Към вчерашния ден \"Линкълн\" и групата му бяха преминали през протока Баб ел Мандеб в Червено море, но представители на САЩ не пожелаха да разкрият точното му местонахождение. В неделя напрежението се увеличи допълнително след съобщенията, че  четири търговски кораба,  хвърлили котва край бреговете на Обединените арабски емирства, са били повредени при саботаж. Представител на САЩ заяви, че по първоначална оценка всеки кораб е с дупка с размери 1.5 на 3 м, близо до или малко под равнището на водата. По първоначална версия дупките са причинени от избухване на експлозиви, каза източникът, който няма разрешение да обсъжда публично детайли от разследването. Вчера представителят призна, че е гледал снимки от щетите по корабите, но тези снимки засега не са публикувани. Той добави, че екипът продължава огледа на щетите по кораба и че ръководството на САЩ все още не е получило окончателния доклад. Първоначалната оценка на екипа е, че щетите са нанесени от ирански съюзници или от подкрепяни от Иран ирански съюзници, но екипът все още преглежда доказателствата и не е излязъл с окончателно заключение, заяви цитираният американски представител. /БТА", "date": "2019.05.16", "title": "Говоренето на САЩ за нарастваща заплаха от Иран раздухва опасността от война"}
{"url": "https://www.dnevnik.bg/evropa/evropeiski_parlament/2019/05/16/3906082_putevoditel_za_evroizborite_koi_koga_i_kak_shte/", "text": "Около 400 милиона европейци от 28 страни ще се отправят към избирателните секции в дните от 23 до 26 май, за да изберат законодатели, които да ги представляват в Европейския парламент през следващите пет години. Следва справка за това мащабно проявление на демокрацията - многонационалното гласуване за единствената демократично избрана институция на Европейския съюз. Кой, кога и как ще гласува в ЕС Изборният маратон в Европа започва на 23 май в Холандия и Великобритания - ако, както изглежда, Обединеното кралство все още е член на ЕС тогава. Избирателите в Ирландия излизат на следващия ден. Хората в Латвия, Малта, Словакия и Чехия гласуват на 25 май, а в останалите 21 страни бюлетините ще се пускат на 26 май. Гласоподавателите във всяка държава от ЕС ще избират част от 751-те законодатели в Европейския парламент, който заседава в Брюксел и Страсбург. Тази бройка може да бъде сведена до 705, в случай че Великобритания одобри сделката за Брекзит преди началото на изборите. Местата в Европейския парламент са разпределени пропорционално според числеността на населението на страните. Кипър, Люксембург и Малта имат най-малко места - по шест, а държавата с най-голямо население, Германия - 96. Резултатите във всяка страна ще бъдат оповестени на 26 май след затварянето на последната избирателна секция в ЕС. Колко важен е европарламентът Правомощията на законодателното събрание бавно се увеличават. Парламентът помогна за подобряване на безопасността на въздушния трафик в Европа, за ограничаване на използването на пластмасата, сложи край на таксите за телефонен роуминг в рамките на блока, подсили защитата на личните данни, постави цели в борбата с климатичните промени, намали емисиите на въглероден двуокис от автомобилите. Той има думата и по договорите - от търговските преговори до Брекзит. Могъщата Европейска комисия предлага законопроекти, докато евродепутатите променят или преговарят по текстовете им с националните правителства, които са реалният източник на власт в съюза и са представени от Европейския съвет. Често се случва голямо въздействие върху европейските избори да оказва вътрешната политика на отделните страни от ЕС, както стана през 2014 г. с подкрепата във Великобритания за антиевропейската \"Партия за независимост на Обединеното кралство\" (ЮКИП) или сериозният възход във Франция на крайнодесния \"Национален фронт\" на Марин Льо Пен, преименуван сега на \"Национален сбор\". Изборите често биват използвани от недоволни граждани, за да изразят протест срещу своите национални правителства. Какви са темите на евроизборите Не съществува нещо като \"европейски граждани\", така че избирателите са склонни да реагират на националните интереси. Как Европа се справя с миграцията е много голяма тревога за гласоподавателите в Италия, Унгария, Полша и другаде. Често избирателите се влияят от икономическите проблеми, а бъдещето на Великобритания в ЕС също отново е фактор. Проучване на обществените нагласи в ЕС през април установи, че гласоподавателите са най-загрижени за икономиката, безработицата, имиграцията, околната среда и промените в климата, тероризма, спазването на човешките права, демокрацията и социалното благополучие. Кой може да спечели и какво Най-последните прогнози от 18 април сочат, че десноцентристката Европейска народна партия ще остане най-големият блок в Европейския парламент със 180 места - спад спрямо 217-те места от изборите през 2014 г. Левоцентристката група на социалистите и демократите също се очаква да изгуби позиции, смъквайки се от 186 до 149 места. Измежду другите партии от \"основното течение\" Алиансът на либералите и демократите (АЛДЕ) се очаква да спечели 76 места - с шест повече от 2014 г., докато \"Зелените\" може да се класират четвърти с около 57 мандата вместо досегашните 52. Сега обаче изглежда, че либералите ще образуват нова група с френската центристка партия на Еманюел Макрон. Що се отнася до крайнодесните и националистите - групата \"Европа на нациите и свободите\", която събира партии като италианската \"Лига\", британската ЮКИП и френския \"Национален сбор\" - прогнозата е те да спечелят 62 мандата в сравнение с настоящите 37. Нови партии като \"Партията на Брекзит\" във Великобритания са квалифицирани като \"други\" в смесена група, която според прогнозите ще се разшири от 21 до 62 места. Как вотът ще промени Европа Очертава се европейските политически групи от \"основното течение\" да запазят контрола си върху институцията, но в зависимост от резултатите те може да бъдат принудени да влизат в неудобни компромиси или неприятни съюзи, за да прокарват законодателни актове на ЕС. Популистки и националистически партии получават нарастваща подкрепа на национални избори в много европейски държави, но тяхното паневропейско влияние ще зависи от това дали ще съумеят да сформират силна политическа група в Брюксел. Това със сигурност е тяхна цел. Твърдолинейният вътрешен министър на Италия Матео Салвини, лидер на партията \"Лига\",  се опитва да събере популистка група  от национални партии, която по думите му да разтърси изоснови политиката на ЕС. Съставянето на такава група не е лесно (необходими са поне 25-има депутати от поне една четвърт от 28-те страни членки), но то е важно, защото отваря ценен достъп до европейско финансиране и политическо влияние. Какво ще се случи след изборите От 27 май новоизбраните законодатели на ЕС ще започнат да преговарят за съставянето на парламентарни групи. Мандатът на настоящия Европейски парламент изтича на 1 юли и членовете на новия състав ще заемат местата си в Страсбург на следващия ден. На първото пленарно заседание на 2 юли депутатите ще трябва да изберат председател, 14 заместник-председатели и петима човека на други ръководни постове в събранието, както и да определят числеността и състава на парламентарните комисии. Ръководителите на страните от ЕС ще се съберат  на 28 май , за да изберат кандидатите за най-висшите постове в блока. Между юли и октомври Европейският парламент трябва да одобри тези кандидати и най-вече новия председател на Европейската комисия. Тогава ще започнат парламентарните изслушвания за утвърждаване на еврокомисарите, отговорни за отделните политики. /БТА", "date": "2019.05.16", "title": "Пътеводител за евроизборите: кой, кога и как ще гласува и какво може да се случи"}
{"url": "https://www.dnevnik.bg/sviat/2019/05/16/3906459_trump_obiavi_izvunredno_polojenie_v_komunikaciite_i/", "text": "Президентът на САЩ въведе извънредно положение в телекомуникационния сектор на страната, с което се забранява на компаниите да купуват оборудване и услуги от фирми, смятани за заплаха за националната сигурност. Малко след като анализатори казаха, че очевидно това е насочено срещу китайски гиганти като \"Хуауей\" (Huawei) и ZTE, Вашингтон обяви практически пълна забрана за дейност на \"Хуауей\" и 70 свързани с корпорацията компании на американския пазар. Това е поредният ход на Вашингтон в търговската война с Китай, в която двете страни, докато преговарят, си наложиха наказателни мита за стотици милиарди долари. За \"Хуауей\" това не е изненадващо и от компанията са заявявали, че знаят, че за тях американският пазар продължително време ще е затворен или труднодостъпен и по-важно е да успеят в ЕС, което би им осигурило доминиране в световен план, тъй като и без това са много силни в Азия. В същото време САЩ нямат толкова големи производители на телекомуникационно оборудване и потребителски продукти и се чуват предупреждения в страната, че има риск да изостанат от навлизането на 5G технологиите. Заповедта на Доналд Тръмп се позовава на Закона за правомощията при извънредна ситуация на международните пазари (International Emergency Economic Powers Act). С нея президентът получава власт да регулира търговския режим в отговор на заплахи за националната сигурност. Белият дом нарежда на министерството на външната търговия да изработи съвместно с други агенции от администрацията план за прилагане на решенията. Забраната срещу \"Хуауей\" засяга бъдещи сделки. Големите американски компании от доста време избягват оборудването на китайците в очакване днешната намеса на Белия дом, но по-малки оператори се снабдяваха с него, включително защото е на по-ниски цени. Сега вече всички ще трябва да получат специално разрешение от адиминстрацията за всяка сделка. Би трябвало да е засегната и дейността на \"Хуауей\" извън САЩ, тъй като компанията купува за продуктите си американски компоненти. Но ефектът е и обратен - най-вероятно ще пострадат и американските им доставчици като Qualcomm и Broadcom. При новия режим, който ще влезе в сила в следващите дни, те трябва да разполагат със специален лиценз, за който да докажат, че износът им не застрашава националната сигурност на САЩ, а това не е лесен процес. Вашингтон настоява, че смартфоните и оборудването на телекомуникационни мрежи на \"Хуауей\" може да се използват от китайското правителство за шпионаж срещу американците. \"Основният износ на Китай е шпионаж и разликата между Китайската комунистическа партия и китайски \"частни компании\" като \"Хуауей\" е измислица\", казва сенаторът републиканец Бес Саси. \"Хуауей\" непрекъснато отхвърля подобни обвинения и иска конкретни доказателства за тях. След днешното решение на Тръмп от компанията заявиха, че \"ограничаването на възможността да правим бизнес в САЩ няма да направи страната по-сигурна или по-силна, напротив, САЩ ще бъдат ограничени до по-скъпи алтернативи и ще изостанат от изграждането на 5G\".", "date": "2019.05.16", "title": "Тръмп обяви извънредно положение в комуникациите и изолира \"Хуауей\""}
{"url": "https://www.dnevnik.bg/bulgaria/2019/05/16/3906386_otbor_ot_sofiiskiia_universitet_stana_treti_na/", "text": "Отборът на Юридическия факултет на Софийския университет \"Св. Климент Охридски\" спечели трето място в Международното състезание по право на Европейския съюз за Централна и Източна Европа (The Central and Eastern European Moot Competition). Това съобщиха за \"Дневник\" треньорите на отбора - Ани Станчева и Ана Петрова. Отборът е бил в състав Илияна Тодорова (III-ти курс), Владимир Славов (IV-ти курс), Дамян Пилков (V-ти курс) и Ивелин Куленски (II-ри курс). Състезанието, което тази година честваше своята 25-годишнина, се проведе в Съда на Европейския съюз (ЕС) в Люксембург между втори и пети май. Отборът получи и специална награда - индивидуалната за оратор е спечелена от Илияна Тодорова за отличните й презентационни умения. В първия кръг (писмени защити и устни пледоарии) отборът на Софийския университет е получил най-висок брой точки и се класира за полуфинала с първи резултат. The Central and Eastern European Moot Competition е едно от най-престижните международни състезания по право на ЕС. Организира се от The British Law Center и се провежда под патронажа на Съда на Европейския съюз и Университета в Кеймбридж. Състезанието представлява симулативен процес по преюдициално запитване пред Съда на Европейския съюз, като всеки участващ отбор следва да аргументира позициите на ищец и на ответник под формата на писмени защити и устни пледоарии на английски език. Журито е съставено от съдии от Съда на ЕС, генерални адвокати, професори и други специалисти в сферата на правото на ЕС. Тазгодишният казус засягаше теми, свързани със защитата на личните данни, отговорността на държавите членки за нарушение на правото на ЕС, правната същност на актовете на Европейската комисия и правовата държава, разгледана през призмата на бежанската криза. \"Отборът и треньорите изразяват своите специални благодарности за финансовата подкрепа към ръководството на Юридическия факултет на СУ, \"Сиела норма\" АД, издателство \"Сиби\", Висшия адвокатски съвет, както и към всички останали, които пряко или косвено подкрепиха отбора и спомогнаха за достойното му представяне в Люксембург\", уточниха още треньорите.", "date": "2019.05.16", "title": "Отбор от Софийския университет стана трети на състезание в Съда на Европейския съюз"}
{"url": "https://www.dnevnik.bg/sport/2019/05/16/3906458_video_purviiat_zlaten_dubul_na_aiaks_ot_17_godini/", "text": "\"Аякс\" е новият шампион в Холандия, след като завърши сезона в Ередивизи с победа 4:1 над \"Де Граафшап\". Съставът от Амстердам водеше с три точки пред ПСВ преди последния кръг, като не допусна никаква изненада, за да вземе рекордната си 34-а титла в историята. Клубът не беше ставал шампион от сезон 2013-14. В последния мач за сезона за \"Аякс\" се разписаха Николас Таляфико, Ласе Шьоне и Душан Тадич два пъти. Младият тим на \"Аякс\" завършва невероятния си сезон с дубъл в Холандия, след като по-рано през месеца триумфира и с купата на страната. Тогава тимът победи \"Вилем II\" с 4:0. Дубълът е първи за \"Аякс\" от сезон 2001-02 насам, когато отново бяха спечелени титлата и купата. \"Аякс\" стигна и до полуфинал в Шампионската лига с най-младия отбор в Европа, като беше на няколко минути от участие на финал, преди да  загуби от \"Тотнъм\" . Мачът с \"Де Граафшап\" беше последен за някои от звездите на \"Аякс\", като  Френки де Йонг преминава в \"Барселона\" . Почти сигурно ще напусне и капитанът Матайс де Лихт.", "date": "2019.05.16", "title": "Видео: Първият златен дубъл на \"Аякс\" от 17 години"}
{"url": "https://www.dnevnik.bg/bulgaria/2019/05/16/3906461_kratki_novini_avariral_tir_zatrudniava_dvijenieto_po/", "text": ". Kметът на община \"Родопи\" e осъден за безстопанственост Йордан Шишков е признат за виновен от Специализирания наказателен съд, за това, че на 29 октомври 2010 г. и 17 януари 2011 г., е ощетил общината с 459.6 хил. лв. в качеството си на длъжностно лице, съобщава пресцентърът на прокуратурата. Той е сключил две спогодби по изпълнение на договори на общината с \"Интегрирани пътни системи\" АД – София, съгласно които били предвидени неустойки за всяко забавено плащане от общината. Тези неустойки не фигурирали в първоначалните договори, но общината платила съответно 148.47 хил. лв. и 311.1 хил. лв. вследствие на подписаните от кмета спогодби. Шишков ще трябва да възстанови пълния размер на нанесената щета. Специализираната прокуратура ще протестира условната присъда.  Агенцията по храните спря над 2 тона месо след проверка около празниците Общо извършените извънредни проверки са 4262 от 15 април до 6 май, съобщава пресцентърът на Българската агенция по храните (БАБХ). От иззетите храни близо 540 кг е агнешкото трупно месо без здравна и идентификационна маркировка, 5 л. краве мляко, 510 бр. кокоши яйца. Изтеглени и насочени за унищожаване са и близо 37 кг храни от неживотински произход, включително козунаци, ядки и добавки в храните. Съставени са 57 акта за установяване на административно нарушение и са издадени 60 предписания. Най-честите несъответствия са свързани с предлагане на храни с изтекъл срок на годност, без здравна и идентификационна маркировка, без документи за произход и некоректно етикетирани. Полицията издирва 16-годишната Патрисия Матеева от Бургас Момичето е в неизвестност от снощи, съобщава агенция \"Фокус\". Тя е от жк. \"Меден рудник\" и след като в 20.00 часа снощи е излязла от дома си и не се е прибрала. \"Призоваваме гражданите, разполагащи с някаква информация относно местонахождението на Патрисия Матеева, да съобщят незабавно на тел. 112 или в най-близкото поделение на МВР\", призова говорителя на МВР-Бургас Цветелина Рандева. Мария Белова положи клетва като депутат от ГЕРБ Тя ще е народен представител на  мястото на Десислава Танева , която беше избраха за министър на земеделието и храните на мястото на  подалия оставка Румен Порожанов , съобщава агенция \"Фокус\". Мария Белова бе част от листата на ГЕРБ в 21-ви многомандатен избирателен район - Сливен на парламентарните избори през 2017 г. Полицейското присъствие в Костенец остава засилено Ще бъдат докарани допълнителни сили в града, докато не бъде задържан евентуалният извършител на двете убийства. Това съобщи главният секретар на МВР Ивайло Иванов, цитиран от агенция \"Фокус\". По думите му втората жертва - съсед на заподозрения за убийството на жена си Стоян Зайков, не е споделял притеснения. Една от версиите, по които се работи, е че той е бил помагач. \"Със сигурност убиецът е пребивавал в дома на втората жертва, предстои анализ на доказателствата\", добави главният секретар на МВР. Аварирал ТИР затруднява движението по АМ \"Струма\"  Инцидентът е станал на 56 километър, съобщава пресцентърът на Агенция \"Пътна инфраструктура\". Движението към София в Дупнишки тунел се осъществява временно в изпреварващата лента. Властите призоват шофьорите да се движат с повишено внимание и съобразена скорост, като спазват указанията на \"Пътна полиция\".", "date": "2019.05.16", "title": "Кратки новини: Мария Белова положи клетва като депутат от ГЕРБ"}
{"url": "https://www.dnevnik.bg/na_put/2019/05/16/3906097_kak_tripadvisor_otkri_devetashkoto_plato/", "text": "В Испания туристически обекти са не само чудесата на природата и на човешкия гений, но и местата, които дават на посетителя най-добър изглед към тях – т.нар. \"мирадори\" (от испански, \"наблюдателници\"). Да посетите крепостта Алхамбра в Гранада не е достатъчно, трябва да отидете до иначе невзрачния площад \"Сан Николас\" – El Mirador de San Nicolas, за най-удивителната гледка към мавърския шедьовър. Като бонус ще видите крепостта на фона на перманентно заснежените хребети на Сиера Невада. В туристическите гидове \"мирадорите\" често са също толкова популярни, колкото и гледките, които разкриват. Именно такъв \"мирадор\" оформят Ива Таралежкова и сдружение \"Деветашко плато\" на пътя между селата Крушуна и Кърпачево. Мястото е познато на местните като \"Завоя\" или \"Каньона\" и допреди няколко години е било сметище, но въпреки безславното си минало и неотличителните си названия, отваря запомняща се гледка в три посоки – от панорамата към скалистия каньон на югоизток (вижте горе) ще ви секне дъхът, а ако пресечете пътя, на север, при ясно време, погледът ви ще обгърне немалка част от Дунавската равнина. Късметлиите, които погледнат нагоре в правилния момент, могат да зърнат единствената двойка черни щъркели на Деветашкото плато (и една от малкото в България), както и съседите им – двойка скални орли, които обитават мястото от години. Обособяването на този естествен мирадор – на туристическите карти е обозначен като погледно място \"Каньона\", а на място е указан с беседка и чакълени пътеки, е една от многото промени, за които сдружение \"Деветашко плато\" допринася. Самото Деветашко плато – което допреди 2006 г. съществува само като понятие в учебниците по география, е разпознаваема дестинация почти изцяло благодарение на дейността на едноименната организация. Всичко започва, когато през 2006 г. Ива и колежката ѝ Велислава Чилингирова започват да обикалят деветте села на платото, за да изготвят план за неговото развитие. С изненада установяват, че хора от съседни села и със сходни интереси не се познават. \"Наложи се ние да запознаваме ловните дружини\", смее се Ива. Тъй като селата са в три различни общини – Ловеч, Севлиево и Летница, стратегия за съвместното им развитие не съществува. През 2006 г. в цялата местност няма нито една къща за гости, има само една хижа с 12 легла, а трите забележителности – Къкринското ханче, Крушунските водопади и Деветашката пещера, не са особено добре стопанисвани. Ако се съди по броя на продадените билети за водопадите, посетителите на платото дотогава са средно по 15 000 на година. Днес над четвърт милион туристи посещават Крушунските водопади и Деветашката пещера (на снимките) годишно. На разположение на решилите да прекарат повече от един ден на Деветашкото плато са 50 къщи за гости и множество традиционни гостилници. През остатъка от престоя им за вниманието им ще си съперничат останките от болярския замък край Крамолин, най-малкото село на платото – Тепава, за чийто кристално чист въздух се говори, че е лечебен, както и връх Чуката край село Брестово – най-високата точка на платото и друг великолепен \"мирадор\". Пещерите, които вече могат да бъдат посетени, са поне една дузина. Сред тях е най-дългата плавателна пещера в България (Бонинската), пещерата с най-незабележимия вход, за която се казва, че крие съкровище (Футьовата), и пещерата с най-причудливата форма (Стълбицата). До пещерата Гарваница пък се провежда ежегодният за платото джаз фестивал през юни. За карта на района и повече информация, посетете сайта на сдружение \"Деветашко плато\" –  https://www.devetakiplateau.org/ На какво се дължат осезаемите промени на Деветашкото плато през последното десетилетие? Ива е родом от Габрово, но посещава платото за първи път едва през 2000 г. – години, след като е напуснала региона, за да се засели в столицата. Веднъж открила го обаче, тя никога не си тръгва напълно. Велислава живее в Троян. От сътрудничеството им се ражда визията за развитието на региона – обединението на деветте села от платото като туристическа дестинация, но още от самото начало ключово за успеха на начинанието им е активното участие на местната общност. След първоначалните срещи с местни хора, през 2007 г. Ива и Велислава организират \"Конференция за бъдещето на Деветашкото плато\", която събира представители на всяко от селата. Предизвикателството, което двете отправят към присъстващите – \"Дайте да видим какво може да направим заедно\", е посрещнато с повсеместно въодушевление. Същинската работа идва след това, но основите на сдружение \"Деветашко плато\" са поставени. От местни легенди и спомените на живущите в района се набелязват най-интересните обекти, а техните истории се описват в туристически гидове. Сформират се екипи, които да почистят и облагородят местата – повечето, от които се рушат или служат за бунища. Поставят се указателни табели, обособяват се еко пътеки, автобусни спирки и места за паркиране. Създават се единна туристическа карта, общ културен календар и уеб страница на платото. Проектите се осъществяват с финансиране от европейски и американски фондации, ЕС и трите общини в района. Но както казва Ива, \"идеите и познанието идват от хората. Стига да можеш да ги накараш да мечтаят\". Чувства се горда именно защото успяват да отключат мечтите на местните. Много от целите, набелязани през 2007 г., вече са постигнати. Факт са ежегодният джаз фестивал до Горско Сливово, лятното кино в Къкрина и фолклорният събор в Тепава през септември. Някои от постиженията далеч надхвърлят плановете – къщите за гости са не първоначално предвидените три, а цели 50, а посетителите могат да избират между десетки възможности за културен и кулинарен туризъм, отдих на открито и екстремни спортове. Днес членовете на сдружение \"Деветашко плато\" са 140 ­– което го прави едно от най-големите в страната. С подкрепата на Фондация \"Америка за България\" между 2012 и 2014 се сформират и обучават девет местни екипа за развитие и се финансират проекти във всяко от селата. Пътуваща изложба с фотографии на известни фотографи представят красотата на Деветашкото плато пред света, а от 2014 г. започва провеждането на национално състезание по спортно ориентиране за купата \"Деветашко плато\". Чудесата и \"мирадорите\" на Деветашкото плато привличат все повече чуждестранни туристи. Както споделя туристка в испаноезичния Tripadvisor, \"Струва си да се отиде до Ловеч, за да се посети Деветашката пещера. А там те очакват още много открития. Какво преживяване!\" И тя не е единствената, която оценява преживяването с пет звезди.", "date": "2019.05.16", "title": "Как TripAdvisor откри Деветашкото плато"}
{"url": "https://www.dnevnik.bg/evropa/2019/05/16/3906462_kakvo_kazaha_kandidatite_za_posta_na_junker_v_purviia/", "text": "Кандидатите за председателския пост в Европейската комисия снощи проведоха дебат по въпросите за миграцията, икономиката, опазването на околната среда, данъците и международните отношения. Той бе част от  процеса с т.нар. водещ кандидат , в който претендентите за поста се предлагат от групите в Европейския парламент. Този метод бе изпробван за пръв път при избора на Жан-Клод Юнкер през 2014 г. и целта му е назначаването на председателя да бъде по-демократично. Не всички държави членки обаче са съгласни с процеса на \"водещия кандидат\". Манфред Вебер, Европейска народна партия Германецът Вебер ръководи групата на ЕНП в европарламента и  е смятан за фаворит за поста . По време на дебата той обеща да назначи комисар, който да съблюдава отношенията с Африка, като по този начин помогне за контрола на миграцията към Европа. Вебер отбеляза, че бъдещите търговски сделки с други страни ще включват клаузи, забраняващи детския труд. Трябваше обаче да се защитава от обвинения, че неговите колеги от дясноцентристката му група са гласували против мерки срещу климатичните промени, предаде Би Би Си. Вебер настоя, че въпросите с миграцията имат само общо решение, посочва БТА. Той предложи данъчните въпроси и външнополитическите решения на ЕС да бъдат приемани не с единодушие, а с мнозинство. Вебер защити предложението гражданските полети да бъдат включени в издаването на разрешителни за квоти на замърсяване. Той защити воденето на търговски преговори със САЩ, но без изнудване. След дебата той отказа да отговори на въпрос, свързан с твърдението на унгарския премиер Виктор Орбан, че не е способен да оглави еврокомисията. Липсата на отговор също е отговор, поясни Вебер. \"ЕС трябва да решава, а не да създава проблеми. Трябва да обсъдим как можем да създадем икономически растеж и хората да не напускат страната си, за да печелят по-добре. Не трябва да се борим помежду си, а да си сътрудничим\", добави той. По повод разширяването на ЕС Вебер заяви, че има място за още европейски народи, но преди да бъдат приети, те трябва да решат напълно откритите въпроси, особено граничните си спорове. Турция не може да бъде част от ЕС, защото не е изцяло европейски народ, допълни той. Франс Тимерманс, Партия на европейските социалисти В момента той е зам.-председател на еврокомисията. Подкрепи предложението големите дружества да плащат повече данъци, въвеждането навсякъде в ЕС на минимална работна заплата, върховенство на закона във всяка страна, защита на жените. По неговите думи опазването на природата следва да бъде сред водещите задачи пред еврокомисията. Тимерманс определи като неприемливи действията на италианското правителство срещу мигрантите в Средиземно море. След Вебер Тимерманс също предложи специален план за развитието на Африка. Тимерманс се обърна по повод скандалите за разселването на мигрантите към държавите от Централна и Източна Европа и заяви, че съпричастността не е само за неща, които им харесват. По неговите думи без справедливо поделяне на тежестта от мигрантите границите в ЕС ще се върнат. Тимерманс предложи минималната заплата в държавите от ЕС да бъде 65 на сто от средната. Друго негово предложение е да се добиват права за участие в изборите от 16-годишна възраст. Той подкрепи предложението за облагането на самолетното гориво, минималното корпоративно облагане (18%), повишаване на данъчния принос на дружествата за електронна търговия. Заедно сме по-силни от Русия и Китай. В ЕС има приятели на руския президент Владимир Путин като евродепутата Найджъл Фараж, италианския вицепремиер Матео Салвини, австрийския вицеканцлер Хайнц-Кристиан Щрахе. За пръв път в историята президент на САЩ иска слаба и разединена Европа. Трябва да бъдем твърди срещу Путин, призова Тимерманс. Маргрете Вестагер, Алианс на либералите и демократите за Европа Вестагер от Дания в момента е еврокомисар за конкуренцията. Тя е част от екипа водещи кандидати на АЛДЕ, сред които е и координаторът за Брекзит в Европейския парламент Ги Верхофстад. По време на дебата тя призна, че Комисията е отчуждила избирателите. Вестагер отбеляза, че ЕС е най-доброто място за живеене на света, особено за жените. Тя призова европейските общества да бъдат основани на върховенството на закона. По нейните думи са спешно необходими дългосрочно решение за миграцията, както и законни пътища за мигрантите. Вестагер подкрепи предложението бизнесът да бъде насърчаван за разкриването на работни места за младите срещу достойно заплащане. По нейните думи милиони работни места могат да бъдат разкрити в усилията за опазването на околната среда, например със строежа на високоскоростни железопътни линии. Имаме почти всички необходими технологии. Трябва ни електронно облагане и общ минимум на корпоративното облагане. Данъчен рай е там, където всеки си плаща данъците, коментира тя. Вестагер призова ЕС да защитава европейския бизнес по света. Тя изрази очакване занапред процесът на разширяване на ЕС да бъде по-бавен. \"ЕС ще се разширява, но с повече усилия. Никога не съм срещала избирател, който да иска промяна в договорите за ЕС. Трябва да се движим в съществуващите рамки, да приложим приетите правила. Въвеждането на нови правила невинаги е отговор. Трябва да обмислим защо понякога се предпочита взимането на решения без единодушие\", допълни тя. Ска Келер, Европейска зелена партия За втори път тя се кандидатира за поста. В дебата Келер поиска бъдещите споразумения да включват по-добра защита за човешките права. Зелените имат и още един кандидат за поста – холандеца Бас Ейкхаут. Келер защити честно разпределение на отговорността за мигрантите. Според нея е необходимо изпращането на европейски морски спасителни сили за мигрантите в Средиземноморието. Келер отчете, че политиките на бюджетни ограничения са нанесли големи щети за младите хора в Европа. Тя призова за инвестиции в \"зелена\" икономика и за европейски мерки за енергийния преход. Хубаво е, че знаем какво да направим за защита на природата. Лошото е, че засега не го правим, посочи Келер. Тя призова за данъчна справедливост и повишено облагане на дружества за електронна търговия. Келер настоя за европейско единство и ЕС да бъде сила на мира и човешките права. \"Продаваме оръжия на диктатори. Това трябва да престане, не трябва да приемаме парите на диктаторите в нашите банки. Търговията не е самоцел\", заяви Келер. Определи разширяването на ЕС досега като голям успех. \"Трябва да продължим да работим със страните, които се стремят към присъединяване. Трябва да останем внимателни и след приемането на страните по въпроса с върховенството на закона\", призова тя. Нико Куе, Европейска левица Куе от Испания заяви, че единството на ЕС е в риск заради политиките за икономии, налагани в Южна Европа. Друг кандидат на левицата за високопоставената позиция е Виолета Томич, член на словенския парламент. Куе определи миграцията като огромна човешка трагедия, но и възможност за хора без перспективи у дома. Той призова всички европейски политики за връщане на незаконни мигранти да бъдат преразгледани. Куе поиска назначаване на младите хора на работа с постоянни трудови договори. По неговите думи международните дружества са отговорни за 70 на сто от замърсяването на околната среда по света и настоя тежестта от енергийния преход да не се прехвърля на най-бедните граждани. Той отбеляза, че все още ЕС не е постигнал уеднаквена данъчна основа. Според него договорите за свободна търговия ощетяват европейците. Ян Захрадил, Европейски консерватори и реформисти Захрадил, който е евродепутат от Чехия, цитира социологически проучвания от страната си, според които 90% от гражданите искат да останат в ЕС, но 70% не искат да се присъединят към еврозоната. \"Това е ясен пример, че хората харесват ЕС, но не харесват всичко, което идва от него\", подчерта Захрадил. Той посочи, че еврокомисията следва да уважава всяка държава от ЕС независимо от размера и местоположението й, както и да не поучава правителствата. Добави, че не би повторил грешката със задължителни квоти за разселването на мигранти. По неговите думи са необходими бежански лагери извън ЕС. Захрадил посочи, че работата на еврокомисията е да създава подходящата законодателна основа за бизнеса, за да има работа за младежите. По неговите думи не е нужно ЕС да си поставя неизпълними цели за защита на околната среда, но трябва да изпълни поетите обещания. Според него ЕС би трябвало да преразгледа помощите за земеделците и да насочи средства и към по-малките производители. Той се обяви против европейски данъци, както и за водене на търговски преговори със САЩ. Според него е необходим друг баланс между европейските и националните решения. Има нужда от решения, съобразени с всяка отделна държава от ЕС. Трябва еврокомисията да бъде по-малко политическа и да не се бори за власт с Европейския съвет. Все по-тясното сближаване на страните от ЕС е неприложимо занапред, коментира той. Захрадил настоя европейската данъчна и външна политика политика да не бъдат очертавани на основата на решения с мнозинство, а с единодушие.", "date": "2019.05.16", "title": "Какво казаха кандидатите за поста на Юнкер в първия си телевизионен дебат"}
{"url": "https://www.dnevnik.bg/evropa/2019/05/16/3906465_s_angela_merkel_imame_plodotvorna_konfrontaciia_zaiavi/", "text": "С Ангела Меркел имаме плодотворна конфронтация, заяви френският президент Еманюел Макрон след публикуваното вчера интервю на германския канцлер, в което тя говори за различия в подхода с френския лидер, предаде \"Франс прес\". \"Трябва да приемем моментните разногласия, да приемем това, че не сме напълно съгласни за всичко, за да изградим компромис с Германия и да можем да напредваме\", каза Макрон на пресконференция в Елисейския дворец в отговор на въпрос за интервюто на Меркел за в. \"Зюддойче цайтунг\", в което тя признава, че има разногласия с него. \"Разбира се, имаме сблъсъци\", казва Меркел в интервюто за в. \"Зюддойче цайтунг\" и добавя, че \"има различия в манталитета\" между нея и френския президент и \"разлики в начина, по който двамата възприемат ролите си\". Меркел обаче подчертава в интервюто постигнатия \"огромен напредък\" благодарение на френско-германския тандем, по-специално напредъка в отбраната. \"Решихме заедно да разработим боен самолет и танк. Това, че разчитаме повече едни на други в политиката на отбраната, е знак на доверие\", изтъква Меркел. \"В една връзка, по-специално тази на Франция и Германия, какви са опциите? Да има стерилна конфронтация: да няма съгласие между нас и да не успяваме да отидем отвъд несъгласието. В миналото преживяхме подобно нещо и то може да доведе до най-лошото. Или до безсилие, или до война\", каза Макрон. \"Има и друг сценарий: това е стерилното разбирателство, тоест хората искат до такава степен да не показват, че може да имат несъгласия, че повече не взимат решение за нищо. Това също е познато от миналото. Дават се ненужни пресконференции, Европа е оставена да заспи\", допълни Макрон. \"Не мога да повярвам нито в стерилната конфронтация, нито в стерилното разбирателство, вярвам в плодотворната конфронтация. Тоест: човек предлага, тества партньора и двамата се опитват заедно да постигнат компромис\", допълни Макрон. Той каза, че този метод е помогнал да се стигне до споразумението от Мезеберг, сключено от Париж и Берлин през юни миналата година за постигане на напредък на ЕС и за създаване на бюджет на еврозоната. Този подход е позволил също така на  Германия да се присъедини към амбициозния план  за климата, предложен от девет страни, сред които Франция и Холандия, на неформалната среща на върха на ЕС в Сибиу в Румъния миналата седмица, каза Макрон. \"Онова, което се очаква от Франция в Европа, е да каже какви са нейните амбиции и после да изгради компромис с Германия, за да може да напредваме. Това е нашата история, това е сърцето на нашата връзка\", заключи Макрон. Какво още каза Меркел През януари двамата лидери подписаха Аахенския договор за френско-германската интеграция и сътрудничество. На въпрос дали тези двустранни отношения са се влошили през последните месеци Меркел увери: \"Не, ни най-малко\". Тя обаче постави ударението върху различните политики на двете страни. \"Аз съм канцлер на коалиционно правителство и съм много по-зависима от парламента, отколкото френският президент, който няма право да влиза в парламента\" в името на разделението на изпълнителната и законодателната власт, каза Меркел. По повод изборите за Европейски парламент следващата седмица Меркел смята, че те \"са много важни, това са специални избори\". \"Мнозина се тревожат за Европа, аз също\", изтъкна тя. Меркел заяви в интервюто, че интересите на европейските страни - участнички в иранското ядрено споразумение, съвпадат с интересите на Русия и Китай. Тя призна, че \"Европа изглежда слаба в ситуацията около Иран, от една страна защото еврото не е водеща валута като щатския долар и за Европа е трудно да противопостави нещо на санкциите на САЩ. От друга страна, Европа се развива. Това, че тя не е толкова разединена по този важен въпрос, колкото беше по време на войната в Ирак, само по себе си е ценно\", каза канцлерът. Тя отбеляза, че в ЕС постоянно се налага да се изготвят общи позиции. \"Това често е трудно заради различията в интересите, но се получава, нека помислим за политиката ни към конфликта в Украйна\". Канцлерът напомни, че ЕС е изготвил обща стратегия и за отношенията със страните от Африка. \"Напредваме стъпка по стъпка, макар и политическата ни сила засега да не отговаря на икономическите ни способности\". /БТА", "date": "2019.05.16", "title": "С Ангела Меркел имаме плодотворна конфронтация, заяви Еманюел Макрон"}
{"url": "https://www.dnevnik.bg/evropa/2019/05/16/3906467_interseksualen_avstriec_poluchi_pravo_da_ne_bude/", "text": "Първият интерсексуален австриец, получил официални документи, в които не е вписан като мъж или жена, а като трета опция, определи това като стъпка за признаване на онези, които не се идентифицират с нито един от двата пола, предаде \"Ройтерс\". \"За първи път в живота си се чувствам забелязан от закона\", казва Алекс Юрген, който е интерсексуален. С това понятие се дефинират хората, които са с атипични хромозоми или полови белези. \"Досега нямаше място за хората, които не са нито мъж, нито жена\", допълва Юрген. Юрген е водил тригодишна съдебна битка за признаване. Сега той има паспорт, в който вместо буквите М или Ж, съответно за мъж или жена, има поставен знак Х. Юрген има и сертификат за раждане, в който той не е определен нито като от мъжки, нито като от женски пол, а е записано \"друго\". През 2018 г. конституционният съд постанови, че австрийските закони позволяват включването на повече от две опции за пол в документите за самоличност. Все повече щати в САЩ, както и страни като Германия, Пакистан и Непал сега позволяват на хората да избират трета опция за пол в официалните документи. След решението на съда в Австрия регламент на вътрешното министерство постанови, че дете, чийто пол не може да бъде установен, трябва да има \"отворена графа\" за пола в сертификата за раждане, докато не се вземе решение от детето или от неговия законен представител за това какво да бъде вписано там. Така интерсексуалните получават сертификат, в който пише \"друго\", ако те са издадени заедно с доклад от медицинска експертна комисия. Правозащитници искат това изискване да отпадне. Интерсексуалните бебета често пъти са подлагани на операция, за да могат техните органи да започнат да наподобяват или да придобият функции на мъжки или женски. Това често пъти води до психологически травми, които могат да се появят на по-късен етап в живота, предупреждават експерти. Подобни операции без съгласието на децата са забранени в Малта и Португалия. /БТА", "date": "2019.05.16", "title": "Интерсексуален австриец получи право да не бъде вписан като мъж или жена в паспорта си"}
{"url": "https://www.dnevnik.bg/evropa/2019/05/16/3906469_zaplahata_na_trump_za_mita_vurhu_vnosa_na_koli_ot_es/", "text": "При следващата търговска битка на американския президент Доналд Тръмп може би САЩ ще наложат големи мита върху вноса на автомобили и автомобилни части от Европа. Това обаче всъщност няма да бъде крайната цел на Белия дом, според експерт. Този ход може да се окаже \"троянски кон\" за по-голяма сделка в селското стопанство според Дейвид Хаунър, ръководител на стратегическо подразделение за Европа, Близкия изток и Африка в Bank of America Merrill Lynch. Сега, след като  Тръмп въведе още мита за китайските стоки,  всички погледи са насочени към евентуално заформящата се търговска война между САЩ и Европа. Президентът заплаши още миналата година да наложи мита от 25% върху вноса на автомобили и автомобилни части от Европейския съюз. Засега такива мита не са наложени, но се очаква Тръмп да обяви решението си по въпроса до 18 май. Според Хаунър обаче на Белия дом може би предстои труден път. \"Според нас ще има поне опит САЩ да окажат натиск за повече отстъпки от Европа. Ще бъде твърде трудно, особено ако Тръмп наистина започне дискусии за земеделието\", посочи експертът за предаването на CNBC \"Squawk Box\". \"Някои мислят, че автомобилните мита може да са троянски кон, за да се започне дискусия за селското стопанство, защото това е областта, в която нещата биха били наистина сериозни за САЩ и Европа. Селското стопанство в Европа е много, много чувствителен въпрос от политическа гледна точка, когато се стигне до разрешаване на американски внос\", казва той. Фермерите, ключова политическа база гласоподаватели за Тръмп, виждат как благосъстоянието им се топи заради търговската война с Китай и това може да стане повод за притеснение за президента преди опита му да бъде преизбран в изборите през 2020 година. След като отправи заплаха към европейските автомобили, Тръмп се срещна с председателя на Европейската комисия Жан-Клод Юнкер и двамата решиха да се опитат да постигнат споразумение по търговските въпроси и да избегнат митата. Близо година след срещата им двете страни все още не са започнали тези официални преговори. Анализатори обаче възприемат митата за китайските стоки като сигнал за това, което предстои да сполети Европа. В началото на миналата седмица акциите на европейските автомобилостроители поевтиняха с над 3%, след като Тръмп вдигна митата за китайския внос. Все още е възможно да бъде постигнато споразумение, доколкото САЩ продължават да водят търговски преговори с ЕС само за автомобилите според Хаунър. Според експерта обаче, \"ако дискусиите включат и селското стопанство, нещата стават наистина, наистина опасни\". \"Европа всъщност е косвена жертва в случая, тъй като няма достатъчно вътрешен растеж. Тя наистина силно зависи от търговията и това е ахилесовата й пета\", допълва Хаунър. Според службата на постоянния търговски представител на САЩ американският внос на потребителски селскостопански стоки от страните - членки на ЕС, се е равнявал на общо 23.9 милиарда долара през 2018 година. Същевременно износът на американски селскостопански стоки за ЕС е бил 13.5 милиарда долара. Автомобилният внос от европейските страни е бил за 56.4 милиарда долара. Като цяло американският дефицит в търговията с ЕС се е равнявал на 169.3 милиарда долара през 2018 година, което е повишение с 11.8 % спрямо 2017 година, по данни на търговското ведомство. Откакто дойде на власт, Тръмп обвинява основните търговски партньори на Вашингтон, включително ЕС, Китай и Канада, за несправедливи според него практики, които вредят на американските работници и компании. Евентуални американски мита за европейските коли биха засегнали особено тежко важния автомобилен сектор на Германия. САЩ са най-голямата индивидуална дестинация за германския износ след партньорите на Берлин в блока. /БТА", "date": "2019.05.16", "title": "Заплахата на Тръмп за мита върху вноса на коли от ЕС може би е \"троянски кон\""}
{"url": "https://www.dnevnik.bg/sviat/2019/05/16/3906485_maikul_ulf_shte_izdade_nova_kniga_posvetena_na_trump/", "text": "Майкъл Улф, авторът на книгата \"Огън и ярост\", рисуваща апокалиптична картина на Белия дом в ерата на Доналд Тръмп, ще публикува нова творба, предадоха световните агенции. Премиерата на книгата ще бъде на 4 юни, съобщи издателската къща \"Хенри Холт енд къмпани\". Книгата ще се нарича \"Обсада: Тръмп под обстрел\". Книгата ще е де факто продължение на  \"Огън и ярост\" , в която се говореше за президентската кампания на Тръмп и за първата му година като президент и в която той беше обрисуван като некомпетентен. Новата творба ще започне с  втората година на Тръмп  като президент и ще приключи с публикуването в средата на април на доклада да специалния прокурор  Робърт Мюлър  за предполагаемите връзки на руски представители с хора от предизборния екип на Тръмп. За написването на новата книга Улф е разговарял с над 150 \"източника\", но засега издателят отказва да уточни дали някои от тях са част от администрацията на Тръмп. Тръмп определи книгата  \"Огън и ярост\"  като изтъкана от лъжи. / БТА", "date": "2019.05.16", "title": "Майкъл Улф ще издаде нова книга, посветена на Тръмп"}
{"url": "https://www.dnevnik.bg/zdrave/2019/05/16/3906492_spasitelna_pregrudka_za_nedonosenite_deca_-_za/", "text": "По повод Световния ден на кенгуру-грижата - 15 май,  Фондация \"Нашите недоносени деца\"  започна кампания \"Близо до сърцето. Спасителна прегръдка за недоносените бебета\". Надяваме все повече бебета да бъдат в прегръдките на своите родители по време на болничния си престой, казват от организацията. \"Проучвания показват, че преждевременното раждане на бебе в семейството води не само до тревожни и депресивни състояния при майката, но и при бащата. Включването на таткото в практикуването на кенгуру-грижи с бебето помага както за стабилизирането на емоционалното състояние на мъжа, така и подкрепя процеса на изграждане на силна и пълноценна връзка между него и бебето\", отбелязват от фондацията. Като част от кампанията за световния ден фондацията е подготвила и видео, в което трима завеждащи отделения неонатолози в България споделят за ползите от \"спаистелната прегръдка\" за недоносените бебета. \"Няма дете, за което не може да се направи, няма кой да гледа детето по-добре от неговия родител\", казва един от неонатолозите.", "date": "2019.05.16", "title": "\"Спасителна прегръдка\" за недоносените деца - за кенгуру-грижата в България (видео)"}
{"url": "https://www.dnevnik.bg/bulgaria/2019/05/16/3906495_zamestnik-glavniiat_prokuror_penka_bogdanova_beshe/", "text": "По предложение на главния прокурор Сотир Цацаро заместникът му Пенка Богданова беше освободена и назначена за редови обвинител във Върховната касационна прокуратура. Решението е взето единодушно и без дебати от Прокурорската колегия, пише правният сайт  lex.bg . Като мотиви за предложението си Цацаров е посочил възникнала липса на усилия и възможност да работи с административния ръководител, т.е. с него, така и със заместниците му и недостатъчна степен на комуникативност в рамките на ръководния екип, което се явява съществена пречка за общото обсъждане и решаване на текущи и основни задачи. Главният прокурор казал, че това няма да се отрази негативно на работата на останалите му заместници, напротив – задълженията им щели да бъдат равномерно разпределени. По думите му трябва да има пълна комуникация между заместник главните прокурори и пълно съзнание за екипната работа, което явно в случая не открива. Той все пак благодарил на Пенка Богданова за това, което е направила до момента. Тя отговаряше за отделите \"Аналитичен\" и \"Досъдебен\". Богданова  беше назначена  за заместник главен прокурор при Върховната касационна прокуратура (ВКП) на 28 януари 2013 г. Тя беше първата, която Цацаров посочи за свой заместник след избора си. До онзи момент Богданова беше прокурор в Апелативната прокуратура в Пловдив. Цацаров няма да предлага заместник на Богданова. Така той остава с четирима заместници: двама при ВКП – Мария Шишкова и Иван Гешев, Ася Петрова, която ръководи Върховната административна прокуратура и Борислав Сарафов, който е директор на Националната следствена служба и зам. главен прокурор по разследването.", "date": "2019.05.16", "title": "Заместник главният прокурор Пенка Богданова беше освободена"}
{"url": "https://www.dnevnik.bg/sport/2019/05/16/3906535_ivan_tomov_e_izkachil_chetvurtiia_po_visochina_vruh_v/", "text": "Иван Томов е изкачил Лхотце (8516 м), обявиха от фирмата \"Ча турс\". Според информацията той е стъпил на четвъртия по височина връх в 9.40 ч. заедно с рускинята Натся Рунова, като са го направили без допълнителен кислород и без подкрепа на шерпи. Малко преди тях са се качили и другите двама души от експедицията.  Томов  изкачи Манаслу (8156 м) в края на септември 2017 г . През 2014 г.  той се качи на Броуд Пик (8047 м) заедно с Боян Петров . Две години по-късно  Томов направи неуспешен опит на Нанга Парбат (8126 м) . Тогава прекрати експедицията си заради здравословни проблеми. Преди ден  Атанас Скатов и Стефан Стефанов изкачиха третия по височина връх в света Канчендзьонга (8586 м) .", "date": "2019.05.16", "title": "Иван Томов е изкачил четвъртия по височина връх в света"}
{"url": "https://www.dnevnik.bg/razvlechenie/2019/05/16/3906500_kan_pochete_maistora_na_horura_djon_karpentur/", "text": "Американският режисьор, продуцент, сценарист, композитор и актьор Джон Карпентър, известен още като майстор на хорър жанра, бе почетен от кинофестивала в Кан за своя принос към киното.  Карпентър, автор на класиките като \"Хелоуин\", \"Нещото\", \"Бягство от Ню Йорк\", бе удостоен със статуетка от френската гилдия на режисьорите по време на откриването на режисьорската програма, която тече успоредно с основия конкурс в Кан. Режисьорът, сценарист и продуцент е популярен и с това, че композира музиката към по-голямата част от филмите си, затова и церемонията започна със зловеща електронна музика. 71-годишният Карпентър, който живее в Калифорния, сподели пред публиката, че е бил омагьосан от начина, по който героите се появяват на екрана от лъчите светлина, още от първото си посещение в киното на 3-годишна възраст, когато гледал Катрин Хепбърн и Хъмфри Богарт в \"Африканската кралица\". \"Това пренасяне на публиката през света на светлините и сенките около тях е онова, от което се гордея да бъда част\", каза още той. Основната селекция в програмата на фестивала в Кан бе открита със зомби комедията \"Мъртвите не умират\" . Неговият режисьор Джим Джармуш посочи Джон Карпентър като една от своите отправни точки в хорър киното и вдъхновение като цяло.", "date": "2019.05.16", "title": "Кан почете майстора на хоръра Джон Карпентър"}
{"url": "https://www.dnevnik.bg/sport/2019/05/16/3906545_da_vlezesh_v_obuvkite_na_lionel_mesi_video/", "text": "Питали ли сте се какво е да тренираш със звездите на \"Барселона\", или как го прави Лионел Меси? От \"Барселона\" дадоха възможност на феновете си да видят буквално от първо лице как точно се готвят звездите на каталунците чрез специално видео. В ролята на импровизиран гид влезе именно Меси, след като всеки може да \"влезе\" в обувките на петкратния носител на \"Златната топка\". От \"Барселона\" публикуваха видео от една от тренировките на отбора, заснета от камера на гърдите на аржентинеца. \"Барселона\" завършва сезона в Ла Лига през уикенда, когато в последния си мач гостува на \"Ейбар\". Каталунците отдавна си  гарантираха титлата , която е 26-а за тях и общо осма в последните 11 сезона. След седмица \"Барселона\" излиза и на финал в Купата на краля срещу \"Валенсия\" в опит да запише пореден дубъл. Голямата цел на тима обаче беше триумф в Шампионската лига, където съставът отпадна на полуфинал от \"Ливърпул\" след победа с 3:0 в първия мач и  поражение 0:4 на \"Анфийлд\" . Какъв е проблемът на \"Барселона\" четете  тук .", "date": "2019.05.16", "title": "Да влезеш в обувките на Лионел Меси (видео)"}
{"url": "https://www.dnevnik.bg/bulgaria/2019/05/16/3906575_advokatite_niama_da_sa_zaduljeni_da_dokladvat_na_dans/", "text": "Адвокатите няма да са задължени да докладват на дирекция \"Финансово разузнаване\" в ДАНС за свои клиенти. Това е заложено в промените в Закона за мерките срещу изпирането на пари, които бяха приети на второ четене от Народното събрание, съобщава агенция \"Фокус\". Това правило няма да се прилага, когато става въпрос за участие в дейности по изпиране на пари или финансиране на тероризма и предоставянето на правна консултация по искане за такива дейности. Измененията бяха внесени от председателя на вътрешна комисия и депутат от ГЕРБ Пламен Нунев и група народни представители, а основен мотив е намаляване на административната тежест. През февруари  адвокати протестираха  срещу задължението да съобщават данни за клиентите си. Позицията им беше, че създадените норми са \"пример за изключително лошо транспониране на Директива на ЕС (2015/849) и за прекомерно раздут кръг на задължените лица\". Друг аргумент беше, че липсва предварителна оценка колко ще струва на хората и бизнеса изпълнението на тези мерки. Съгласно други от окончателно приетите текстове данните за действителните собственици на фондации и сдружения, регистрирани по Закона за юридическите лица с нестопанска цел, се заявяват за вписване, ако не са вписани на друго основание в съответния регистър като физически лица. Когато лицата действителни собственици на фондации и сдружения, регистрирани по Закона за юридическите лица с нестопанска цел, са физически лица, които са различни от вписаните - данните за тях се заявяват за вписване. С промените ще отпадне режимът за утвърждаване на вътрешните правила за контрол и предотвратяване на изпирането на пари и финансирането на тероризма от дирекция \"Финансово разузнаване\" на ДАНС. То се заменя с възможността отделните органи на агенцията да извършват проверки по документи за запазване на изискванията. В края на април парламентът  отмени окончателно подаването на декларация пред ДАНС  за действителен собственик от фирмите и на плановете за обучение на служители на всички фирми за пране на пари. ", "date": "2019.05.16", "title": "Адвокатите няма да са задължени да докладват на ДАНС за свои клиенти"}
{"url": "https://www.dnevnik.bg/bulgaria/2019/05/16/3906546_namaliavat_dohodite_na_semeistvata_ot_imoti_pomoshtite/", "text": "За година доходите на българските домакинства се увеличават с 8%, а разходите - с около 10 на сто, сочат данните от наблюдението на домакинските бюджети, проведено от Националния статистически институт през първото тримесечие на 2019 г. От данните се вижда, че семействата разчитат най-вече на заплати и на пенсии, доходът от самостоятелна заетост и от наеми намалява, домакинствата теглят повече от спестяванията си, но се въздържат от кредити. Значително нараства и помощта от близки и роднини. Това позволява на домакинствата да харчат повече за всички основни нужди - храна, алкохол и цигари, режийни разноски, сметки за телефон и пътувания, за дрехи и обувки, развлечения, образование и здраве. Доходът от собственост намалява с 40%, помощта от близки нараства с 60% Средният доход на домакинствата между януари и март нараства с 8%, а средно на човек за тримесечието се падат по 1518.57 лв. Основно приходно перо в домакинските бюджет е заплатата, която формира 57.6% от общия доход. Делът на дохода от пенсии е втори по значимост - 27.9%, а сумата на човек за тримесечието е 424.07 лв. От статистическите данни следва, че размерът на доходите от самостоятелна заетост нараства символично с 2.3% - от 94.23 през първото тримесечие на 2018 г. на 96.44 лв. през тази. Доходът от собственост дори намалява - от 4.11 лв. средно на човек на 2.93 лв. или с 40 на сто. Съществено намаляват и доходите от социални обезщетения и помощи - от 41 на 35 лв. (с 14.3%). През първите три месеца на 2019 г. домакинствата са теглили повече от спестяванията си - 38.81 лв. на човек при 33.16 лв. преди година. В по-голяма степен те са били подкрепяни от свои роднини - с 25 лв. средно на човек при 15.57 лв. преди година, което е увеличение с 60%. Изтеглените заеми и кредити намаляват от 6.36 лв. средно на човек преди година на 5.60 лв. За година се увеличават разходите за всички основни семейни нужди Разходите на българските домакинства за храна, цигари и алкохол нарастват с около 10 на сто да година, сочат данните на Националния статистически институт за първото тримесечие на 2019 г. Преди година средно на член на едно домакинство са се падали 384 лв. за храна и напитки, а сега - 423 лв. или с 10.2% повече. Разходите за алкохол и цигари се увеличават от 53 на 59 лв. или с 9.9%. Това е и най-голямото разходно перо в семейните бюджети, което поглъща около 30% от всички разходи. Разходите за ток, вода, отопление, обзавеждане и поддържане на дома нарастват от 233 на 255 лв. или с 9.4%. Това е второ по значимост разходно перо в семейните бюджети с дял 18.2% от всички разходи. Между януари и март за дрехи и обувки на всеки свой член семействата са похарчили средно по 42 лв., с 19.6% повече, отколкото през същия период на 2018 г. За транспорт и съобщения са отишли по 170 лв. на човек, с 13.3% повече. За здравеопазване са дадени по 84 лв., увеличението е с 12 на сто. През тази година домакинствата са отделили с 15% повече или средно по 49 лв. на човек и за осмисляне на свободното си време, за културни прояви и образование Разходите за данъци и социални осигуровки се увеличават от 177 на 196 лв. (с 10.2%).", "date": "2019.05.16", "title": "Намаляват доходите на семействата от имоти, помощите от близки нарастват"}
{"url": "https://www.dnevnik.bg/sviat/2019/05/16/3906599_brjukselskoto_letishte_zaventem_niama_da_raboti_do/", "text": "Брюкселското летище \"Завентем\" няма да работи до 13:00 часа местно време днес (14:00 българско) заради изненадваща стачка на компанията, която се занимава с навигацията и въздушния контрол. Отменени полети има и на летище \"Шарлероа\". От \"Завентем\" предупреждават пътниците, че през целия ден се очакват забавяния и отменени полети, и ги съветват да се обърнат към авиокомпанията, с която летят.  От сайта aviation24.be уточняват, че цялото белгийско въздушно пространство е затворено и са отменени поне 60 полета. Стачкуват служителите на skeyes - службата за въздушен контрол и навигация, които миналия петък бяха постигнали споразумение с мениджмънта. Според сайта на летище София от \"Шарлероа\" в идните часове се очаква един полет - FR6352, който в сайта на белгийското летище е отбелязан като закъсняващ и вместо в 12:25, ще потегли в 13:45. Ще бъде забавен и полет ", "date": "2019.05.16", "title": "Изненадваща стачка спря полетите в Брюксел до 13:00 часа днес"}
{"url": "https://www.dnevnik.bg/detski_dnevnik/2019/05/15/3905646_ura_vakanciia/", "text": "Лятната ваканцията вече се мержелее пред погледите на по-малките ученици с очакване да заменят умножението-уморение с игри, приключения, пътешествия и срещи с приятели. За родителите, както обикновено, нещата стоят по-прозаично - списъкът със задължителни за изпълнение задачи набъбва с графици за организиране на свободното време и календари за разпределението на ангажиментите (защото и най-жертвоготовните баби и дядовци се уморяват) в предстоящите три месеца без училище. За да е по-лесно, \"Детски Дневник\" отново ще предложи идеи за приятни и полезни занимания за децата през седмиците на почивка. Тази година акцентът на специалната тема  \"Ваканция, ура\"  е движението. Събрали сме много предложения за дневни и седмични  по суша и вода),   и възможности за  . Защото след дългото седене зад чиновете е време за повече физическа активност. Пък и кой знае, може точно спортът, с който детето се е запознало това лято, да стане любимото му извънкласно занимание за новата учебна година. Не сме забравили, че ваканцията е време и за   - музика, фотография, театър, химически опити и роботика. Както и за среща с нов език, но ако може, под формата на игра и без домашни. Говорихме с  за правилния ритъм, в който трябва да се редуват почивки и занимания, за да се осигури пълноценна почивка, но и да не се губят навиците за учене. И с   - за това как предпазим децата от опасностите през лятото - болести, насекоми, слънчеви алегии, хранителни отравяния и прочее родителски кошмари. Подбрали сме съвети и за семейната почивка - за   в планината, за   и за първи опити за  . А също и за   в България, които си струва да посетите заедно с децата, и книгите за   в дългите летни вечери (самостоятелно или с родители). Приятно четене!", "date": "2019.05.16", "title": "Ура, ваканция!"}
{"url": "https://www.dnevnik.bg/sport/2019/05/16/3906611_balukov_povika_trima_igrachi_na_etur_za_debjuta_si_v/", "text": "Новият селекционер на националния отбор по футбол  Красимир Балъков  обяви избраниците си за европейските квалификации с Чехия и Косово през юни. Специалистът, който беше представен преди два дни, повика трима играчи на настоящия си отбор \"Етър\". Сред избраниците на Балъков попаднаха 37-годишният вратар Христо Иванов, защитникът Крум Стоянов и капитанът на \"Етър\" Георги Сърмов. Единствено последният има опит в националния отбор, като в периода 2008-2013 записа 12 срещи. В състава се завръща бразилецът Марселиньо, който не беше викан от предишния селекционер Петър Хубчев. Ветеранът Георги Илиев (37 г.), също се завръща в националния отбор след 5-годишно отсъствие. За последно той беше викан от Любослав Пенев. Нападателят на \"Левски\" Станислав Иванов, който играе редовно в последния месец и вкара два гола, получава повиквателна. Едно от най-изненадващите имена е Исмаил Иса от \"Дунав\". Балъков вика общо 27 футболисти, които се събират на лагер на 29 май в базата в Бояна. Част от тях ще отпаднат преди срещите от европейските квалификации. Дебютът на новия селекционер ще бъде на 7 юни в Прага, когато е гостуването на Чехия. Три дни по-късно България приема Косово. Дотук тимът заема второ място в група А, като има две точки от два мача и голова разлика 2:2. От водещите български отбори с най-много представители са \"Левски\" и ЦСКА – по четирима. \"Лудогорец\" има трима, колкото и \"Черно море\". \"Ботев\" (Пловдив) е с двама – Тодор Неделев и Кристиан Димитров.", "date": "2019.05.16", "title": "Балъков повика трима играчи на \"Етър\" за дебюта си в националния отбор"}
{"url": "https://www.dnevnik.bg/detski_dnevnik/2019/05/16/3906635_koi_specheli_bezplatnite_bileti_za_koncerta_s_detska/", "text": "Читателят на  \"Детски Дневник\"  с потребителско име спечели безплатния семеен билет за предстоящия на 19 май от 11.30 ч. концерт с музика от любими детски филми, който ще закрие тазгодишния сезон на образователната програма за деца \"Фортисимо фамилия\". Победителят, с когото редакцията ще се свърже за получаването на наградата, беше сред участниците в играта на \"Детски Дневник\" и посочи правилно имената на авторите на музиката към филмите от поредицата за Хари Потър -Джон Уилямс, Патрик Дойл, Никълъс Хупър и Александър Деспла. На 19 май от 11.30 часа Софийската филхармония под диригентството на Найден Тодоров ще представи популярни мелодии от любими детски филми, а публиката ще научи любопитни факти за изпълняваните произведения и за музиката като цяло в компанията на музиканта Добрин Векилов-Дони, и съпругата му - актрисата Антоанета Добрева-Нети. В концерта е включена българска, американска, руска и друга детска музика, уточняват организаторите на концерта и обещават специални изненади за всички присъстващи в залата.", "date": "2019.05.16", "title": "Кой спечели безплатните билети за концерта с детска филмова музика"}
{"url": "https://www.dnevnik.bg/kultura/2019/05/16/3906607_djaz_i_gospul_pevicata_liz_rait_shte_pee_sus/", "text": "Американската джаз и госпъл изпълнителка Лиз Райт ще гостува в Пловдив за съвместен концерт с оркестъра на Държавна опера Пловдив под името Jazz Symphony, което е част от тазгодишната програма на платформата Opera Open, съобщиха организаторите. 39-годишната певица от щата Джорджия ще излезе на сцената на Античния театър на 16 юли от 21 ч. под диригентството на Константин Добройков.  Проектът Opera Open се организира от лятото на 2014 г. насам и традиционно организира програма със спектакли в Античния театър, в която влизат премиерни заглавия, копродукции и мултижанрови проекти с международно участие. Билети за гостуването на Лиз Райт вече се предлагат на касата на Държавната опера Пловдив и в мрежата на \"Ивентим\". ", "date": "2019.05.16", "title": "Джаз и госпъл певицата Лиз Райт ще пее със симфоничен оркестър в Пловдив"}
{"url": "https://www.dnevnik.bg/biznes/2019/05/16/3906622_sled_sreshta_na_borisov_s_prevozvachite_vuvejdaneto_na/", "text": "Въвеждането на платено преминаване по магистралите за тежки камиони, което трябваше да стане на 16 август, се отлага. Това е резултатът от днешна среща при премиера Бойко Борисов на представители на транспортния бранш с участието на министрите на регионалното развитие Петя Аврамова и на финансите Владислав Горанов. Преди ден агенция Пътна инфраструктура съобщи, че започва тестове на системата, които да продължат до 16 август, когато тя трябваше да заработи ефективно. На днешната среща обаче е решено от 16 август тестовете да продължат за три месеца, тоест до 16 ноември и едва тогава на база на събраната информация да започне реалното таксуване. Това съобщи след срещата министърът на регионалното развитие Петя Аврамова, цитирана от БТА. Все пак Аврамова допусна тестовият период да приключи и по-рано. Докато траят тестовете, превозвачите ще продължат да ползват винетки. Искането на бранша, с което се съобразихме и съгласихме, е от 16 август да направим тестове в реално време с монтирани бордови устройства на техни камиони без заплащане на съответна тол-тарифа, каза министърът и допълни, че заради отлагането ще не наложат и нормативни промени. През трите месеца от август до ноември ще се следят реално изминатите километри, вътрешният тежкотоварен трафик, транзитният трафик. На базата на тези данни ще бъде определен и окончателният размер на таксите - на колите от 3.5 до 12 тона,на тези над 12 тона и на автобусите. Министърът каза, че са подготвени няколко варианта, които подлежат на преговори с превозвачите. От утре на работни срещи ще се дискутира и по обхвата на пътната мрежа с платени тол такси. Министър Аврамова информира, че след края на месеца ще свика заседание на Обществения консултативен съвет по въпросите на тола, на който ще бъдат представени новите предложения за варианти за тол-тарифите и за обхвата на системата в страната. Министърът припомни, че работна група е направила карта, в която пътища в лошо състояние са предвидени да бъдат с нулева тол-такса. Йордан Арабаджиев, изпълнителен директор на Съюза на международните превозвачи, каза, че участниците в срещата са били единни в необходимостта от въвеждането на тол-системата като най-справедлив начин за ползване на пътищата, и подчерта, че всички искат да се возят по по-добри пътища. Министърът Аврамова напомни, че приходите от винетки са около 370 млн. лева, а от централния бюджет се дават други около 200 млн. лева, които са недостатъчни за ремонт и строителството на пътища, като недостигът на средства за тази цел е около 600 млн. лева. Това беше и основният аргумент за въвеждането на тол таксата. Според доклад на Световната банка приходите за българската държава от въвеждането на тол-такси биха били не по-малко от 1 млрд. лв. на година. Сега камион може да премине през България с еднодневна винетка на цена от 10 евро, а в съседни държави и в страни от Западна Европа цените са между 8 и 10 пъти по-високи. Втори доставчик на винетки влиза на пазара Агенция пътна инфраструктура съобщи вчера, че е подписала договор с второ дружество, което да доставя електронни винетки. Досега доставчик беше \"Интелигентни трафик системи\" чрез сайта vinetki.bg. Занапред дружеството \"Телетол\", регистрирано през март тази година, също ще може да предоставя услугата, съобщи  \"Капитал\".   Акциите в \"Телетол\" са разделени между \"Нованор\" и \"Инфосистемс интернешънъл\". В първата фирма основен дял има управителят на \"Телетол\" Мартин Димитров, а малък дял има \"Интелинор\" с трима съдружници – Лиляна Деянова, Мариета Бенчева и отново Димитров. Управител е Лиляна Деянова, позната и като певицата Лилана. Дружеството участваше в търга за тол-системата с БТК и Icom, но беше отстранено. Фирмата е работила по проекти на пътната агенция като Lima, приложението за информация за трафика. Сред техните продукти е Civi: мобилно приложение, което играе ролята на посредник между гражданите и институциите. През 2018 г. компанията получи финансиране в размер на 10 млн. долара от американски инвестиционни фондове. Вторият акционер е собственост на \"Информикс груп\", като се представлява от Калоян Крумов. Мажоритарен собственик е Милена Крумова, вероятно негова сестра, а малък дял има Павел Гечев. Преди това е принадлежала на кипърската \"МГ Октагон инвестмънтс\". Разследване на \"Капитал\" от 2015 г. показа, че \"Инфосистемс\" печели поръчки за 8.5 млн. лв.\" от Центъра за градска мобилност за малко повече от година и осъществява своеобразен монопол над софтуерните нужди на дружеството.", "date": "2019.05.16", "title": "След среща на Борисов с превозвачите въвеждането на тол системата се отлага"}
{"url": "https://www.dnevnik.bg/bulgaria/2019/05/16/3906654_armiiata_niama_da_moje_da_uchastva_v_operacii_na_mvr/", "text": "Армията няма да може да оказва помощ на държавните органи в противодействието на заплахи с особено висока степен на обществена опасност. Това е записано в промените в Закона за отбраната и въоръжените сили, които бяха приети на второ четене от Народното събрание, съобщава агенция \"Фокус\". Народните представители сформираха Съвместно командване на специалните операции (СКСО). Създаването му е във връзка с поетите ангажименти към НАТО и необходимостта от използването на силите за специални операции за мирновременните задачи, изпълнявани в отговор на съвременните рискове и заплахи пред националната сигурност на страната. Чрез приемането на законодателните промени ще се регламентират функциите на СКСО по подбор, подготовка на личен състав и формирования, планиране, координиране, осигуряване на взаимодействието и централизираното провеждане. Със законопроекта се определя йерархически мястото на СКСО на оперативно ниво и неговото непосредствено подчинение на началника на отбраната. Съгласно окончателно приетите текстове помещенията, предоставени от Министерството на отбраната, се използват съобразно тяхното предназначение и само за осъществяване на общественополезна патриотична дейност. Отдадените под наем помещения не може да се ползват извън предназначението им, да се предоставят и да се ползват съвместно по договор с трети лица.", "date": "2019.05.16", "title": "Армията няма да може да участва в операции на МВР, решиха депутатите"}
{"url": "https://www.dnevnik.bg/sviat/2019/05/16/3906642_zelenski_shte_vstupi_v_dlujnost_na_20_mai_i_shte_moje/", "text": "Избраният за президент на Украйна Володимир Зеленски ще встъпи в длъжност на 20 май, предаде агенция \"Униан\". Церемонията, насрочена за 10 ч. украинско (и българско) време, бе обект на спорове в парламента. Причината бе, че встъпване в длъжност след 27 май би попречило на държавния глава да изпълни намерението си да разпусне парламента и да свика предсрочни избори. Аргумент за желанието на Зеленски, победил съкрушително досегашния президент Петро Порошенко на балотажа миналия месец, е ниското доверие към депутатите. Зеленски получи рекордните 73.22% от гласовете на балотажа. Той бе обявен за президент на 30 април, което даваше възможност встъпването да е не по-късно от края на май (30 дни от обявяването). Президентът на Украйна има ограничено поле за действия, ако не може да разчита на поддръжката на парламента. От него зависят редица назначения като тези на шефа на службите и генералния прокурор. Следващият парламентарен вот трябва да е на 27 октомври, но петгодишният мандат на законодателния орган изтича месец по-късно - 27 ноември. Държавният глава не може да разпусне парламента в последната половин година от мандата - след 27 май.", "date": "2019.05.16", "title": "Зеленски ще встъпи в длъжност на 20 май и ще може да разпусне парламента"}
{"url": "https://www.dnevnik.bg/detski_dnevnik/2019/05/16/3906669_organizacionni_podrobnosti_okolo_maturite_za/", "text": "Във връзка с провеждането на тазгодишните държавни зрелостни изпити (ДЗИ) - по български език и литература (БЕЛ), на 21 май и по предмет по избор - на 23 май, пресцентърът на министерството на образованието разпространи следната информация: Зрелостниците, подали заявления за явяване на матура по БЕЛ, са 52 650, а за втория - 41 716. За изпита по желание заявление са подали 888 ученици, а да държат изпит за получаване на степен на професионална квалификация желаещите са 10 421 ученици. Квесторите за изпитите са 10 500 за изпита по БЕЛ, 9500 за втория ДЗИ и 600 квестори за изпита по желание. Квесторите ще осигуряват пропускателния режим на входа на училището. Учениците трябва да носят лична карта и служебна бележка за допускане. В класните стаи се осигуряват двама квестори, като в коридорите също ще има дежурни квестори. Учениците ще сядат на точно определените за тях места в залите. За ДЗИ по БЕЛ са осигурени 4143 зали в 677 училища, като в тях са включени и две училища в чужбина. За втория ДЗИ са предвидени 3861 зали в 608 училища, а за изпитите по желание залите са 174 в 61 училища. Министерството на образованието и науката е предприело необходимите мерки за безпроблемното провеждане на всички изпити, като освен квестори за нормалното протичане на изпитния ден във всички зали, в които ще се провеждат изпити и ще се размножават изпитните материали, е осигурено и видеонаблюдение, за да няма опити за преписване и нарушаване на правилата за изпитния ден. На зрелостните изпити се ползва химикалка с черен цвят. ДЗИ продължават 4 астрономически часа. Матурите по български език, по чужд език и всички обществени науки се състоят от 3 модула. Времето за работа по първия модул е 60 минути. Вторият също е 60 минути, а третият - 120. Учениците със специални образователни потребности работят в отделни зали и имат два допълнителни часа за работа. За математика и природни науки модулите са 2. Първият е от 90 минути, а вторият - 150 минути. Зрелостникът няма право да си тръгне до 60 минути след началото на първия модул. Веднъж напуснал, не може да се връща. Резултатите от матурите ще бъдат обявени до 13 юни 2019 година.", "date": "2019.05.16", "title": "Организационни подробности около матурите за зрелостниците на 21 и 23 май"}
{"url": "https://www.dnevnik.bg/razvlechenie/2019/05/16/3906668_skulpturata_zaek_na_djef_kuns_bi_rekorda_za_nai-skupa/", "text": "Скулптурата от 1986 г. \"Заек\" на американският популярен творец Джеф Кунс бе продадена на търг в Ню Йорк за 91.1 млн. долара, с което постави рекорд и се превърна в най-скъпата творба от жив автор, предаде \"Ройтерс\". Закачливата фигура от неръждаема стомана, висока 104 см, е сочена за една от най-значимите творби в изкуството на XX век.. Тя бе продадена за повече от 20 млн. долара над предварителната й оценка. Самоличността на купувачите не е разкрита. Лъскавият огромен заек без лице, който е захапал морков, е вторият в серия от три, създадени от Кунс през 1986 г. От аукционна къща \"Кристис\" обявиха, че това превръща Кунс в най-скъпия жив творец, задминавайки рекорда,  поставен миналия ноември от британския художник Дейвид Хокни  с неговата творба от 1972 г. \"Портрет на артист (басейн с две фигури)\", която тогава бе продадена за 90.3 млн. долара. Хокни всъщност за кратко отнема челното място на Кунс, който преди това държи рекорда от 2013 г. с негова фигура \"Балонено куче\", продадена за над 58 млн. долара. Ден преди търга в Ню Йорк бе поставен и друг рекорд. Една от картините от известна серия на Клод Моне, която все още е предимно в частни колекции, бе продадена в \"Сотбис\" в Ню Йорк за 110.7 млн. долара, което постави пък рекорд за творба на импресионист.", "date": "2019.05.16", "title": "Скулптурата \"Заек\" на Джеф Кунс би рекорда за най-скъпа творба от жив автор"}
{"url": "https://www.dnevnik.bg/evropa/regioni/2019/05/16/3906682_prokuraturata_e_spriala_60_ot_sluchaite_na_sumneniia/", "text": "Необходими са повече усилия от страна на държавите в ЕС за справяне с измамите при разходването на средствата по политиката на сближаване. Това се посочва в доклад на Европейската сметна палата, представен днес, предаде БТА. Направени са проверки на противодействието на измамите със средствата от ЕС за сближаване в България, Франция, Унгария, Гърция, Латвия, Румъния и Испания. Докладът идва на фона на продължаващия скандал с  новите апартаменти на управляващите  и строителството на къщи за гости с евросредства. По-рано тази седмица  оставка подаде  министърът на земеделието, храните и горите Румен Порожанов. Оставката му дойде след  проверка на прокуратурата за злоупотреби  с евросредства в Държавен фонд \"Земеделие\" (ДФЗ) от времето, когато той беше негов ръководител. Скандалът с използването на европейски пари за строителството на къщи за гости, които се използват като семейни къщи, е разследване на \"Биволъ\". Заради такава злоупотреба оставка подаде заместник-министърът на икономиката Александър Манолев. За България в доклада се посочва, че службите за проверка на използването на европейските средства са открили недостатъци в работата на управляващите разходите служби. Одитният орган е установил, че някои управляващи органи са класифицирали неправилно специфични рискове от измама като ниски и следователно не са приложили към тях допълнителни процедури за контрол, пише в документа. В България одитният орган е установил някои рискове от измама и отговорният управляващ орган е предприел адекватни действия за коригиране на ситуацията. Следователно цялата система е сработила, за да се гарантират по-надеждни мерки за борба с измамите, се допълва в доклада. Отчита се, че 60 на сто от проверените случаи на съмнения за измами са били отхвърлени или прекратени от прокуратурата. Както АФКОС (дирекцията на МВР \"Защита на финансовите интереси на Европейския съюз\"), така и управителните органи не извършват систематично анализ на причините за отказа, се допълва в доклада. Уточнява се, че при изготвянето на доклада проверяващите са се срещнали с основни действащи лица в борбата срещу измамите. Сред тях са били представители на наказателното преследване и съдебната власт, разследващи, агенции за борба с измамите, служби за защита на конкуренцията. Недостатъчни усилия в ЕС Според доклада въпреки осъществения напредък през последните години, усилията на държавите за справяне с измамите са недостатъчни. Националните оценки на ефективността на прилаганите от тях мерки за борба с измамите са твърде оптимистични. Все още е необходимо значително подобряване на мерките за разкриване, противодействие и съгласуване, за да може ефективно да се предотвратят, разкриват и пресичат измамите. Между 2013 и 2017 г. са установени над 4 хил. нередности, които може да са свързани с измами, засягащи финансовите интереси на ЕС. Те възлизат на близо 1.5 млрд. евро от средствата на ЕС, 72 на сто от които са свързани с политиката на сближаване, в това число Европейския фонд за регионално развитие, Кохезионния фонд и Европейския социален фонд. Отговорността за борбата с измамите в тези области се носи главно от държавите от ЕС, отбелязва палатата. При проверката е било оценено дали управляващите и съгласувателните служби за борба с измамите в държавите от ЕС са изпълнили добре своите отговорности от предотвратяването и разкриването на измами до ответните действия, включително докладването на разкрити измами и възстановяването на неправомерно изплатените средства. За срока 2014-2020 г. проверяващите са установили, че управляващите служби са подобрили оценяването на опасността от измами, както и прилаганите мерки за предотвратяване на измамите. Държавите не разполагат с ясна политика за борба с измамите. Липсва съществен напредък в активното разкриване на измами, често не се извършва достатъчно наблюдение и оценка на въздействието на мерките за предотвратяване и разкриване на измами, се посочва в доклада. Държавите не са предприели достатъчно действия по всички случаи на разкриване на измама със средства на ЕС за сближаване, а предприетите мерки не са били достатъчно възпиращи. Начините за съобщаване на измами не са задоволителни. Случаите не се съобщават достатъчно и това се отразява на точността на дела разкрити измами, съобщавани от Европейската комисия. Случаите на съмнение за измама не се съобщават постоянно на съответните власти, а съгласуването с други служби за борба с измамите е недостатъчно, се допълва в доклада. Препоръчва се държавите да приемат стратегии и политики за борба с измамите със средствата от ЕС; да бъде по-надежден процесът на оценяване на заплахата от измами; да подобрят мерките за разкриване на измами с широко използване на възможности за оценка на данни. На еврокомисията е препоръчано да наблюдава способностите за отговор срещу измамите; да насърчи държавите да разширят възможностите на своите служби за съгласуване на борбата с измамите. Палатата отбелязва, че според доклад на ЕК от 2017 г. нередностите, съобщавани от държавите като измами, представляват 0.4 на сто от средствата на ЕС по политиката на сближаване", "date": "2019.05.16", "title": "Прокуратурата е прекратила 60% от случаите на съмнения за измами с еврофондове"}
{"url": "https://www.dnevnik.bg/bulgaria/2019/05/16/3906693_opredelen_broi_ili_23_durjavata_vidia_pohvala_ot/", "text": "Министерството на финансите обяви, че Европейската комисия е смекчила критиката си срещу България за липсата на успехи в борбата срещу прането на пари и разследването на съмнителни сделки, отнасящи се до видни политически личности. В съобщение на сайта на министерството се подчертава, че \"в резултат на предоставената аргументирана информация от българските власти\" в Националния доклад за България за тази година Брюксел е заменил израза \"две трети\" с \"определен брой\" и по този начин е потвърдил напредъка на българските институции в борбата с изпирането на пари. Става дума за изречение от глава 4.2.2. в 105-страничния документ, разпространен от Европейската комисия на 27 февруари и коригирания му вариант, публикуван на 7 май. В текста, публикуван през февруари, се казва, че \"   В коригирания текст от май се казва: \"   Без изменение и в двете версии на доклада остава препоръката, че  Повторена е констатацията, че \" Европейската комисия продължава да смята и че ", "date": "2019.05.16", "title": "Определен брой или 2/3? Държавата видя похвала от Брюксел за борбата с прането на пари"}
{"url": "https://www.dnevnik.bg/sviat/2019/05/16/3906704_vselenskata_patriarshiia_shte_razgleda_iskaneto_za/", "text": "Сръбската православна църква ще поднови диалога с Македонската православна църква - Охридска архиепископия (МПЦ-ОА), след като Вселенската патриаршия реши да разгледа на дневен ред искането на \"църквата на Северна Македония\" за автокефалия. Това съобщават сръбски и македонски медии. Според  в. \"Нова Македония\" , който цитира сайта на Вселенската патриаршия, в съобщение след заседание между 9 и 11 май в Истанбул се казва, че на заседанието се е говорело и за искането на църквата, \"която в момента, както стоят нещата, е в разкол\". На сайта на патриаршията  съобщението е на гръцки език . Ако в текста не се споменават подробности от разговора, според анализатори поставянето на въпроса на дневен ред означава влизане в процедура, твърди \"Нова Македония\". Електронното издание  МКД  припомня, че през януари 2019 г. Вселенският патриарх Вартомолей предаде на украинския митрополит Епифаний томос за автокефалността на известната вече като Православна църква на Украйна, получила независимост от руската. Неназовани анализатори смятат, че в случая на МПЦ-ОА може да се приложи \"украинската рецепта\". \"Удар по сръбската църква\" Миналата година непризнатата от Сръбската православна църква МПЦ-ОА официално поиска от Вселенската патриаршия признаване. Тя се обърна за съдействие и към българската,  която бе призована от СПЦ , Руската православна църква и Църквата на Гърция да не се меси във вътрешните работи на духовенството в Белград. Тогава Вселенският патриарх каза, че  БПЦ греши в подкрепата си за македонската . Сръбският  \"Телеграф\"  съобщава новината със заглавие: \"Удар по СПЦ от Истанбул: Вселенският патриарх отвори въпроса за т. нар. Македонска църква\". Същевременно сръбската агенция  \"Танюг\" , като цитира в. \"Политика\", пише, че Светият архиерейски събор на СПЦ е взел решение \"да поднови преговорите за решаване на статута на МПЦ\". Новината не е достъпна в онлайн изданието на вестника към 13:50 ч. българско време. Цитирани са източници от ръководството на СПЦ. Църквата проведе заседание преди дни, в което  се е включил и президентът  Александър Вучич. Македонски медии цитират пълната версия на новината в \"Танюг\", според която причината СПЦ да не иска диалог с МПЦ-ОА е била само в решението архиепископ Йован Вранишковски да бъде осъден на затвор след създаването от Сърбия на Православна охридска архиепископия. Тази стъпка следва отказа на духовенството в Северна Македония да откликне на призивите на сръбския патриарх за единство. Вранишковски обаче е на свобода от 2015 г. (след като е осъждан няколко пъти за самоуправство, насаждане на етническа омраза, присвояване на църковни пари и др.) и това предполага, че диалогът може да продължи.", "date": "2019.05.16", "title": "Вселенската патриаршия ще разгледа искането за независима македонска църква"}
{"url": "https://www.dnevnik.bg/gradska_sreda/2019/05/16/3906640_glavniiat_arhitekt_predlaga_s_naredba_da_se_vuvedat/", "text": "Наредба за облика на сградите и градските пространства подготвя главният архитект на София Здравко Здравков. Той я представи като част от отчета за своята тригодишна дейност на ключовия пост. За изготвянето й са проучени практиките на световни градове и столици, като арх. Здравков подчерта, че е ползван опитът на Лондон. \"Създаваме една част на наредбата и към нея се създават системи от стандарти\", обясни той. Първите пилотни стандарти ще са за фасадите по улиците \"Граф Игнатиев\", \"Солунска\", \"Шишман\" и \"Шести септември\". От думите му се разбра, че вече са били сканирани изцяло фасадите с 3D скенери – всички елементи по тях като кабели, климатици, рекламни пана и други. В наредбата се предвижда собствениците на сградите да бъдат задължени да ги почистят и боядисат в посочени няколко цвята. Ще има и предписания как да се оформят партерните етажи и евентуално фасадното осветление. \"Всяка сграда по тези улици ще получи своето досие, което ще бъде качено на сайта на Направление \"Архитектура и градоустройство\" и собствениците ще могат да си го получат. Именно в него ще се указват цветовите палитри, които да се ползват за фасадите при следващи ремонти и промени на сградата\", каза арх. Здравков. За премахването на незаконни реклами, климатици и кабели в проектонаредбата е заложен срок от 3 години, докато за по-сериозните ремонти ще се разрешават и по-продължителни периоди. По посочените четири централни улици има 48 сгради - паметници на културата, и собствениците им ще получат задължителни предписания за възстановяването на първоначалния им образ. Според арх. Здравков при масовата подмяна на дограмата с PVC, както и топлоизолациите, са се загубили много орнаменти на старите сгради, които трябва да се намери начин да бъдат възстановени. Той смята, че собствениците им не бива само да бъдат санкционирани, но и да бъдат подпомагани за реставриране на фасадите. По този въпрос се проучва опитът на световни столици, за да се намери най-работещият подход, обяви Здравков. Главният архитект прогнозира, че ул. \"Граф Игнатиев\" , макар да е критикувана за ремонта, тепърва ще привлича много инвеститори в партерните си етажи и те ще трябва да се съобразяват с новата наредба за облика на градската среда. Детайлно ще бъде посочено къде търговците могат да слагат рекламните си пана на магазините, какви цветове да са тентите и т.н. Единен шрифт за всички информационни табели на улици и туристически знаци ще бъде наложен в София с наредбата, заяви главният архитект. Шрифтът се \"София санс\" и е изработен съвместно с Художествената академия, отбеляза арх. Здравков. Проектонаредбата ще бъде обсъдена в Съюза на архитектите и в Камарата на архитектите до края на май, след което ще бъде внесена за разглеждане в Столичния общински съвет.", "date": "2019.05.16", "title": "Главният архитект предлага с наредба да се въведат изисквания към фасадите в центъра на София"}
{"url": "https://www.dnevnik.bg/sport/2019/05/16/3906706_bfs_poluchil_ohvali_ot_uefa_za_burzata_si_reakciia/", "text": "Българският футболен съюз (БФС) е получил похвали от звената в УЕФА, работещи за борбата срещу уреждането на мачове. Поздравленията са дошли за \"бързата работа\" на ръководената от Борислав Михайлов организация. \"Българският футболен съюз получи поздравителни адреси от интегрити службите на УЕФА за бързата си реакция за пресичане на практиките за уговаряне на футболни срещи\", пише в сайта на БФС. Преди два дни  Михайлов заяви, че случаят с \"Верея\" няма да се отрази на футболния съюз . Клубът от Стара Загора  беше изваден от Първа лига  заради получени сигнали за съмнителни мачове. \"Няма как да има други замесени отбори, защото става въпрос за пет мача на един и същ отбор. Самите  ръководители на \"Верея\"  са знаели за това нещо, били са и глобени. Никъде не е цитиран друг отбор. Работим много сериозно срещу черното тото. Преди четири години имаше 46 сигнала срещу български отбори. Сега има пет срещу български отбор. По правилник на петия сигнал отборът се вади от групата\", каза президентът на БФС. Футболният съюз обяви, че \"продължава активната си политика за борба с нерегламентираните практики в най-популярната игра\". \"Във връзка с това в последните дни бяха проведени серия от работни срещи с представители на световния лидер в анализирането и лансирането на спортни данни и дигитално съдържание – Sportradar, по повод изтичането на първия период от двугодишния договор между партньорите,  сключен през февруари 2018 г .\" Компанията предоставя система за мониторинг на съмнителни залози по цял свят и отчита, ако има подозрителни дейности и нередности в тази област с цел борба срещу предварителното уговаряне на мачове и запазването на престижа на футбола и спорта. ", "date": "2019.05.16", "title": "БФС получил похвали от УЕФА за бързата си реакция срещу уреждането на мачове"}
{"url": "https://www.dnevnik.bg/photos/2019/05/16/3906636_snimka_na_denia_mini_po_ulica_dimi_panica/", "text": "В София вече може да минете по улица \"Дими Паница\". Малката отсечка между площад \"Народно събрание\" и бул. \"Васил Левски\", която влиза в подлеза към Софийския университет, от днес носи името на големия българин - определение, което наистина приляга на Паница. Изборът е неслучаен - той се ражда и израства в красивата къща на това място, преди да стане политически емигрант. След промените Паница се завърна и работи за страната в стила, припомнен от събралите се приятели: \"А ти какво направи днес за България\". Приживе е наричан най-добрият посланик на България (повече за него - в текста  ).", "date": "2019.05.16", "title": "Снимка на деня: Мини по улица \"Дими Паница\""}
{"url": "https://www.dnevnik.bg/evropa/regioni/2019/05/16/3537384_bitkata_na_midenite_fermi_sreshtu_zamursiavaneto_na/", "text": "Голямото красиво Балтийско море крие една мръсна тайна. Няколко селскостопански разлива го превърнаха в едно от най-замърсените морета в света заради азота и фосфора във водите му, разказва \"Евронюз\". Този процес на еутрофикация доведе до намаляване на количеството на кислорода във водата и до бърз растеж на водорасли. Не цялата надежда обаче е изгубена. Мидени ферми като \"Килер Меересфарм\" в германския пристанищен град Кил се надяват да помогнат за промяна във все по-трудната битка на Балтийско море срещу водораслите. Стотици хиляди от тези мекотели филтрират водата всеки ден, като \"прояждат\" пътя си през микроскопични водорасли. \"Килер Меересфарм\" е само една от фермите, които участват в експерименталния европейски проект Baltic Blue Growth. Той е на стойност 4.6 милиона евро, като 3.6 милиона идват от регионална помощ в рамките на кохезионната политика на ЕС. Участват 18 партньори в шест балтийски държави. Всички шест участващи ферми са разположени на важни стратегически места в балтийския регион. Фермите поддържат тесен контакт помежду си, споделят техники и идеи, въпреки различния си опит. Основателят на \"Килер Меересфарм\" Тим Щауфенбергер казва: \"Тук имам различни условия, отколкото в Швеция. Така че това, което върши работа за мен, не работи за Швеция и обратното, но ние можем да си говорим и да споделяме идеи\". Качеството на водата се измерва два път годишно и изследователи казват, че резултатите са убедителни.", "date": "2019.05.16", "title": "Битката на мидените ферми срещу замърсяването на Балтийско море"}
{"url": "https://www.dnevnik.bg/kultura/2019/05/16/3906702_kosmicheska_ljubov_i_niakoga_predi_v_edin_kanadski/", "text": "Съвременното танцово изкуство от Канада ще бъде във фокуса на уикенда на 11 и 12 октомври в рамките на фестивала One Dance Week в Дома на културата \"Борис Христов\" със спектаклите \"Космическа любов\" на мултидисциплинарния артист Клара Фюре и \"Някога преди\" на компанията Out Innerspace. \"Космическа любов\" е хореография на абстракцията, която \"разкрива сиянието на живите тела на фона на минималистична обстановка\", пишат организаторите. Чрез нея авторът Клара Фюре поставя въпроса за вакуума на междугалактическото пространство, за тъмнината и динамичните връзки, от които то е съставено.  За Клара Фюре, която е мултидисциплинарен артист от Монреал, \"Космическа любов\" е първи авторски спектакъл, в който тя не е сама на сцената, а заедно със седем други артисти, с които работят отдавна заедно.  \"\"Космическа любов\" е най-лудото ми начинание. От този абстрактен спектакъл извира много любов. Това е танц на празнотата, в която се отразява любовта\", споделя Фюре. Второто канадско заглавие \"Някога преди\" e най-новата продукция на танцовата компания Out Innerspace, която печели и наградата Crystal Dance Prize 2019 и артистична резиденция от The Dance Centre. Организаторите на фестивала го описват като \"псевдо-свят на границата между формите и безформеността\", в който се съчетават танц, призрачна архитектура, кукловодство и театрални илюзии.  Строгият, прецизен и наситен с детайли танц в \"Някога преди\" всъщност разглежда физическите измерения на времето и демонстрира как миналите преживявания оформят личността. Спектакълът се занимава с темите за натрупания опит, спомените, колебанията и личностното развитие.  И двата спектакъла са с начален час 20 ч., а билети за тях вече се предлагат онлайн в мрежите на EpayGo, както и на касите на EasyPay. ", "date": "2019.05.16", "title": "\"Космическа любов\" и \"Някога преди\" в един канадски танцов уикенд"}
{"url": "https://www.dnevnik.bg/gradska_sreda/2019/05/16/3906709_prez_2018_g_glavniiat_arhitekt_na_sofiia_e_razreshil/", "text": "При отчета за работата си през последните три години главният архитект на София Здравко Здравков обяви, че вече е постигнато \"сериозно развитие към прозрачност и публичност\" на дейността на направление \"Архитектура и градоустройство\" (НАГ) на Столична община. Като аргумент за това той посочи въведеното в голяма степен на електронното обслужване на гражданите. \" Всички регистри станаха публични , но тъй като установихме, че възникват трудности при търсенето в тях, ще надградим системата с определени критерии, за да се улесни достъпът. Всички актове, които аз издавам, се публикуват в момента, в който влизат в сила\", изтъкна главният архитект на София. На база кадастралната карта на столицата вече е въведена информация, която дава възможност при преглед на даден обект да се виждат всички издадени административни актове за него. \"Чрез тази база данни всеки може да влезе в сайта на НАГ и да провери за конкретен имот какви административни актове са му издадени – разрешения за строеж и др.\", обясни той. Само през 2018 г. главният архитект на София е издал разрешения за строеж за общо 2 милиона кв.м площ. \"Което значи бизнес за около 2 млрд. евро\", изчисли той, тъй като цената на един кв.м ново строителство в София е средно 1000 евро. Поради това било логично, че посещенията в сайта на НАГ са нараснали сериозно в последно време, смята той. \"В момента надграждаме тази информационна система с всички индивидуални административни актове – заповеди за премахване, удостоверения за въвеждане в експлоатация. Имам амбицията системата да заработи като електронно управление и всичко да бъде обвързано със съответния имот\", обеща той. Всички издадени актове от общината или от 24-те района на столицата ще се съхраняват в единна база данни, която предстои да бъде свързана с Дирекцията за национален строителен контрол (ДНСК) през 2019 г. Идеята е всички документи, които ДНСК издава, също да влизат в тази единна база данни. Системата за е-обслужване на НАГ в София работи като пилотен проект, който да бъде въведен като стандарт и в останалите градове в страната, поясни Здравков.", "date": "2019.05.16", "title": "През 2018 г. главният архитект на София е разрешил строителството на 2 млн. кв.м площ"}
{"url": "https://www.dnevnik.bg/sport/2019/05/16/3906740_koi_sa_nai-cennite_futbolni_brandove_grafika/", "text": "Реал\" (Мадрид) е най-ценният футболен бранд за 2019 г., сочи проучването на консултантската компания Brand Finance. Всяка година компанията изготвя своя доклад на базата на стойността на футболните клубове, оценявайки различни фактори. \"Реал\" се изкачва на първото място, след като в последните две години начело в класацията беше \"Манчестър юнайтед\". След като се зачитат резултатите от предходната финансова година, испанският клуб има 27% ръст на приходите и по този начин изпреварва \"червените дяволи\", които пък записаха един от най-слабите си сезони. При \"Юнайтед\" отстъплението в стойността е с близо шест процента – най-голямото при всички отбори в челото на класацията. В топ 10 има само още една промяна, като ПСЖ изпреварва \"Арсенал\" и заема осмата позиция. \"Артилеристите\" бележат лек спад от 0.8% спрямо предходната година, когато са били оценени на 893 милиона евро, а сега на 885.", "date": "2019.05.16", "title": "Кои са най-ценните футболни брандове (графика)"}
{"url": "https://www.dnevnik.bg/photos/2019/05/16/3906612_fotogaleriia_150_avtori_shte_uchastvat_v_24-toto/", "text": "На 17 май от 19.00 часа в Дома на хумора и сатирата в Габрово ще бъде открито 24-ото издание на Габровското биенале на хумора и сатирата в изкуството. Тази година неговото мото е \"Измерения на публичното\". На церемонията ще присъстват министърът на културата Боил Банов, кметът на община Габрово Таня Христова, дипломати и артисти от цял свят.", "date": "2019.05.16", "title": "Фотогалерия: 150 автори ще участват в 24-ото издание на Габровското биенале"}
{"url": "https://www.dnevnik.bg/bulgaria/2019/05/16/3906791_cik_pokaza_mashinite_za_glasuvane_i_kak_se_raboti_s/", "text": "Представители на Централната избирателна комисия (ЦИК) показаха машините за гласуване и обясниха как се работи с тях. Изпълнителният директор на фирмата, която доставя машините \"Сиела Норма\" - Веселин Тодоров, обясни, че устройствата са общо 3300 и ще бъдат разпределени в цялата страна. Те са произведени в Тайван специално за България. Пристигнали са на склад и вече имат атуализиран софтуер. В момента тече одит, който се извършва от експерти от Българската академия на науките (БАН) и Софийския университет \"Св. Климент Охридски\". Машините, с които ще се гласува, са произведени тази година, а след като минат одит, до 24 май ще бъдат разпределени по секции в страната. По думите на Веселин Тодоров техниката е достатъчно надеждна и гарантира честен вот, без манипулации. \"Едва ли има българин, който да каже, че изборите у нас са 100% честни\", коментира Тодоров, но допълни, че същото време няма такива нарушения, които да окажат влияние върху изборни резултати. Всички сме чували за изборни нарушения, но те са трудно доказуеми, каза Тодоров. След вота ще има и последващи проверки за оптимизиране на машинното гласуване. Говорителят на ЦИК Александър Андреев, поясни, че комисията няма съмнение за провеждането на честни и прозрачни избори и вярва в успеха на машинното гласуване. Утре ще бъде готов докладът на одиторите, които вече имат някои препоръки за подобрения. Те дадоха пример с това, че при проблем с някоя от машините, ще бъдат разписани и подробни инструкции каква да е процедурата. Как се гласува с машините Всички секции, в които може да се гласува машинно, ще бъдат обозначени още на входа. В изборния ден ще бъдат поставени и инструкции за боравене с устройствата. Гласуването с тях отнема няколко минути. Първо служител на секционната избирателна комисия (СИК) проверява самоличността на гласоподавателя и дали фигурира в списъка. Ако в секцията има машина, той може да гласува или с нея, или със стандартната хартиена бюлетина. Ако вотът бъде машинен, представител на СИК дава на гласоподавателя една от общо три за секцията карти. Те са електронни, приличат на дебитни карти, номерирани са от 1 до 3 и трябва да се въртят последователно. Ако един човек гласува с първата карта, следващият избирател трябва да получи карта номер 2, а третирят – третата. Едва след като е гласувано с третата първата е активна отново и може да бъде използвана от четвъртия гласоподавател. С картата може да се подаде вот само веднъж, а при повторен опит машината не показва бюлетина. Целта е да се избегнат манипулации и опити за многократно гласуване. След като се постави картата, на екрана на машината се зарежда визуализация на хартиената бюлетина. Важно е да се отбележи, че тя е в две страници, а бутон пренасочва към втората. На първа страница са партиите и коалициите до номер 18. Избирателят трябва да обърне втора страница, ако в номерацията, изтеглена от жребия на ЦИК, е неговият избор. Има възможност да се отбележи както партия или коалиция, така и префереция. След като гласоподавателят отбележи какво е избрал, натиска бутон, с който потвърgдава вота си. Автоматично машината издава разписка, на която е отбелязано какъв избор е направен. Тя трябва да се прегъне на две и да се пусне в специална кутия, която събира вота само от машинното гласуване. След това гласоподавателят трябва да извади картата и да я върне на представителите на СИК. \"С машината се работи по-лесно, отколкото с банкомат, Всеки избирател ще може да се справи с устройството. Ако има проблем с картата – машината няма да се задейства. Ако има друг проблем, няма да бъде отчетен вот. В случай на повреда, дори и машината да не функционира, подадените вече гласове се пазят в софтуера\", обясниха от фирмата изпълнител. Машинно гласуване във всички секции трябваше да бъде осигурено още на парламентарните избори през 2017 г., но това не стана (още за машинното гласуване четете  тук ). На тези избори то трябва да е факт в 3000 секции, а на местните избори през есента броят им да се удвои. В средата на април  три фирми подадоха оферти  за участие в обявената от Централната избирателна комисия (ЦИК) обществена поръчка за наемане на 3 хил. машини за гласуване за европейските избори на 26 май. Няколко дни по-късно  ЦИК избра офертата на \"Сиела Норма\" , а другите две фирми бяха отстранени - едната била предложила по-висока от прогнозната цена, а другата не е отговаряла на условията. Максималната прогнозна стойност на поръчката бе 7.5 млн. лева без ДДС.  Последва жалба до Върховния административен съд  за избора от компанията \"Български машини за гласуване\" ООД, но тя не беше удовлетворена.", "date": "2019.05.16", "title": "ЦИК показа машините за гласуване и как се работи с тях"}
{"url": "https://www.dnevnik.bg/evropa/2019/05/16/3906473_kandidatite_za_posta_na_junker_krainite_-_po-malko/", "text": "Aнтиевропейският глас или два евроскептични гласа в този дебат са били доста по-умерени, отколкото можеше да са. Това коментира Весела Чернева, директор на софийския клон на Европейския съвет за външна политика, по време на дискусия за снощния дебат между водещите кандидати за председател на Европейската комисия. Повече за него четете  тук . Тя посочи, че това потвърждава проучване на ЕСВП, проведено в 14 страни за нагласите на хората за Европейския парламент, според което хората са много по-проевропейски настроени, отколкото най-шумната част от политическия спектър се опитва да демонстрира. Антиевропейците си дадоха сметка за това и спряха да говорят, дори в Полша управляващата партия много повече говори за това как иска да остане в ЕС, но да го реформира, допълни Чернева, като подчерта, че и най-евроскептичните гласове са разбрали, че плашат хората, когато влизат силно антиевропейски. Боряна Димитрова, директор на агенция \"Алфа Рисърч\", изтъкна, че по време на дебата около едната маса са били събрани партиите от основното течение – представителите на Европейската народна партия, Партията на европейските социалисти, АЛДЕ, а около другата - по-радикалните, по-малко системните – кандидатите на Зелените, на Европейската левица и на Европейските консерватори и реформисти. Според нея и посланието от разговора е: нито по-радикалните, бяха толкова радикални, че да поставят под съмнение общия проект Европа, да предложат пренаписване на Европа, нито другите бяха толкова самовлюбени и безкритични към работата си, че да предлагат безвъпросно запазване на статуквото. Това, обясни Димитрова, в голяма степен е отговор на обществените нагласи. Не само българите, но и в другите страни гражданите остават силно проевропейски ориентирани, но искат и определена промяна. Премълчаните теми Политологът Владимир Шопов коментира, че въз основа на дебата, че е изпъквала политически фигурата на Тимерманс, който се държеше политически, а не просто подреждаше различни идеи, имаше ясни послания към избирателите, тон, присъствие, опита да изгради коалиционен мост към част от участниците. Ако човек следи изявите им, ще види че имат много по-завършен политически профил. Те скриха част от реалните си позиции, които можеха да се чуят в други техни участия, допълни Шопов. Например ПЕС, или поне една немалка част очевидно извървяха определен път по посока на по-защитното отношение за миграцията. В същото време ЕНП вчера скри част от много по-амбициозния и либерален икономически и търговски дневен ред, който партията подкрепяше в рамките на предходния мандат. Много малко е вероятно вчера да видяхме бъдещия председател на Европейската комисия, смята Шопов, имайки предвид дебатите около  процедурата с водещия кандидат,  чрез която Европейският парламент настоява да бъде избран наследникът на Жан-Клод Юнкер. Очевидно е, че ще имаме много по-фрагментиран парламент, че ще има поне трипартийна коалиция. Имаме промяна в профила на либералите, в тяхното политическо присъствие, амбиция и поведение, донякъде заради вливането на партията на френския президент Еманюел Макрон, но и защото фигури като Ги Верхофстад успяха да моделират европейските либерали по свой образ и подобие. Преговорите с тях ще са много по-трудни, отколкото хората си дават сметка, каза още Шопов. Весела Чернева отбеляза, че кандидатите снощи не са задълбали в темата за миграцията и обясни, че според изследването на ЕСВП в момента, в който тя се спомене, най-активни стават тези, които гласуват крайнодясно. Снощи някак си кандидатите на партиите се опитваха да говорят на всички европейци еднакво, това не е възможно, допълни Чернева. Според нея тези избори ще са вероятно най-европейските, защото ситуацията е такава, че дебат за бъдещето на Европа трябва да има и хората искат да има такъв. Ясни ангажименти Боряна Димитрова изброи някои теми, които биха могли да предизвикат влияние върху българите. Първата бе ясният ангажимент на кандидата на социалистите Франс Тимерманс за 18% корпоративен данък - може повече, но не по малко. В България имаме 10%, това е един вид ангажимент и политика, този ангажимент не може да остане необсъден и непомислен, подчерта Димитрова. Тя изтъкна разлики между тезата на кандидата на ЕНП Манфред Вебер, в която основен акцент върху миграцията беше опазването на общите граници и общоевропейско решение, а тази на Франс Тимерманс - план \"Маршал\" за Африка. Трети момент, който прави впечатление, според Димитрова е за формирането на общата европейска външна политика. Отнема повече от седмица обща политика на ЕС да се формира дори по ключови въпроси, нуждаем се от по-гъвкав регламент тук и решенията да се вземат с квалифицирано мнозинство, а не с консенсус. Като изненадващ момент тя посочи позицията на кандидата на Европейските консерватори и реформисти Ян Захрадил за субсидиите за селско стопанство – имаше много ясната теза, която е да се спрат субсидиите просто за производство, за увеличаване на производството, да се пренасочат субсидиите за екологично земеделие, което Димитрова отбеляза, че не е очаквала точно от представител на тази политическа група. Съгласие по темите, но не и за средствата По мнението на Владимир Шопов европейските политици се научиха много бързо да реагират на проблемите и кризите около тях и на ниво реторика през последните 2-3 години ясно можеше да се види този декларативен консенсус. Според него през последните години видяхме, че има съгласие по темите, но няма никакво съгласие по инструментите, по решенията. Дори ако се фокусираме по тема, по която има единодушие, ако се вгледате, ще видите, че няма съгласие какво да прави точно европейската външна гранична полиция, даде пример Шопов. Основният проблем е как ще излезем от задънените улици по много от тези теми. Той разви тезата, че именно фрагментацията на ЕП донякъде ще отпуши малко законодателния процес. В следващия Европарламент ще има 3 коалиции – основната – центристка проевропейска (ЕНП, ПЕС и либералите) с още един участник освен тях, която обаче няма да успее да придвижи много от тези проблеми, и още две коалиции вляво и вдясно, които ще опитват да намерят мнозинства по част от възможните решения на тези кризи. Нямам съмнения че ЕНП по въпроса на бежанците ще си сътрудничи с евроскептиците, левицата ще трябва да се опитва да търси коалиции вляво със зелените и крайната левица и част от либералите. Това сме го виждали в предишния Европейски парламент, но в много по-малък мащаб и може да се окаже механизъм за трансформиране на консенсуса по темите в реални решения, смята Шопов. Весела Чернева изтъкна, че не трябва на Европейския парламент да се преписва роля, която няма, но напомни, че той може да блокира решения и изрази мнение, че може да има една блокираща антиевропейска група в институцията. Какво вълнува българското общество? Боряна Димитрова коментира, че в България темата за климатичните промени като самостоятелна не звучи стабилно. Но тя е тема за връзката как да се решават те, без да се плаща цена, която определени социални групи и държави не могат да си позволят. Така поставен, този въпрос вълнува и българското общество, допълни Димитрова, като припомни, че в дебата Вебер е повдигнал темата трябва ли решаването на тези проблеми да е в ущърб на пенсионерите и на работещите в автомобилната индустрия. Весела Чернева обърна внимание на темата за върховенството на закона и каза, че гражданите си дават сметка, че това е проблем и не могат да се справят само на национално ниво, трябва да има натиск и изискване от Брюксел. Продължават гражданите от Централна и иИзточна Европа да разчитат много на Брюксел да бъде пазителят на правилата, да държи под контрол ексцесиите на националните правителства. И Вебер, и Тимерманс говориха за връзката между върховенството на правото и парите, но това отличава именно основното течение от тези, които наричаме антиевропейски партии. Идеята \"Искам ти парите, но ме остави да си ги харча както искам\", която е популярна при елитите в нашия регион, повече няма да може да става така, изтъкна Чернева. Задава се сериозен проблем между Изтока и Запада Владимир Шопов прогнозира, че се задава много сериозен проблем между източните и западните страни членки. В двете части на Европа се развиват разговори, които са много различни и в някаква степен са несъвместими. Да, равно поле, всичко да е синхронизирано, да няма отлики, но какво става в ситуация, в която западните държави постигат съгласие за повдигане на определени социални стандарти, но от наша гледна точка се възприемат като отнемане на изконно икономическо предимство, те могат да защитят налагането на тези по високи стандарти през тезата за изравняване, уеднаквяване, поясни политологът. Той смята, че се увеличава броят на политиките, в които ще станем свидетели в такъв дебат. Този разговор ще се разшири в областта на екологията, на полето на социалните права, на полето на данъчната политика. На изтока ще продължава да се отказва реформа на дигиталния единен европейски пазар, от който България би спечелила много, каза още Шопов. Застой в разширяването Боряна Димитрова коментира, че в България се очаква 35% участие на изборите. Владимир Шопов отбеляза, че България е пропуснала много възможности за теми, по които да има силно присъствие в ЕС. Влязохме прекалено неуверени в организацията. Имаше поне 4-5 политики, където България се възприемаше като държава, която може да покаже някакви постижения, смята той. Според него темата за разширяването беше основателно и добре защитена като приоритет, но България се е възползвала от едно очевидно институционално предимство (председателството на Съвета на ЕС), което след това веднага е изгубила. След това се изисква друг тип институционална и политическа воля и организация. Политиката на разширяване според Весела Чернева на този етап е замразена. Това беше казано от няколко лидери, включително и от Манфред Вебер, който каза, че не може да има разширяване в скорошно време, припомни тя, като допълни, че сега има отворена врата за креативност как да се запази инерцията и какво да се прави с тези страни през това време. България трябва да си намери нова идея, след която да тича или която да бута или поне още една идея. Тази няма да се достатъчна, каза Чернева, имайки предвид евроинтеграцията на Западните Балкани. България ще трябва да си избере в кой от дебатите иска да участва и в коя коалиция. Липса на антиевропейска вълна в България В отговор на въпрос Боряна Димитрова обясни, че в България традиционните партии успяха да интегрират в себе си по-крайните крила. В България разчитаме на брюкселските правила да въздържат недобри практики, разчитаме на еврофондове, не може да се формира сега силна националистическа антиевропейска популистка вълна, допълни тя. Владимир Шопов коментира по същия въпрос, че членството в ЕС продължава да носи много ползи и не вижда в идните години вероятност това да се промени. Последните кризи бяха транснационални, трансгранични , хората развиха интуиция, че съществуването на ЕС като блок в свят на блокове няма реална алтернатива, каза той. Димитрова заяви, че е била впечатлена от липсата на личностни нападки в снощния дебат. Владимир Шопов изтъкна като плюс опита Европа да се обяснява през много по-конкретни ежедневни ситуации, което преди го нямаше, а Весела Чернева похвали това, че кандидатите са били с обърнати напред към бъдещето послания и с покана за разговор с хората. В нашата кампания това не го виждаме, тук са фокусирани разговорите върху тук сега и вчера, допълни тя.", "date": "2019.05.16", "title": "Кандидатите за поста на Юнкер: крайните - по-малко радикални, умерените - не толкова самовлюбени"}
{"url": "https://www.dnevnik.bg/sport/2019/05/16/3906866_kirios_zagubi_slujebno_mach_sled_hvurlen_stol_na_korta/", "text": "Австралиецът Ник Кириос за пореден път доказа бурния си нрав, след като загуби служебно мач от втория кръг на турнира от сериите \"Мастърс\" в Рим. Той беше дисквалифициран заради непристойно поведение и напускане на корта, като това се случи в срещата с норвежеца Каспер Руд. В решителния трети сет при 1:1 гейма Кириос беше наказан служебно с един гейм, но това не му се хареса. Австралиецът първо счупи ракетата си, а след това продължи да се кара със съдиите и хвърли стол на корта. Първоначално Кириос даде индикации, че ще продължи мача, но изведнъж хвана сака си и напусна корта в Рим. Той стисна ръката на своя съперник и на съдията, излизайки от игрището. Норвежецът беше спечелил първия сет убедително с 6:3, а във втората част Кириос успя да спечели с тайбрек, който взе със 7:6 точки. Правилникът гласи, че Кириос ще бъде лишен от всички пари, които е заработил от наградния фонд на турнира в Рим. Австралиецът не за първи път се замесва в скандали със съдиите. Само преди ден той даде интервю, в което отправи критики към големите звезди в тениса. Австралиецът обяви, че Рафаел Надал не може да губи, а Новак Джокович е комплексиран от Роджър Федерер, но никога няма да бъде по-велик от швейцареца. Очаквани победи в първите си мачове взеха някои от фаворитите в турнира - Роджър Федерер, Джокович, Стефанос Циципас и Кей Нишикори. В най-интересния сблъсък Хуан Мартин дел Потро победи Давид Гофен.", "date": "2019.05.16", "title": "Кириос загуби служебно мач след хвърлен стол на корта (видео)"}
{"url": "https://www.dnevnik.bg/sviat/2019/05/16/3906894_shveicariia_stava_za_bulgarite_kato_es_ot_1_juni/", "text": "След две седмици българите и румънците вече ще имат право на свободно придвижване, работа и усядане в Швейцария. Срокът на досегашната ограничителна клауза изтича в края на май, така че от 1 юни 2019 гражданите на двете държави ще имат в Швейцария същите права, каквито имат и в ЕС. Вчера швейцарското правителство издаде постановление за въвеждане на свобода на придвижване за българи и румънци. Защо досега имаше ограничения Нека да припомним, че между Швейцария и ЕС са в сила редица двустранни споразумения, които на практика приравняват правата на гражданите им. Преди десет години обаче в Швейцария влезе в сила специален документ, отнасящ се до статута на българите и румънците като граждани на ЕС. Той предвиждаше преходен период от максимум десет години, след който гражданите на двете страни да получат пълни права в Швейцария. На 1 юни 2016 Швейцария премахна всички ограничения за българите и румънците - още преди да е изтекъл 10-годишният период. Тогава обаче Берн обяви следното условие: \"Ако имиграцията от Румъния и България превиши с 10% средната стойност от предходната година, на 1 юни 2017 или най-късно на 1 юни 2018 Берн може да въведе нови ограничения за пазара на труда\". И тези ограничения наистина бяха въведени от 1 юни 2017 - първоначално за една, а после за още една година. Пълна свобода на придвижване от 1 юни Сега обаче 10-годишният срок окончателно изтече. От идния месец българите и румънците ще имат право да усядат в Швейцария - ако са си намерили там работа или пък ако докажат, че разполагат с достатъчно средства. Така Хърватия остава единствената страна - членка на ЕС, чиито граждани все още имат само ограничен достъп до швейцарския трудов пазар. По данни от 2017 година в Швейцария живеят близо 14 400 румънци и около 8100 българи, като през 2016 миграцията от двете страни е нараснала двойно в сравнение с 2015. Тази страна има население от около 8,5 милиона, като 25% от хората не притежават швейцарски паспорт.", "date": "2019.05.16", "title": "Швейцария става за българите като страна от ЕС от 1 юни"}
{"url": "https://www.dnevnik.bg/evropa/2019/05/16/3906790_evropa_niama_da_se_suobrazi_s_trump_i_da_blokira/", "text": "Френският президент Еманюел Макрон стана днес първият европейски лидер, който реагира на решението на американския държавен глава да ограничи достъпа на \"Хуауей\" до пазара на САЩ, предаде  \"Блумбърг\" . Часове след  заповедта, която подписа Тръмп  срещу компании, създаващи риск за сигурността, Макрон каза пред телевизията, че няма да се поддаде на натиска и да действа срещу оборудването на китайския гигант за мрежи от пето поколение (5G). Лондон, Париж и Берлин са обект на призиви - прикрити и публични - от представители на Вашингтон да изолират \"Хуауей\" от мрежата или да рискуват негативни последици. Един от аргументите на САЩ е свързан с възможността Китай да шпионира чрез компанията. За редица европейски държави обаче подобни резки мерки срещу \"Хуауей\" не изглеждат вероятни. Макрон се придържаше към тази линия. \"Перспективата ни не е да блокираме \"Хуауей\" или която и да било компания... Франция и Европа са прагматични и реалисти. Вярваме в сътрудничеството и многостранния подход. Същевременно сме изключително внимателни за достъпа до добра технология и да запазване на националната сигурност и правилата за безопасност.\" \"Мисля, че да се започва търговска война срещу която и да било държава не е подходящо. Първо, не е най-добрият начин да се защитава националният суверенитет, второ - не е най-добрият начин за защита на екосистемата.\" Различни подходи Такива са и настроенията в региона, отбелязва \"Блумбърг\". Във Великобритания регулаторите  допускат възможността да изключат \"Хуауей\"  единствено от поръчки на оборудване за основните елементи на 5G. В Холандия една от трите водещи телекомуникационни компании, KPN, реши да изключи техника на \"Хуауей\" от \"ядрото\" на мобилната си 5G мрежа, но добави, че ще продължи да използва друго оборудване като радиокули. В Обединеното кралство този подход не се приема от всички. Според Ричард Диърлав, който бе шеф на МИ-6 в периода 1996-2004 г., е дълбоко обезпокоително, че британското правителство \"изглежда е решило да предаде развитието на част от най-чувствителната си и критична инфраструктура\" в ръцете на китайска компания. Той изрази надежда, че бъдещият британски премиер ще преразгледа това решение. Китайската компания, която е световен лидер в доставките на телекомуникационно оборудване, отрича всички обвинения и дори предложи на някои правителства да подпише пакт за отказ от шпионаж. Нейни служители твърдят, че основателят на компанията е казвал, че е готов да я закрие, ако Китай опита да шпионира чрез нея. Критици на американската политика към \"Хуауей\" твърдят, че тя (заедно с търговската война) е част от конфликт с Китай в опит да се спре възходът на азиатската държава чрез новите технологии. Еврокомисията няма да се меси  Европейската комисия заяви днес, че оставя на държавите от ЕС сами да преценят дали да работят с китайското дружество \"Хуауей\" (Huawеi) при развитието на далекосъобщителните мрежи. Засега не предвиждаме действия на европейско равнище, заяви говорител на ЕК, цитиран от БТА. Въпросът към него бе свързан с решението на Вашингтон да забрани употребата на оборудване от посоченото китайско дружество. Препоръките ни по отношение на далекосъобщителните услуги са приложени от държавите в ЕС. Всяка страна преценява според собственото си законодателство какво представлява заплахата за националната сигурност, допълни говорителят.", "date": "2019.05.16", "title": "Европа няма да се съобрази с Тръмп и да блокира \"Хуауей\", каза Макрон"}
{"url": "https://www.dnevnik.bg/sviat/2019/05/16/3906932_feisbuk_iztri_stotici_lujlivi_akaunti_na_izraelska/", "text": "Фейсбук\" е премахнал 265 заблужаващи акаунта и страници в социалната мрежа и в \"Инстаграм\", създадени от израелска компания с цел да повлияят на външната политика, обяви фирмата, цитирана от в. \"Джерусалем пост\". Става въпрос за Archimedes Group, която е купила реклами на стойност 812 хил. долара и се е фокусирала върху повлияване на политиката в няколко държави в Субсахарска Африка, Латинска Америка и Югоизточна Азия. Посланията ѝ са достигнали до 2.8 млн. потребители. \"Хората зад тази мрежа са използвали групи или фалшиви регистрации, за да управляват страници, да разпространяват съдържание и изкуствено да повишават ангажираността\", каза Натаниъл Глайшър, който ръководи екипа по киберсигурност на \"Фейсбук\". Той обясни още, че те са се представяли за местни хора, оформяли са страниците така, че да изглеждат като местни медии. Вътрешното разследване на социалната мрежа е свързало тези страници и акаунти с Archimedes Group, която, според сайта ѝ е базирана в Тел Авив и използва \"последния писък на технологиите и иновативни методи\" да управлява \"политически и обществени кампании\".", "date": "2019.05.16", "title": "\"Фейсбук\" изтри стотици лъжливи акаунти на израелска компания"}
{"url": "https://www.dnevnik.bg/bulgaria/2019/05/16/3906863_nezavisim_organ_da_moje_da_razsledva_glavniia_prokuror/", "text": "Независим орган трябва да разследва главния прокурор, ако има съмнение за извършено престъпление. В момента няма законова забрана да се образува производство срещу главния прокурор, но \"фактически това трудно би се случило\". Това заяви председателят на Върховния административен съд (ВАС) Георги Чолаков пред журналисти, след като се срещна с държавния глава Румен Радев. Разговорът между двамата бе в рамките на консултациите и поредицата от срещи, които президентът започна за изработване на критерии за избор на нов главен прокурор. Мандатът на Сотир Цацаров изтича през януари 2020 г. Към момента няма предвидена хипотеза за временно отстраняване на един от \"тримата големи\", ако срещу него тече разследване например. Това трябва да се предвиди, защото има празнина в закона. \"Срещата беше много добра, поговорихме си по всички въпроси - във връзка с процедурата, визията за избор на нов главен прокурор, съответно с процедурата как и кога ще започне, кои ще участват\", обобщи Чолаков. Той каза и че двамата са обсъдили предложението, което е направил министър Данаил Кирилов за изготвяне на правила, по които може да се търси отговорност и на някой от т.нар. \"тримата големи\" (главният прокурор и председателите на Върховния касационен съд и на Върховния административен съд). На въпрос как гледа на тези предложения, председателят на ВАС отговори, че в момента законът предвижда възможности за предсрочно прекратяване на мандата на тримата големи. Този механизъм е записан както в Конституцията, така също и в Закона за съдебната власт. \"Ако обаче допълнително се предлагат някакви нови основания, следва да бъдат обсъдени, за да видим какви са тези основания и съответно кой орган ще прави тази процедура\", допълни Чолаков. На въпрос какво е становището му за временното отстраняване при евентуална проверка, той обясни, че това не е предвидено в закона. \"Няма предвидена хипотеза за временно отстраняване. Нещо, което според мен трябва да се предвиди, защото там има празнина. Има такава празнина в закона. Подкрепям това, защото действително, ако се повдигне обвинение срещу един от \"трима големи\", той не може да остане да изпълнява функциите си, а следва да бъде отстранен временно до приключване на производството. Това в момента не е уредено\", коментира още Чолаков. Кандидатурите за главен прокурор трябва да са добре аргументирани и да отговарят стриктно на законовите изисквания. Обществото очаква ясни измерители в прилагането на критериите за независимост на кандидатите. Това е заявил от своя страна президентът Румен Радев на срещата с Георги Чолаков. По време на разговора държавният глава е отбелязал, че формална процедура и немотивирани, бланкетни аргументи при излъчване на номинациите за нов главен прокурор биха компрометирали избора. Сред темите на разговора бяха и механизмите за контрол, отчетност, както и отговорностите на \"тримата големи\" в съдебната власт. Румен Радев и Георги Чолаков обсъдиха също бързината и ефективността на административното правораздаване, както и натовареността на съдилищата като аспекти от съдебната реформа.", "date": "2019.05.16", "title": "Независим орган да може да разследва главния прокурор, предлага шефът на ВАС"}
{"url": "https://www.dnevnik.bg/bulgaria/2019/05/16/3906914_bagdatova_-_mizova_veche_ne_raboti_vuv_fond_zemedelie/", "text": "Ден след като беше избрана за министър на земеделието, Десислава Танева свика заседание на управителния съвет на фонд \"Земеделие\" и Иванка Багдатова - Мизова беше освободена като зам.-директор на фонда. Забавянето на освобождаването на Багдатова беше изтъкнато като причина за отстраняването на предишния земеделски министър Румен Порожанов. Той беше забавил свикването на управителния съвет на фонда и така Багдатова остана на поста две седмици след като беше подала оставка, поискана от премиера Бойко Борисов. Телефонният номер на Багдатова се оказа записан като контакт на къща за гости в село Юндола, стопанисвана от семейството на местния кмет и това й струва поста в разгара на разкритията за финансиране на проекти за къщи за гости с евросредства чрез фонд \"Земеделие\" на хора, близки до властта. Преди нея оставка подаде и зам.-министърът на икономиката Александър Манолев, когото прокуратурата разследва. Нов зам.-изпълнителен директор на фонд \"Земеделие\" е Евдокия Кръстева, реши днес управителният съвет. В прессъобщението за назначаването й се газва, че Кръстева има две магистратури – по право и по аграрна икономика от Университета за национално и световно стопанство. В периода февруари 2001 г.- юни 2008 г. е била главен секретар на Изпълнителната агенция по лозата и виното. От октомври 2012 г. до юли 2015 г. е съветник по кохезионната политика в постоянното представителство на България в Брюксел. Последната й работа е Министерският съвет, където е държавен експерт в дирекция \"Централно координационно звено\" и началник отдел в дирекция \"Мониторинг на средствата от ЕС\". \"Знаех си спешните задачи. Точка първа на съвета на ДФЗ днес беше\", коментира пред Би Ти Ви министър Танева първото си действие в изпълнителната власт. Тя изрази надежда, че новият зам.-директор ще успее да се справи със задълженията си и увери, че назначението на Кръстева е в полза на хората. ", "date": "2019.05.16", "title": "Багдатова - Мизова вече не работи във фонд \"Земеделие\""}
{"url": "https://www.dnevnik.bg/sviat/2019/05/16/3906747_naprejenieto_okolo_iran_e_znak_za_puknatini_v_izpitan/", "text": "Поне засега отминаха спокойните дни, когато здравите военни и политически връзки между Великобритания и САЩ означаваха, че Вашингтон може да разчита на непоколебим партньор, когато се изправя пред външен враг. След Втората световна война, като се премине през общите действия в Косово, Афганистан и двете войни в Ирак, американските лидери можеха да разчитат на Великобритания да взима участие в интервенции и въздушни удари и да помага в убеждаването на някои предпазливи европейски съюзници да предоставят политическа и логистична подкрепа. Правителството на Тръмп очакваше същата подкрепа за това, което нарича  растяща заплаха от Иран , но надеждите му бяха попарени не от анонимни гласове, а от публични коментари от високопоставени британски представители. В необичайно рязка изява на Великобритания генерал-майор Крис Гика опроверга американското твърдение за растяща заплаха от подкрепяните от Иран сили в Ирак и Сирия. Британският външен министър Джереми Хънт предупреди също, че острата риторика може да доведе до \"случайна\"  война между САЩ и Иран. Тези забележки приближиха Великобритания до позицията на други европейски страни, които искат да наблегнат на дипломацията, а не на ескалацията. Европа иска да спаси ядрената сделка за възпиране на Иран, а не да увеличи напрежението. Тази публична демонстрация на липса на единство става в момент, когато президентът Доналд Тръмп се готви да пътува до Великобритания и Франция идния месец за отбелязването на 75-годишнината от  Десанта в Нормандия , често представян като отличен пример за важността на трансатлантическото сътрудничество. Петер Байер, координатор на германското правителство за трансатлантическите отношения, каза вчера пред АП, че Германия работи в тясно сътрудничество с европейските си съюзници, \"за да успокои ситуацията в Персийския залив\", преди да е излязла от контрол. \"Нашата цел остава да запазим ядрената сделка с Иран в сила\", каза той, имайки предвид договорката, която световните сили постигнаха с Иран през 2015 г. за ограничаване на ядреното му въоръжаване. Тръмп се отказа от сделката и с това разочарова Великобритания, Франция и Германия, чиито лидери смятат, че тя предлага най-добрия начин за предотвратяване на разпространението на ядрено оръжие в нестабилния Близък изток. Байер каза, че германският външен министър се е срещнал неофициално в Брюксел с американския държавен секретар в понеделник и е \"подчертал много ясно, че по никакъв начин не искаме военна ескалация\". В интервю за вестник, публикувано днес, германският канцлер Ангела Меркел заяви, че Германия, Франция и Великобритания възприемат \"различен подход\" от този на САЩ към Иран, и добави, че в този случай трите страни \"имат общи интереси\" с Русия и Китай. Способността на Великобритания самостоятелно да влияе на Тръмп изглежда особено отслабена в момента заради бъркотията в правителството поради блокирания план за Брекзит, а премиерът Тереза Мей каза, че ще подаде оставка веднага щом разводът с Европейския съюз влезе в сила. Някои европейски дипломати казват в частни разговори, че Помпейо е бил неубедителен, когато се е срещнал поотделно с няколко европейски външни министри, и че това, което американските представители се надяват да постигнат чрез максимален натиск срещу Иран, не среща достатъчно разбиране във време, когато икономиката на Техеран вече страда под тежестта на санкциите. Срещите с Помпейо, изглежда, бяха уговорени в последния момент, вместо да бъдат грижливо подготвени дипломатически прояви. Германският външен министър Хайко Маас каза пред депутати, че оказването на силен натиск върху Иран засилва риска от непреднамерена ескалация. \"Това, което се случи през последните дни - саботажите срещу кораби и тръбопроводи, са знак, че тази опасност (от ескалация) е действителна и реална\", каза той. Засега ЕС отказва да бъде въвлечен в словесната война. Според ядреното споразумение, което е подкрепено с резолюция на Съвета за сигурност, Международната агенция за атомна енергия (МААЕ) докладва на всеки няколко месеца дали Иран изпълнява условията на сделката, известна като Съвместен всеобхватен план за действие (СВПД). Очаква се нов доклад в края на този месец и европейците чакат да видят какви ще са заключенията му, вместо да подкрепят американската позиция. Междувременно европейците се опитват да запазят отворени пътищата за доставки към Иран. Те въведоха сложна система от бартерен тип, за да избегнат директни финансови трансакции с Техеран и да заобиколят възможни американски санкции. Планът, въведен съвместно от Великобритания, Франция и Германия, все още не е влязъл в действие, но самият факт, че трите влиятелни държави са обединили усилията си, за да намерят начин да обезсилят американските санкции, е още един знак, че съюзите, които помогнаха за възстановяването на Западна Европа след Втората световна война, са подложени на изпитание както никога досега. /БТА", "date": "2019.05.16", "title": "Напрежението около Иран е знак за пукнатини в изпитан от времето съюз"}
{"url": "https://www.dnevnik.bg/evropa/2019/05/16/3906789_koi_podpali_notr_dam_s_nablijavaneto_na_izborite/", "text": "Европейският съюз поде координирана битка срещу фалшивите новини в навечерието на изборите този месец за Европейски парламент. Европейски служители обаче признават, че има предели на онова, което може да се постигне срещу опасност, почти непозната допреди само няколко години. \"Рискът е много висок\", каза Луц Гюлнер, един от главните служители в ЕС, отговарящ за антидезинформационната кампания. \"Само погледнете към миналото, изборите в САЩ, какво се случи във Франция, Германия.\" Като финансира организации, които проверяват фактите, като изгражда вътрешна служба за борба с дезинформацията от Русия, като въвлича в тази дейност \"Фейсбук\", \"Гугъл\", \"Туитър\" и други, Брюксел се надява да предпази своите 427 милиона гласоподаватели за 751-местния европейски парламент в изборите, които ще се състоят от 23 до 26 май. \"Фейсбук\" откри в края на април  \"военна стая\"  за борба срещу фалшивите новини и по-късно разведе журналисти из своята централа в Дъблин. Според експерти по сигурността обаче може би е твърде късно да се изкоренят семената на съмнението, засети от зловредни кампании, опитващи се да подкопаят едни от най-големите (като брой избиратели) избори в света. Служители на ЕС казват, че не могат да измерят резултатите на своите усилия. Оплакват се от недостатъчно финансиране и институционални пречки и едва сега започват да се сблъскват с измеренията на проблема. \"ЕС не може да има министерство на истината\", каза един от тях. Въпреки общоевропейската природа на рисковете вотът се произвежда като отделни избори във всяка от 28-те страни от ЕС, някои от които се бавят с въвеждането на предпазни мерки. Правителствата от ЕС и съюзниците от НАТО казват, че Русия взема на прицел изборите, за да подкопава западната демокрация. Москва отрича. Кой подпали \"Нотр Дам\"? Предупреждавайки хората чрез примери за дезинформация, ЕС като други западни правителства се надява да \"ваксинира\" гражданите си срещу фалшиви новини, казва Хайди Творек, експерт по информационна война в Университета на Британска Колумбия. \"Потенциално ние ще бъдем в състояние да спечелим (тази война), но все още не сме, защото игнорирахме този проблем твърде дълго\", каза пред \"Ройтерс\" литовският външен министър Линас Линкевичус. Тъй като изборите през май вероятно ще излъчат фрагментиран парламент с добро представяне на антисистемните партии, служителите на ЕС се опасяват от \"лоши актьори\", опитващи се да нарушават дебата. Избирателната активност при вотовете за европарламент традиционно е ниска. Това улеснява крайнодесни и крайнолеви групи да се фокусират върху избиратели, предпочитащи екстремистки партии, чрез социалните мрежи. Руските медии в Европа, макар че не успяват да достигнат до по-широка публика, дават платформа на настроени срещу ЕС популисти. След пожара в парижката катедрала \"Нотр Дам\" през април руски медии в Европа обвиниха ислямски екстремисти и прозападното правителство на Украйна. Проверители на факти в Германия дадоха за пример статия с фалшиви новини, разпространена във \"Фейсбук\", за Франс Тимерманс - водещия кандидат на социалистите в европейските избори. В нея невярно се твърдеше, че той иска \"масова имиграция на мъже мюсюлмани в Европа\". \"Не-бързата\" оповестителна система ЕС Заплашвайки да въведе регулация, ЕС успя да убеди \"Гугъл\" и \"Фейсбук\" да проверяват рекламите, свързани с изборите, на своите сайтове. Освен това двете компании заедно с \"Туитър\" и браузъра \"Мозила\" (на \"Файърфокс\") се съгласиха да предоставят месечни сводки като част от кодекс за поведение на ЕС. Компанията \"Гугъл\" каза, че през февруари е засякла близо 21 хил. базирани в ЕС рекламни акаунти в своята мрежа, които нарушават нейните нови правила и се опитват да подвеждат или да мамят потребителите. Само в Италия са засечени 4200. Миналата седмица  \"Фейсбук\" закри много италиански акаунти . \"Фейсбук\" работи по проверка на факти с 21 партньори на 14 европейски езика. Когато се окаже, че един сюжет е фалшив, рейтингът му в новинарската емисия на социалната мрежа се понижава, а страници, които продължават да споделят фалшиви новини, може да бъдат блокирани. Според компанията обаче тези усилия имат своите ограничения. \"Толкова много неща се споделят по \"Фейсбук\" всеки ден, че няма да е възможно да се проверяват фактите във всеки отделен пост\", каза Антония Уудфорд, продуктов мениджър във \"Фейсбук\". В някои страни от ЕС като Унгария няма проверители на факти и партньорски групи на \"Фейсбук\" се оплакват от липсата на данни за резултатите от тяхната работа, особено като се има предвид, че фалшивите новини се разпространяват бързо по различни платформи и страни. Особено уязвимо е по-старото поколение. Хора над 55 г. са най-вероятни разпространители на фалшиви новини, защото те са израснали с доверие към печатното слово и приемат печатната информация за \"чиста монета\", казват служители в ЕС. Много правителства в ЕС все още не са създали свои наблюдателни постове за дезинформация. Прехвалената \" Система на ЕС за бързо оповестяване \", предназначена да обедини националните експерти в борбата срещу дезинформацията, се използва крайно рядко. \"Тя нито е бърза, нито оповестява, нито е система\", каза служител на ЕС. ЕС все пак се надява, че едно колективно усилие най-малкото ще накара всеки, който се опитва да се намесва, да плаща по-скъпо. \"Ако някой иска да го прави, то все още е възможно\", каза Хели Тирма-Клар, посланик на добра воля на Естония за киберсигурността. /БТА", "date": "2019.05.16", "title": "Кой подпали \"Нотр Дам\": с наближаването на изборите Брюксел тръгва на война с фалшивите новини"}
{"url": "https://www.dnevnik.bg/sviat/2019/05/16/3906726_evrokomisiiata_globi_pet_banki_s_107_mlrd_evro_za/", "text": "Европейската комисия обяви днес, че е издала две решения с които налага глоби общо за 1.07 млрд. евро (1.2 млрд. долара) на пет международни банкови гиганта за участие в картели при спот сделки с чуждестранна валута, предадоха ДПА и ТАСС, цитирани от БТА. ЕК глобява \"Барклис\" (Barclays), \"Роял банк ъф Скотланд\" (Royal Bank of Scotland), \"Ситигруп\" (Citigroup), \"Джей Пи Морган\" (JP Morgan) и Ем Ю Еф Джи банк (MUFG Bank), официално известна като \"Банк ъф Токио-Мицубиши\" (Bank of Tokyo-Mitsubishi), с 1.07 млрд. евро за участие в картелни сговори при операции с чуждестранна валута. ЕК поясни, че петте банки са създали два картела на спотовия валутен пазар за търговия с 11 валути - евро, британска лира, японска йена, швейцарски франк, щатски долар, канадски долар, новозеландски долар и австралийски долар, както и с кроните на Дания, Швеция и Норвегия. Евросъюзът обяви две решения. С първото налага глоби за 811 милиона евро на \"Барклис\", \"Роял банк ъф Скотланд\", \"Ситигруп\" и \"Джей Пи Морган\". Второто решение е за глоби за около 258 млн. евро и то важи за \"Барклис\", \"Роял банк ъф Скотланд\" и Ем Ю Еф Джи банк. Трансакциите с валути са сделки, които се изпълняват на същия ден по преобладаващия валутен курс. Разследването на ЕК е установило, че отделни търговци в тези банки са разменяли чувствителна информация и понякога са координирали стратегии чрез онлайн професионални чат стаи. Сред санкционираните банки \"Ситигруп\" е с най-голяма глоба - около 311 млн. евро. Следващата по големина - 229 млн. евро - е за \"Джей Пи Морган\". Според \"Блумбърг\" швейцарската Ю Би Ес е избегнала глоба, защото първа е съобщила за съглашателството. Наказанията за другите пет пък са намалени след споразумение с еврокомисията, че решението ѝ няма да бъде оспорвано.", "date": "2019.05.16", "title": "Еврокомисията глоби пет банки с 1.07 млрд. евро за картели на валутния пазар"}
{"url": "https://www.dnevnik.bg/analizi/2019/05/16/3906944_kude_beshe_prezidentut_pri_cumgeit_i_izbora_na_vss/", "text": "Това е мимикрия – опит да се представи едно демократично поведение. Видяхте \"ЦУМгейт\", тогава същият президент каза, че това са някакви крамоли в съдебната система и няма какво толкова да се занимава. Къде беше президентът в крайна сметка, когато бяха избирани членове на Висшия съдебен съвет, които ще гласуват новия главен прокурор? Когато бяха избирани, президентът нищо не каза за това, че нямаме реална публична прозрачна процедура.  Тези консултации няма да доведат до нищо особено. Те са насочени не към постигане на желан резултат за демократичен и прозрачен избор, а за представяне на такъв образ в обществото. На мен ми прилича обаче на раздаване на картите и това при кого ще се падне силният коз - дали в изпълнителната власт, дали в президентството. След размяна, която ние няма да чуем, ще бъде избран кандидат според мен, който няма да бъде от публично спряганите фигури, но който ще бъде удобен за всички останали. Важно е и за съдиите, и за цялото общество, тъй като главният прокурор в България според конституцията е една от основните обществени фигури, от която зависи законността в държавата. Това е човекът, който ръководи структурата, която повдига обвинения за извършени престъпления и която структура би трябвало да дисциплинира всички останали държавни структури и граждани поведението им да бъде законосъобразно. И тъй като нашата прокуратура е единоначална с главен прокурор, който е началник на всички останали главни прокурори, от неговото поведение, от неговия профил зависи каква ще бъде и прокуратурата. Видяхме вече този 7-годишен мандат, за мен пропиляно обществено време, с този главен прокурор Сотир Цацаров, видяхме предишния главен прокурор Борис Велчев, на когото гласът му не се чуваше, когато МВР правеше каквото си иска, видяхме Никола Филчев, за когото всички знаем с какви особености беше – 21 години да не се връщаме по-назад...", "date": "2019.05.16", "title": "Къде беше президентът при \"ЦУМгейт\" и избора на ВСС"}
{"url": "https://www.dnevnik.bg/evropa/2019/05/16/3906941_salvini_e_razsledvan_za_agitirane_s_durjavni_sredstva/", "text": "Италианският вицепремиер и министър на външните работи е разследван по подозрение за използване на държавни средства за полети в кампанията му за изборите за Европейски парламент, съобщи \"Ройтерс\". Прокуратурата е реагирала на публикация на в. \"Ла Република\", в която се описва, че той е извършил 20-ина полета за събития, свързани с предизборна агитация. Изданието посочва още, че от началото на годината той е прекарал на работа в министерството си само 17 дни. \"Няма злоупотреби, няма нередности, няма полети с държавни или полицейски самолети - всичко това бяха ангажименти, свързани с работата ми. Готов съм да споря с всеки, който твърди обратното\", цитира думите му неговият говорител. Салвини е най-популярният политик в момента и социолозите прогнозират неговата крайнодясна евроскептична партия да спечели над 30% от гласовете на 26 май. Това би означавало още, че \"Лига\" ще изпрати и най-голямата група депутати в Европарламента. Но 46-годишният политик е обект на все повече критики и протести. Митингите с негово участие все по-често биват прекъсвани от протестиращи, а медии го кръстиха \"отсъстващият министър\" заради това, че непрекъснато е в кампания. В понеделник в Брембате той бе посрещнат с монтиран високо върху сграда плакат \"Не си добре дошъл\". Когато бяха изпратени пожарникари да го демонтират, Салвини бе обвинен в цензура и последва повторение на акцията в още няколко града.", "date": "2019.05.16", "title": "Салвини е разследван за агитиране с държавни средства"}
{"url": "https://www.dnevnik.bg/politika/2019/05/16/3906954_sled_izborite_bsp_se_vrushta_v_parlamenta_s_vot_na/", "text": "При победа на европейските избори на 26 май, което би било вот на недоверие към третия кабинет на Бойко Борисов, БСП ще се върне в Народното събрание. Социалистите могат да станат изразители на волята на суверена. Това се разбра от думите на народния представител на БСП Надя Клисурска на предизборна среща във Велинград днес при отговори на въпроси на \"Дневник\". \"На 29 май, като влезем в залата на парламента, ще поискаме и ще получим вот на недоверие. Ще свалим правителството\", каза Клисурска в художествената галерия в града, където пред около 70 членове и симпатизанти на БСП бе представен четвъртият в евролистата Иво Христов. По-късно от \"Позитано\" 20 уточниха за \"Дневник\", че Клисурска е изразила лично мнение и въпросът за вота на недоверие не е обсъждан в парламентарната група на партията. В отговори на въпроси на \"Дневник\" Клисурска уточни, че хората могат да поискат вот на недоверие към правителството като гласуват за БСП. Според нея партията може да стане изразител на волята на суверена, но не било решено как ще го направи административно. Тя добави, че няма решение нито на Националния съвет, нито на парламентарната група за внасяне на вот на недоверие, а тя е искала да мотивира хората да гласуват. После призна, че БСП трудно ще събере 121 гласа в парламента, за да свали правителството. Депутатите от левицата не участват в заседанията на парламента от средата на февруари тази година, като това се счита за неофициален старт на предизборната кампания на БСП. Макар че искат оставката на премиера Бойко Борисов и в момента, социалистите смятат, че при победа на изборите, дори и с един глас, над ГЕРБ те ще имат по-голям шанс да предизвикат предсрочни парламентарни избори.  Някои социологически агенции дават паритет  или незначителна преднина на БСП към момента. Борисов вече обяви, че няма намерение да подава оставка след изборите. На въпрос на гражданин кои ще бъдат партньорите на БСП за съставяне на правителство след победа на евентуални предсрочни избори Клисурска уточни, че суверенът решава и той е стратегическият партньор на левицата. Сигурно обаче било, че БСП няма да отстъпи и крачка встрани от т.нар. Визия за България при съставянето на нов кабинет. Според Иво Христов, колкото и да бъде нелесно формирането на ново управление след предсрочни избори, ситуацията ще е доста по-добра от сегашната, тъй като междувременно на власт ще бъде не ГЕРБ, а служебно правителство, което по конституция се назначава от президента Румен Радев.", "date": "2019.05.16", "title": "При победа на изборите БСП може да поиска вот на недоверие на правителството"}
{"url": "https://www.dnevnik.bg/sviat/2019/05/16/3906943_kiberprestupleniia/", "text": "Полицейски екипи от шест държави са разбили сложна мрежа за киберпрестъпления, част от чиито операции са били в България и която е успяла да задигне около 100 млн. долара от малки фирми, корпорации и неправителствени организации. Това съобщи Европол на пресконференция, предадоха \"Ройтерс\" и Би Би Си. Издирваните отдавна участници от мрежата Goznym са използвали имейли за фишинг, за да заразят компютрите на над 41 хил. жертви със зловреден софтуер. Ръководител на групата е мъж от грузинската столица Тбилиси, но нейни членове в България и Украйна са били специализирани в това на поемат контрола на банковите сметки на жертвите и да прехвърлят средствата, за да ги изперат. Руснаците са отговаряли за разработка на софтуер, а в Молдова и Казахстан е имало експерти по криптиране. Част от мрежата са били хора, свързани с изпращането на спам или изпирането на откраднатите средства. \"Българската следа\" Правоохранителни органи от САЩ, Германия, България, Грузия, Молдова и Украйна, с поддръжката на Европол, са участвали в операцията. От българска страна представител на пресконференцията бе Николай Неделчев, инспектор от звеното за киберсигурност в Министерството на вътрешните работи. По думите му българската компания, получила парите, е регистриран на името на гражданин на трета страна, действал като \"муле\", за да скрие връзката между изпращача и реципиента. ФБР е установило няколко IP адреса, използвани от мрежата и свързани с български гражданин на име Красимир Николов. \"Самоличността му също беше потвърдена чрез други инструменти за комуникация, използвани от него по това време,\" продължава Неделчев. След това властите са обискирали общо 7 адреса в страната, сред тях - и дома на Николов. След намиране на нови доказателства той е екстрадиран в САЩ през ноември 2016 г. От членовете на групата десет души вече са обвинени в Съединените щати за престъпен сговор за кражба на онлайн банкова информация и средства, но по данни на Европол петима от тях са на свобода. В рускоезични форуми обвиняемите изтъквали техническите си умения и услугите си. На пресконференцията в Хага бе и американският прокурор Скот Брадли, обяснил, че част от атаките са срещу представители на дребния бизнес и благотворителни организации, адвокатски кантори и международни организации. По думите му разбиването на Goznym е станало възможно заради сътрудничеството на американски, грузински, украински, германски, български и молдовски полицейски екипи. Тази съвместна работа може да даде насоки как да се действа при бъдещи операции. Goznym , както е името на зловредния софтуер, е създаден от две други подобни програми - Nymaim и Gozi, разработени съответно през 2015 и 2007 г., също с киберпрестъпни цели. Gozi е изпозван за кибератаки срещу американски банки, тъй като усъвършенстването му през годините винаги е било с цел кражба на финансова информация.", "date": "2019.05.16", "title": "Разбита е група за киберпрестъпления, задигнала $100 млн. и действала и в България"}
{"url": "https://www.dnevnik.bg/bulgaria/2019/05/16/3906942_desislava_taneva_imala_sumneniia_okolo_kushtite_za/", "text": "Новият земеделски министър Десислава Танева, която за втори път зае поста, заяви пред Би Ти Ви, че още в първия си мандат е имала съмнения около изграждането на къщите за гости с европейски пари. По думите ѝ последният сключен договор за отпускане на средства от ЕС по тази програма е от септември 2014 г. и е малко преди да встъпи в длъжност като министър във втория кабинет на Бойко Борисов. \"Усещането за корупция е много тежко, репутационният риск също. Съмнението, че ще има проблеми с къщите за гости ми е от първия ми мандат\", каза Танева и предположи, че повечето от тези къщи са направени в рамките на зададената процедура от Брюксел, но оставало съмнението дали се използват по предназначение. Според нея къщите за гости са друг начин за изкарване на прехраната на живеещите по селата, които се занимавали основно със земеделие. Тя коментира и случаите, при които роднини или близки на политици са изградили къщи за гости. Заради подобен случай оставка подаде зам.-министърът на икономиката Александър Манолев.  Танева пък смени на поста Румен Порожанов , който ръководи Държавен фонд \"Земеделие\" по време на отпускането на парите за къщи за гости. В момента той е разследван от прокуратурата. \"Всеки има втори или трети братовчеди, но не всички са в добри отношения. Не може защото имаш роднини политици, да не можеш да работиш. Ако е имало лобизъм, всичко е установимо\", добави земеделският министър. Тя каза още, че няма къща за гости и е декларирала всичките си придобивания. По думите ѝ след влизането ѝ в политиката през 2007 г. се е въздържала да купува имоти заради усещането, което щяло да се създаде.", "date": "2019.05.16", "title": "Десислава Танева имала съмнения около къщите за гости още в първия си мандат"}
{"url": "https://www.dnevnik.bg/sport/2019/05/16/3906939_maratonut_v_pleven_ochakva_nad_500_sustezateli_ot_10/", "text": "При голям интерес и с над 500 участници от 10 държави се очаква да премине маратонът в Плевен, съобщиха организаторите от клуб \"Бегач\". Сред записалите се за събитието има състезатели от Великобритания, САЩ, Румъния и Непал, като днес е последният ден за  регистрация . Събитието ще се проведе за шеста година в неделя (19 май), като то е възможност за изява както на опитни спортисти, така и за любители и хора, които искат да направят своите първи стъпки в бягането. Състезателните дистанции включват маратон (42.195 км), полумаратон (21 км), щафета за двама по 10.5 км, безплатен градски крос (3 км) и детски маратон. Стартът ще бъде даден в 9 ч. от централния площад в Плевен. Трасето на състезанието и тази година преминава през основните забележителности на града, сред които са центърът, историческият мост край село Ясен и парк \"Кайлъка\". Състезанието за деца ще започне в 9.10 ч., а бягането на 3 км – в 9:30 ч. На сцената на площада ще има музикална програма и томбола с награди, сред които два български електрически велосипеда Eljoy. Маратонът в Плевен е поредното състезание на клуб \"Бегач\", което ще се проведе с ограничено използване на пластмаса. Водата и медът за бегачите ще бъдат предлагани с биоразградими чаши и лъжичи с цел да се опази околната среда. \"Страхотно е да правиш нещо хубаво за града, в който си роден и израсъл. Подготовката върви по план. Ще има нови хубави неща и както винаги сме се стремили да осигурим положително и запомнящо се преживяване за всички участници, включително за най- малките, за които ще има много подаръци\", каза главният организатор на маратона Станислав Георгиев. В деня преди състезанието между 14 и 17 ч., са предвидени безплатни посещения на Панорамата в Плевен за състезателите и техните близки. В събота също може да бъде направена регистрация в Центъра за работа с деца в Плевен, при наличието на свободни места.", "date": "2019.05.16", "title": "Маратонът в Плевен очаква над 500 състезатели от 10 държави"}
{"url": "https://www.dnevnik.bg/sport/2019/05/16/3906900_formula_1_razglejda_potencialen_domakin_za_start_v/", "text": "Формула 1 продължава плановете за разширяване на  географията на спорта  с обсъждане на състезание в Африка. Един от директорите на \"Либърти медия\" - компанията, която е собственик на спорта, Шон Братчис, обяви, че се водят предварителни разговори с Мароко и Южна Африка. Двете страни са изразили желание да бъдат домакин на стартове, съответно в Маракеш и пистата \"Киалами\". По думите на Братчис Руанда и Нигерия пък искат да направят демонстративни събития за феновете. \"Това е пазар, към който ние проявяваме много голям интерес. В момента се състезаваме на пет континента и единственият обитаем, на който Формула 1 не стъпва, е Африка\", каза Братчис. Според него разговорите с Южна Африка са много продуктивни. Малко по-назад е фазата с Мароко, но \"Либърти медия\" има много голям интерес към улични надпревари. Маракеш е домакин на старт във Формула Е. \"Много голяма част от домакините на състезания в момента са подкрепяни от своите правителства. Мароко има голям интерес, защото страната обръща голямо внимание на туризма\", добави Братчис. Формула 1 вече обяви два нови старта за 2020 г., като това са  завръщането на Холандия  със състезание на пистата \"Зандворт\", както и новото улично трасе в  Ханой , Виетнам. В края на този сезон обаче изтичат договорите на Мексико, Германия, Испания и Великобритания. В миналото и Мароко, и Южна Африка са били домакини на кръгове от шампионата. Казабланка през 1958, а Южна Африка с две различни писти. Трасето \"Принц Джордж\" в Източен Лондон, както и \"Киалами\", която дълго беше в календара. Известната писта \"Киалами\", която е близо до Йоханесбург, беше част от Формула 1 между 1967 и 1985 г., а за последно в периода 1992-93.", "date": "2019.05.16", "title": "Формула 1 разглежда потенциален домакин за старт в Африка"}
{"url": "https://www.dnevnik.bg/sviat/2019/05/16/3906963_zabranata_na_trump_shte_oshteti_amerikancite_zaiavi/", "text": "Решението на президента на САЩ Доналд Тръмп да забрани вноса на продукти на китайския гигант \"Хуауей\" и свързани с него 70 фирми, както и на американски компании да го снабдяват с компоненти в крайна сметка ще ощети бизнеса и потребителите в САЩ. Това заяви в официална позиция \"Хуауей\", а принципна позиция против действията на Вашингтон изразиха и властите в Пекин. \"Хуауей\" (Huawei) е безспорен лидер в 5G технологиите. Компанията е готова и би искала да работи с правителството на САЩ за намирането на ефективни мерки за гарантиране на сигурността на продуктите\", се казва в съобщението. Същото предложение за ефективни мерки бе отправено преди броени дни и към Великобритания. \"Смятаме, че ограничаването на дейността на Huawei в САЩ няма да направи страната по-сигурна или по-силна. Вместо това тези действия ще доведат до ограничаването на избора на САЩ до по-слабо развити и същевременно по-скъпи алтернативи. Това би довело до забавяне на изграждането на 5G инфраструктурата на САЩ и в крайна сметка ще навреди на интересите на американските компании и крайни потребители. Освен това, подобни необосновани ограничения нарушават правата на Huawei и повдигат други сериозни правни въпроси.\" Президентската заповед, с която Тръмп въведе извънредно положение в сектора на телекомуникациите на базата на заплаха за националната сигурност на САЩ бе критикувано от китайското министерство на търговията. Говорителят Гао Фън заяви, че \"Китай е подчертавал неведнъж, че с концепцията за национална сигурност не бива да се злоупотребява и тя не бива да се използва като средство за търговски протекционизъм\". На брифинг преди да бъде съобщено за решението на президента на САЩ говорител на външното министерство на Китай нарече санкциите срещу конкретни китайски компании несправедливи и срамни. \"Призоваваме Съединените щати да спрат с натиска срещу китайски компании под претекста за загриженост за сигурността и да предоставят честна и справедлива среда без дискриминация, в която тези компании да извършват нормални инвестиции и дейност.\" Заповедта на Тръмп определя американското министерство за външна търговия да изработи в рамките на 150 дни в сътрудничество с други агенции план за прилагането ѝ.", "date": "2019.05.16", "title": "Забраната на Тръмп ще ощети американците, заяви \"Хуауей\""}
