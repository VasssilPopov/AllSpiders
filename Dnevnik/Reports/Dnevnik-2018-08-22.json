{"url": "https://www.dnevnik.bg/sport/2018/08/22/3299978_bojidar_chorbadjiiski_podnovi_dogovora_si_s_cska_do/", "text": "Централният защитник на ЦСКА Божидар Чорбаджийски преподписа с клуба. Новият договор на футболиста е до 2022 г. Миналия сезон бранителят беше капитан на червените. С идването си Нестор ел Маестро направи промяна и даде лентата на друг защитник - Николай Бодуров. Когато той беше наказан в евротурнирите, капитан беше португалецът Рубен Пинто. \"Той (Чорбаджийски) е част от клуба от 9-годишна възраст, а дебют за мъжете направи на 25 май 2013 година срещу \"Локомотив\" (София), като оттогава изигра близо 100 мача за първия отбор. През този сезон бранителят взе участие в девет от срещите на тима ни\", казват от клуба в сайта си. И допълват: \"23-годишният защитник е един от най-перспективните български футболисти и е неизменна част от националния отбор в последните години.\" Чорбаджийски спечели Купата на България с ЦСКА през 2016 година.", "date": "2018.08.22", "title": "Божидар Чорбаджийски поднови договора си с ЦСКА"}
{"url": "https://www.dnevnik.bg/biznes/2018/08/22/3300014_lireks_se_oplaka_ot_spekulacii_v_mediite/", "text": "Компанията \"Лирекс\", която осъществява поддръжката на Търговския регистър, твърди, че в последните дни е обект на постоянни спекулации и прокарване на интереси от различни хора чрез медиите и това става в момент, в който няма право да се защити и да споделя информация. Името на компанията влезе в информационния поток покрай срива на Търговския регистър, за който се разбра на 10 август, но до този момент все още изцяло не е преодолян. \"Лирекс\" опровергава медийни публикации, според които е спечелила поръчка на Агенцията по вписванията за 3.6 млн. лв. за оборудване. Компанията уточнява, че не само не е печелила такъв търг, но дори не е участвала като се позовава на документи от поръчката. \"Не смятаме за необходимо да опровергаваме всички други изказвания и писания, с които се подронват авторитетът и надеждността ни, които хората в екипа ни са доказвали през годините многократно\", се казва в обръщението на \"Лирекс\" до медиите. В него се уверява, че хората в компанията 100% са се фокусирали да работят в интерес на държавата и обществото, за да възстановят работоспособността на регистъра. Вчера правосъдният министър Цецка Цачева веднага след изказването си в парламента за срива на търговския регистър излезе отново на трибуната да обясни, че е направила лапсус и не фирмата \"Лирекс\", а фирмата \"Телелинк\" е спечелила поръчката за оборудване на системата на регистъра. Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство.", "date": "2018.08.22", "title": "\"Лирекс\" се оплака от спекулации в медиите"}
{"url": "https://www.dnevnik.bg/sviat/2018/08/22/3299854_kak_triabva_da_bude_sankcionirana_rusiia/", "text": "САЩ и техните съюзници изпитват нарастваща фрустрация от зловредните действия на Русия. Москва води  война в Украйна , води подстрекателска  политика в Сирия ,  меси се в избори , трови опонентите си. В отговор Вашингтон наложи санкции и затвори руските  консулства в Сан Франциско и Сиатъл , както и вилите за отдих (на дипломатите им) в Мериленд и Ню Йорк - всички тези места, както се предполага, се използват от правителството на Владимир Путин за разузнавателни цели. Тази седмица САЩ обявиха нови санкции, като се очаква да наложат и още занапред.  Изборът на санкциите изисква внимателен подход. Тяхната цел трябва да бъде да наказват Русия за лошо поведение, например чрез ограничаване на достъпа ѝ до западни финансови ресурси и енергийни технологии, но не да  изолират руснаците , например като ограничават човешките контакти или политическия диалог със Запада. Русия е твърде важна, за да бъде изолирана, и американските съюзници биха се противопоставили на такъв подход. Русия е най-големият световен  износител на природен газ  и на пшеница, вторият най-голям износител на петрол и третият на въглища. Тя е най-големият и най-евтин  доставчик на газ за Европа . Русия е главният сухоземен и въздушен коридор между Китай и Европа и е ядрена свръхсила.  Стратегия на Запада от много време е да въвлича Русия по-дълбоко в международната система и тази цел си остава правилна. Москва проявява по-голяма склонност да сътрудничи, ако има по-голям залог от участието си в глобалната система. Както отбеляза генералният секретар на НАТО  Йенс Столтенберг , \"лошото поведение\" не е причина Русия да бъде изолирана; когато напрежението се повиши, да се разговаря (с нея) става още по-важно.  През последните години има известен напредък. След като се присъедини към базираната на правила Световна търговска организация (СТО) през 2011 г., Русия действа в рамките ѝ макар и с известна неохота на моменти. В резултат на последните действия на СТО повечето от възраженията на Москва срещу правилата на ЕС за газовия пазар бяха отхвърлени, но въпреки това тя пое ангажимент да прекрати онези аспекти от дейността на своята автомобилна индустрия, които са несъвместими със задълженията ѝ като член на СТО.  Международният валутен фонд дава висока оценка на \"силната макроикономическа рамка\" на Русия, макар че остават структурни пречки, като прекалена държавна интервенция в икономиката, недостатъчна инфраструктура и застаряващо население, които намаляват производителността. Русия изложи на риск близките си икономически връзки с Иран, работейки с другите велики сили за постигането на ядрената сделка с Техеран през 2015 г.  Тези положителни развития обаче в редица случаи се засенчват от лошо поведение. От Вашингтон се очаква да въведе санкции в отговор на твърденията на британските власти, че Москва е използвала забранено нервнопаралитично вещество през март, за да отрови бившия руски двоен агент  Сергей Скрипал  и дъщеря му във Великобритания. Същият химикал по-късно уби и британска жена. (Русия многократно отрече отговорност за тази (химическа) атака).  Мерките на Вашингтон срещу Москва ще включват и затягане на контрола върху износа на американски технологии за Русия. Ако до 90 дни Русия не даде достатъчно уверения за действията си с химически оръжия, САЩ вероятно ще въведат още по-строги санкции, както предвижда американският закон (от 1991 г.) за контрол върху химическите и биологическите оръжия и тяхното унищожаване.  Освен това Конгресът обсъжда законопроекти, внесени и от двете партии, включително за \"Защита на американската сигурност от агресия на Кремъл\" (от 2018 г.), санкционен \"законопроект от ада\", който може да въведе забрана за покупка на руски дългови книжа от американци, санкции срещу руски държавни банки и ограничения върху американски или други чужди инвестиции в руски енергийни проекти с държавно участие.  Преценявайки опциите си, Вашингтон трябва да помни, че санкциите са най-ефикасни, когато предлагат стимули за добро поведение - с други думи, ако Москва вярва, че санкциите ще бъдат смекчени или премахнати, в случай че спре зловредните си действия, но ще продължат да действат, ако тя не стори това.  САЩ трябва да избягват санкции или други мерки, които имат за цел да оградят Русия от останалия свят. Според Закона за химическите и биологическите оръжия, например Вашингтон може да забрани на \"Аерофлот\" да лети до Америка, но това би лишило руските студенти, туристи и бизнесмени от възможността за опознават (САЩ) и да установяват контакти в нечувствителни сфери.  САЩ могат също така да прекратят дипломатическите отношения за първи път, след като Франклин Рузвелт ги установи с Москва през 1933 г., но това би било непропорционален отговор на отравянето на семейство Скрипал. Нещо повече, скъсването на дипломатическите отношения би могло да повиши риска от недоразумение или дори от военен конфликт. В началото на 80-те години, въпреки съветската война в Афганистан, съветските сплашвания срещу Полша и гнева на САЩ от свалянето на корейския пътнически самолет, летящ от Ню Йорк за Сеул, президентът Роналд Рейгън не тръгна да изолира СССР. Той го накара да плати цена за тези действия, но също така предложи преговори за премахване на ядрените оръжия със среден обсег и рязко намаляване на стратегическия ядрен арсенал. Така той положи основата, години по-късно, съветският реформатор Михаил Горбачов да подпише договори, намаляващи ядрените заплахи. Изолирането на Москва днес едва ли би имало повече смисъл, отколкото в онова сложно време. ", "date": "2018.08.22", "title": "Как трябва да бъде санкционирана Русия"}
{"url": "https://www.dnevnik.bg/ot_vas/novini_ot_vas/2018/08/22/3299862_bukuresht_-_triumfalnata_arka/", "text": "Първата арка на това място била направена от дърво, за да се отбележи обявяването на независимостта на Румъния през 1878 г.", "date": "2018.08.22", "title": "Букурещ - Триумфалната арка"}
{"url": "https://www.dnevnik.bg/sport/2018/08/22/3299994_jest_na_fenovete_na_juventus_doprinesul_za/", "text": "Аплодисментите от публиката на \"Ювентус\" след гола със задна ножица, който Кристиано Роналдо вкара на отбора като играч на \"Реал\" (Мадрид) през пролетта, е допринесъл за преминаването на нападателя при \"бианконерите\". Това заяви португалецът в интервю за платформата за излъчване на спортни събития DAZN. Роналдо стана посланик на компанията по света с договор за две години и половина. \"Беше невероятен момент. Трябва да благодаря на всички привърженици на \"Ювентус\". Това, което направиха, е фантастично. Нещо, което никога не ми се беше случвало. Много съм доволен\",  каза португалецът след мача в началото на април .  Сега заяви: \"В Торино вкарах най-красивия гол в кариерата си. Когато видях, че хората ми ръкопляскат, останах без думи\". Той посочи, че лесно е взел решението да заиграе в \"Ювентус\". \"Това, което направих в \"Реал\", беше невероятно. Спечелих всичко. Без съмнение, идването ми в този изключителен клуб (\"Ювентус\") беше лесно. Мога да кажа, че малките детайли правят разликата\", посочи той. Дебютът на Роналдо пред публиката в Торино ще е срещу \"Лацио\" на 25 август.", "date": "2018.08.22", "title": "Жест на феновете на \"Ювентус\" допринесъл за преминаването на Роналдо в отбора"}
{"url": "https://www.dnevnik.bg/razvlechenie/2018/08/22/3300006_djordj_kluni_e_nai-skupoplateniiat_aktyor/", "text": "Въпреки че не се е снимал в нов филм от 2016 г., Джордж Клуни оглави класацията на списание \"Форбс\" за 2018 г. с приходи от 239 млн. долара за периода между 1 юни 2017г. и първи юни 2018г., съобщи изданието. Миналата година звездата продаде компанията си за текила Casamigos на алкохолния гигант Diageo за 1 млр. долара и получи от сделката 233 млн. долара, към които се прибавят приходи от рекламни договори и от стари филми. Второто място в класацията заема Дуейн Джонсън-Скалата с приходи от 124 млн. долара. Той е удвоил печалбата си от миналата година благодарение на парите, които е получил от участието си в \"Джуманджи: Добре дошли в джунглата\". Неговата голяма популярност в социалните мрежи му е помогнала да прибави седемцифрена сума към договора си за промоцията на филма. \"За мен социалните медии се превърнаха в най-важния елемент от маркетинга на филмите\", каза той през \"Форбс\".  На третото място в класацията остава Робърт Дауни-джуниър, който е спечелил 81 млн. долара. Неговите приходи идват от малката му роля в \"Спайдърмен: Завръщане у дома\", за която е получил 15 млн долара, и от участието му в \"Отмъстителите: Война без край\". Крис Хемсуърт, който също участва в екранизации по комиксите на \"Марвел\", се нарежда на четвърто място с приходи в размер на 64.5 млн. долара. За периода, на базата на който е направена класацията, той е участвал и във филма \"Тор: Рагнарок\". Петото място заема най-популярната кинозвезда в Китай Джеки Чан с 45.5 млн. долара. През 2017 г. той е участвал в 6 филма, но печели и от рекламни договори, от работата си като продуцент, както и от веригата си от киносалони. Сред десетте най-високоплатени актьори се нареждат и Уил Смит (42 млн. долара), индийската звезда Акшай Кумар (40.5 млн. долара), Адам Сандлър (39.5 млн. долара), Крис Евънс (34 млн. долара) и Салман Хан (33.5 млн. долара). Първите десет актьори в класацията са получили общо 748.5 млн. долара. В същото време  най-високоплатените актриси за 2018 г. са взели общо 186 млн. долара за същия период , или едва една четвърт от приходите на мъжете. Тази огромна разлика донякъде се дължи на по-малкото възможности на актрисите за участие във филмови поредици и екшън филми, от които се взимат големи хонорари. Но това показва и че неравнопоставеността между половете съществува и между милионерите, пише \"Форбс\".", "date": "2018.08.22", "title": "Джордж Клуни е най-високоплатеният актьор в света"}
{"url": "https://www.dnevnik.bg/evropa/2018/08/22/3299851_ungariia_otkazva_da_dava_hrana_na_turseshti_ubejishte/", "text": "От началото на август унгарските власти са спрели да раздават храна на някои търсещи убежище, чиито молби са били отхвърлени и които се намират в транзитни зони на унгарско-сръбската граница, предупреди \"Хюмън райтс уоч\". Според правозащитната група е цинично от страна на Унгария да връща търсещи убежище в Сърбия. Организацията смята, че Унгария нарушава законите за човешките права, както и задълженията си като държава, членка на ЕС, предаде EUobserver. \"Дойче веле\" посочва, че според правозащитни групи Унгария използва тази тактика, за да прогони мигрантите в Сърбия без да обжалват случаите си. Според унгарския Хелзински комитет целта е да бъдат принудени отхвърлените търсещи убежище доброволно да се върнат в Сърбия или в друга трета страна. \"Агенцията по имиграцията и предоставянето на убежище информира чужденците, че няма да им бъде дадена храна в транзитната зона, но могат свободно да решат да се върнат в Сърбия по всяко време\", написа миналата седмица унгарският Хелзински комитет, цитирайки търсещи убежище и техни адвокати. Две афганистански семейства и двама сирийски братя са сред тези, на които е била отказана храна, след като молбите им за убежище са били отхвърлени по нова процедура за приемане. Макар една кърмеща жена и деца в афганистанските семейства да са получили храна, им е било забранено да я споделят с други членове на семейството, заявиха представители на семействата. На 10 август Европейският съд по правата на човека нареди на унгарските власти да възобновят раздаването на храна за двете афганистански семейства, а след това издаде още такива заповеди в отговор на три други молби, включително и от сирийските братя. Макар досега властите да са изпълнили заповедите на съда, десетки други търсещи убежище може да са подложени на лишение от храна, алармира организацията. На 20 август е бил отказан достъп на пастор, който искал да раздаде храна в транзитните зони. Според поправки в унгарския закон за предоставянето на убежище, влезли в сила на 1 юли, властите могат да депортират търсещи убежище, чиито молби да били сметнати за неприемливи, дори и те да обжалват решението. Според унгарския закон почти всички молби за убежище на хора, влезли в сраната през Сърбия или през друга сигурна трета държава, се смятат за неприемливи. Според поправки в закона от март 2017 г. oтхвърлените мигранти може да бъдат изпратени на определените места, включително в транзитните зони, докато чакат да бъдат депортирани. Юлските поправки в законодателството за предоставяне на убежище са част от по-големия пакет,  наречен \"Стоп Сорос\" , който криминализира предоставянето на услуги, съвети или подкрепа на мигранти и търсещи убежище и предвижда наказания с до една година затвор.", "date": "2018.08.22", "title": "Унгария отказва да дава храна на търсещи убежище, алармират правозащитници"}
{"url": "https://www.dnevnik.bg/bulgaria/2018/08/22/3300026_sudiiata_otstranil_kmeta_na_mladost_shte_gleda_deloto/", "text": "Днес в Специализирания наказателен съд е внесен обвинителен акт срещу Десислава Иванчева, Биляна Христова и Петко Дюлгеров. Тримата са обвинени в престъпления, свързани с получаване на подкуп и злоупотреба със служебно положение, съобщиха от Специализирания наказателен съд. Делото е разпределено на ХІV състав с председател съдия Иво Хинов, който  отстрани Иванчева от длъжността  кмет на столичния район \"Младост\". Иванчева беше задържана при показна акция в центъра на София в средата на април при разследване за подкуп, даден й от строителен предприемач. Заедно с Иванчева бяха задържани заместникът й Биляна Петрова, както и бившият кмет на община \"Младост\" Петко Дюлгеров.", "date": "2018.08.22", "title": "Съдията, отстранил кмета на \"Младост\", ще гледа делото срещу нея"}
{"url": "https://www.dnevnik.bg/sport/2018/08/22/3300017_olimpiiskite_igri_v_pyongchang_sa_bili_mnogo_blizo_do/", "text": "Зимните олимпийски игри в Пьонгчанг 2018 са били много близо до отмяна, заяви президентът на МОК Томас Бах в интервю за CNN Money Switzerland. В основата са били притесненията, свързани с напрежението между Южна и Северна Корея. \"Прагът за отмяната на игрите не са военни действия. Прагът е, когато една страна е готова да заяви, че няма да присъства, защото не вижда гаранция за сигурността на спортистите си. Разговорите невинаги са били много лесни, казано дипломатично\", заяви Бах. На въпрос колко близо е бил МОК до решението на отмени игрите, президентът на организацията заяви: \"Много близо.\" В седмиците преди игрите се породи напрежение заради ядрените тестове на Северна Корея. Впоследствие обаче беше постигнато споразумение и игрите започнаха, а при откриването делегациите на Северна и Южна Корея излязоха под знамето на Корейския полуостров. След Пьонгчанг 2018 Бах заяви, че игрите са изиграли важна роля за подобряване на обстановката на полуострова.", "date": "2018.08.22", "title": "Олимпийските игри в Пьонгчанг са били много близо до отмяна, заяви Томас Бах"}
{"url": "https://www.dnevnik.bg/sviat/2018/08/22/3300066_kredi_sjuis_zamrazi_ruski_aktivi_za_5_mlrd_dolara/", "text": "Една от най-големите швейцарски банки, \"Креди Сюис\" (Credit Suisse), замрази активи в размер на 5 млрд. швейцарски франка (5 млрд. долара), свързани с Русия, предаде \"Ройтерс\". Целта според агенцията е банката не попадне под ударите на американските санкции. Това засилва още повече натиска върху Москва, докато САЩ се готвят да приложат нов пакет мерки. Решението на \"Креди Сюис\", която  притежава самолети, продадени от руския магнат  Олег Дерипаска, и е отпускала заеми на руския олигарх Виктор Векселберг преди санкциите, изважда на преден план страха сред банките от репресивни мерки на Вашингтон, ако работят с руски физически и юридически лица, подложени на санкции. За руския елит подобни стъпки означават, че може да бъде отрязан важен източник на финансови приходи, както и достъпът до убежище за милиарди рубли от богатството им, отбелязва \"Ройтерс\". Около 6.2 млрд. долара (14 на сто от напусналите Русия парични потоци) са отишли в Швейцария през 2017 г. Три пъти по-малко са тези в САЩ според данни от централната банка на Русия. Според говорител на банката, който не упоменава имената на притежателите на сметките, \"Креди Сюис\" \"работи с международните регулатори навсякъде, където прави бизнес, за да гарантира, че се съобразява със санкциите, включително с тези, засягащи Русия. Две други швейцарски банки - Ю Би ЕС и \"Юлиус Бер\", казаха, че също уважават санкциите, но не коментираха дали ще вземат подобни стъпки.", "date": "2018.08.22", "title": "\"Креди Сюис\" замрази руски активи за 5 млрд. долара заради санкциите на САЩ"}
{"url": "https://www.dnevnik.bg/sport/2018/08/22/3300025_futbolistite_ot_la_liga_se_opulchiha_na_iznosa_na/", "text": "Футболистите от испанското футболно първенство изразиха недоволството си срещу решението мачове от Ла Лига да се играят в САЩ и Канада. Асоциацията на испанските футболисти (AFE) обяви \"енергичен протест\" срещу подписания договор. Капитаните на отборите от испанския елит се срещнаха и изразиха готовност за стачка. Преди седмица беше съобщено, че  Ла Лига е постигнала споразумение с американската компания Relevent Sports . Съгласно сделката в следващите 15 години САЩ и Канада ще приемат мачове. Предстои да се уточнят двубоите, датите и стадионите. От профсъюза на играчите са недоволни, че тяхното мнение не е било потърсено. \"Изненадани сме и сме разочаровани, че не беше потърсено нашето мнение по въпрос, който засяга всички. Ла Лига отдалечава феновете от футболистите, а това е категорично против същността на футбола\", се казва в становището. \"Футболистите се чувстват като странични наблюдатели при вземането на решения, въпреки че в крайна сметка те са основните лица и именно тяхното мнение трябва да бъде най-важно за развитието на футбола. Настояваме нашето мнение да бъде чуто във всяка бъдеща промяна, която ни засяга\", добавят от организацията. Президентът на AFE Давид Агансо посочва, че \"футболистът не е разменна монета, която може да се използва в сделки за облагодетелстване единствено на трети страни\". В становището се изтъква, че здравето на футболистите може да бъде засегнато заради метеорологичните условия или липсата на време за възстановяване.", "date": "2018.08.22", "title": "Футболистите от Ла Лига се опълчиха на \"износа на мачове\" в САЩ и Канада"}
{"url": "https://www.dnevnik.bg/sviat/2018/08/22/3299900_raztursen_ot_sudebnite_dela_trump_se_izpravia_pred/", "text": "Президентът Доналд Тръмп претърпя двойно поражение вчера, когато се разбра, че двама негови бивши съветници може да бъдат осъдени на затвор, а един от тях заяви, че Тръмп му е казал да извърши престъпление. Това вероятно намалява шансовете за успех на неговата Републиканска партия на  междинните избори  наесен и разширява обхвата на криминалното разследване, хвърлило сянка над неговото президентство.  В рамките на минути в две различни съдилища  Пол Манафорт,  бивш шеф на предизборния щаб на Тръмп, бе признат за виновен в данъчни и банкови измами, а  Майкъл Коен , бившият личен адвокат на Тръмп, се призна за виновен по редица обвинения. Освен това Коен свидетелства, че Тръмп го е инструктирал да извърши престъпление, като уреди преди президентските избори през 2016 г. плащания за мълчанието на две жени, твърдящи, че са имали сексуални отношения с Тръмп.  Двете съдебни поражения фокусираха вниманието върху разследването на специалния прокурор  Робърт Мюлър  за руска намеса в президентските избори от 2016 г. - дали щабът на Тръмп е бил в сговор с Москва и дали Тръмп е възпрепятствал правосъдието чрез уволняването на тогавашния директор на ФБР Джеймс Коми, който преди това е отговарял за разследването. Тръмп отрича наличието на сговор, наричайки разследването на Мюлър \"лов на вещици\".  От двете събития по-смущаващо е признанието на Коен, твърдят приближени на Тръмп. \"Лош ден за нашия отбор!\", каза един от тях, настоял за анонимност. Източникът добавя, че съдебните поражения може да понижат избирателната активност и да увеличат риска републиканците да загубят мнозинството си от 23 места в Камарата на представителите на изборите за Конгрес през ноември. \"Това вреди на нашите шансове за междинните избори\", казва той.  Победа на демократите през ноември ще ограничи възможностите на Тръмп да прокарва закони и ще засили риска от призиви за импийчмънт на президента. Лени Дейвис, адвокатът на Коен, заяви вчера, че клиентът му е \"повече от щастлив\" да сподели с юридическия екип на Мюлър всичко, което знае за Тръмп.  Демократите не пропуснаха да заявят, че делата срещу Коен и Манафорт подкрепят твърдението им, че Белият дом е опетнен от скандали.  \"Американският народ заслужава отговори относно ролята на президента в тези корупционни и престъпни действия\", каза Роса Дилороу, член на Камарата на представителите от Демократическата партия.  Един от видните стратези на демократите, Родел Молино, заяви, че новината се вписва в поредицата от предупредителни сигнали, които накрая ще повлияят на някои независими избиратели и ще помогнат на демократите на изборите.  \"Осъждането на Манафорт само по себе си може и да не доведе до отлив на гласове. Но предвид общата картина на разкритите престъпления за някои републиканци ще бъде трудно да я пренебрегнат и още по-трудно - да я обяснят\", смята Молино.  Въпреки всичко засега няма непосредствени призиви за импийчмънт на Тръмп и законодателите от Републиканската партия не се включиха в хора от критики откъм редиците на демократите.  Лоялна подкрепа Дългосрочният ефект от делата срещу Коен и Манафорт вероятно ще зависи от това как те ще се отразят на активността на избирателите, републиканци и демократи, на  изборите през ноември . Въпреки че несъмнено вчера беше лош ден за него, някои анализатори смятат, че Тръмп може би ще съумее да обърне пораженията в своя полза, като укрепи мнението в ядрото от свои привърженици, че е обект на атака, каза Анди Смит, директор на Центъра за социологически изследвания към Университета на Ню Хемпшир.  \"На междинни избори обикновено президентската партия е по-малко заинтересувана и по-малко мотивирана да гласува. Но това, което със сигурност ще мотивира хората да излязат и да гласуват, е, ако бъдат убедени, че партията е атакувана несправедливо\", каза той.  На митинг снощи в Чарлстън, Западна Вирджиния, Тръмп, сравнително сдържан, не спомена нито за Коен, нито за Манафорт. Вместо това под аплодисментите на поддръжниците си, той се подигра на опонентите си, които са се вторачили в разследването на Мюлър, отчаяно търсейки сговора с руснаците. \"Къде е сговорът? Къде е\", иронизираше той, имитирайки критиците си.  Джош Макгру, пристигнал за митинга от Хънтингтън, Западна Вирджиния, определи разследването като \"клеветническа кампания\" и каза, че подкрепата му за Тръмп е непоклатима. \"Всичко това е с цел да се изрови нещо от нечие минало. Те не можаха да докажат нищо за година и половина, близо две години\", добави той. Проучване на общественото мнение на \"Ипсос\"/\"Ройтерс\" показа, че рейтингът на одобрение за работата на Тръмп е стабилно около 40 процента, въпреки че разследването на Мюлър вече доведе до признания за вина от няколко бивши съветници на Тръмп.  Процесите срещу Коен и Манафорт едва ли ще подкопаят подкрепата за Тръмп от политическата му база или елита на Републиканската партия, твърди политическият анализатор Лари Сабато, директор на Центъра за политика към Университета на Вирджиния.  \"Не мисля, че изобщо има някаква промяна. Това е най-изумителното. Изборите ще покажат, че съм бил прав\", каза той. /БТА", "date": "2018.08.22", "title": "Разтърсен от съдебните дела, Тръмп се изправя пред риск на междинните избори"}
{"url": "https://www.dnevnik.bg/politika/2018/08/22/3300018_nastimir_ananie_registrira_partiia_volt/", "text": "Софийският градски съд (СГС) вписа в регистъра на политическите партии Европейска партия \"Волт\", като решението е обнародвано във вчерашния брой на Държавен вестник. Това съобщи пресцентърът на новата партия, чийто председател е депутатът от 43-ото Народно събрание от групата на \"Реформаторския блок\" Настимир Ананиев. В съобщението се отбелязва, че новата партия е уредена на 19 май, а няколко дни по-рано  Ананиев обяви  в своя публикация в социалната група \"Фейсбук\", че напуска партията на Меглена Кунева \"Движение България на гражданите\". Ананиев беше и шеф на  транспортната комисия  в парламента, а през 2014 г. регистрира на свое има марката \"Реформаторски блок\". \"Европейска партия \"Волт\" е част от първата паневропейска платформа \"Волт Европа\", която има за цел да участва на изборите за европейски парламент, които ще се проведат през май 2019 г. \"Волт Европа\" е проевропейско движение, което ще работи за обединена и федерална Европа. Европа на една скорост, с единна армия и прокуратура. Европа, в която гражданите и микро- и семейният бизнес са приоритет. Европа, в която личното достойнство, гражданската свобода, работещото правосъдие, равните възможности и устойчивата среда са основни ценности. Паневропейското движение е почти готово и със своята програма, като част от основните приоритети са United Europe (Обединена Европа), Smart State (Умна държава), Unleash Entrepreneurship and Small Businesses (Да дадем път на предприемачеството и малкия бизнес), No region will be left behind, captain (Никой регион няма да остане зад борда), Establish a circular economy (Работеща кръгова икономика), Turn Education around (Образование на фокус)\", пише още в съобщението.", "date": "2018.08.22", "title": "Настимир Ананиев регистрира партия \"Волт\""}
{"url": "https://www.dnevnik.bg/photos/snimka_na_denia/2018/08/22/3299993_snimka_na_denia_afrikanskite_migranti_-_mejdu/", "text": "Над 100 африкански мигранти успяха да проникнат от Мароко в испанския ексклав Сеута, предадоха испанските медии. Стотици опитаха да щурмуват или да се покатерят по високата 6 м ограда, която отделя града от Мароко. Кадри по испански телевизии показаха мъже, придвиждащи се към мигрантски центрове в Сеута, а един от тях крещеше: \"Обичам Испания\", предаде агенция \"Ройтерс\".", "date": "2018.08.22", "title": "Снимка на деня: Африканските мигранти - между границата с Испания и сметищата на Мароко"}
{"url": "https://www.dnevnik.bg/sviat/2018/08/22/3299590_ruski_oligarsi_ne_uspiaha_da_osudiat_avtora_na_dosieto/", "text": "Трима руски олигарси, съсобственици на \"Алфа-банк\", не спяха да осъдят в САЩ британеца Кристофър Стийл, автор на т.нар. \"Досие Тръмп\", съставено по поръчка на вашингтонска консултатска компания в периода юни-октомври 2016 г. От Fusion GPS наели Стийл като подизпълнител в разследване за възможни връзки на Доналд Тръмп и Москва. Бившият британски разузнавач съставил 17 доклада на базата на своя информация и източници. В един от тях се казва, че Михаил Фридман, Пьотр Авен и Герман Хан са в близки отношения с президента Владимир Путин и са му давали \"неофициални съвети\" за международната политика. Тримата претендираха, че това е съзнателно разпространяване на лъжливи твърдения за тях. Но съдията постанови, че не те са успели да докажат това и се позова на Първата поправка на Конституцията на САЩ, защитаваща свободата на словото. Досието, съставено от Orbis Intelligence Group, компанията на Стийл, бе разпространено масово в началото на 2017 г. Съдия Антъни Епстийн не определя дали съдържанието е достоверно или невярно. Според него олигарсите не са успели да докажат, че британецът е знаел, че информация в досието била недостоверна и е действал \"с безразсъдно пренебрежение към тази лъжа\". По отношение на самото досие съдията заяви, че то \"пряко засяга\" въпроса дали е имало руска намеса в изборите в САЩ преди две години, а това е тема от особен обществен интерес.", "date": "2018.08.22", "title": "Руски олигарси не успяха да осъдят автора на \"Досието за Тръмп\""}
{"url": "https://www.dnevnik.bg/sport/2018/08/22/3299589_voleibolnata_federaciia_osiguri_kljuchovi_sponsori_za/", "text": "Българската федерация по волейбол си осигури важни спонсори за световното първенство за мъже, на което страната е домакин заедно с Италия. Новите имена са на Първа инвестиционна банка и \"Фолксваген\". \"Повече от доволни сме. Много сме благодарни на всичките си партньори, че ни подкрепиха за световното\", каза вицепрезидентът по маркетинговите въпроси във федерацията и изпълнителен директор на организационния комитет Любомир Ганев пред \"Дневник\". Генерален партньор е  \"Национална лотария\", която сключи рекорден договор с федерацията за 600 хил. лева . Списъкът с партньорите за световното допълват \"Лидл България\" и \"Изида\". \"Само така може да има спорт на високо ниво. Държавата осигури 5 млн. долара за таксата за домакинството, но ни беше казано, че с организацията трябва да се справяме сами. Разходите на федерацията за организирането на първенството са около 2 млн. лева. Само пълното брандиране на трите зали струва 30-40 хил. лева\", обясни Ганев. По думите му чрез договорите с партньорите са осигурени повече от половината от необходимите средства. \"Имаме и други важни партньори в лицето на министерството на туризма. \"Празничните герои\" (Holiday Heroes) ни помагат за набирането на доброволци\", продължи той. Ганев се надява в оставащото време да се намерят и други партньори. Разговорите са в две направления - за спонсорство на световното първенство и за спонсорство на националния отбор. На фланелките на българските волейболисти ще бъде поставено логото на \"Национална лотария\", а това на \"Изида\" ще е на гащетата. До момента във федерацията не са получили достатъчно добро предложение за поставяне на логото на ръкавите на играчите. Световното ще се проведе от 9 до 30 септември. България ще приеме мачове от групите, а полуфиналите и финалът ще са в Торино.", "date": "2018.08.22", "title": "Волейболната федерация осигури ключови спонсори за световното първенство"}
{"url": "https://www.dnevnik.bg/detski_dnevnik/2018/08/22/3294170_dve_godini_sled_reformata_uchitelite_balansirat_mejdu/", "text": "Нови учебни програми, по-голяма свобода на учителите при преподаване, иновативни училища, които могат самостоятелно да въвеждат нови предмети - това са част от положителните промени, които учители виждат в сферата на образованието след влизането в сила през 2016 г. на  новия закон за предучилищното и училищното образование , който ГЕРБ прокара със заявката за цялостна реформа в сферата. Две години по-късно все още липсват обаче достатъчно пари за малките училища, материалната база продължава да е лоша, а учителите са натоварени с огромно количество административна работа. Директори и педагози препоръчват възможно най-скоро по-голяма част от уроците да станат дигитални, да се намали броят документи за попълване, а родителите да бъдат ангажирани повече в образователния процес. Министерството на образованието и науката (МОН) засега няма анализи за постигнатото от нововъведенията, но декларира готовност да отстранява констатираните пропуски. Колко са добри новите програми За две години по нови учебни програми вече учат в първи, втори, пети, шести и осми клас, а от 15 септември те ще бъдат въведени и в трети, седми и девети клас. Промяна на всички учебни планове се прави за първи път от 2001 г., а сега дори има възможност за иновативен статут на паралелка и цяло училище, при който учителите да променят до 30% от цялата програма, да въвеждат нови предмети и методи на обучение. Практиката за иновативни паралелки, които към момента са около 220 в цялата страна, се оценява положително от всички в бранша. Според директора на 119 средно училище \"Акад. Михаил Арнаудов\" в София Диян Стаматов, който бе ресорен зам.-министър на образованието при началото на реформата, с новите програми се е постигнало и запазване на материала от практическо значение. Практичността в свят на променящи се технологии обаче по думите му не е достатъчна и съвсем скоро ще се стигне до нови промени в учебните планове. \"Най-важно е ученикът да може да мисли и да прилага наученото. Прави се опит за това, но той все още не е достатъчен\", смята Стаматов. Той оценява като постижение въвеждането на изучаване на информационни технологии още в трети клас, където от тази година ще има предмет \"Компютърно моделиране\". Такова било и изучаването на предприемачество. И директорът на основно училище \"Стою Шишков\" в Смолян Цонка Печилова смята, че учебните програми трябва да бъдат с по-голяма практическа насоченост. По биология например липсвала такава, но надеждата е да има промяна след въвеждането на образованието в музеите. Директорът на средно училище \"П. Р. Славейков\" във Видин Росица Димитрова обаче смята, че няма олекотяване на учебния материал, тъй като Например, изучаването на античността по история в пети клас затруднявало част от учениците. По старите програми този материал се учеше в седми клас. \"Голяма част от учениците четат бавно, а уроците са доста обемисти. За да им е по-интересно и да разбират повече, са нужни повече дигитални уроци\", смята Димитрова. Директорът на основно училище \"20-и април\" в Панагюрище Минка Ланджева също смята, че няма олекотяване, а - объркване. Новите програми разделяли изучаването на причастията и сложните глаголни времена в различни класове: едните се учат в пети, а другите - в седми клас. \"Правопис се учи последните два часа - я стигне времето, я не. После защо всички пишат с грешки\", коментира Ланджева. Според просветния министър Красимир Вълчев на резултатите от въвеждането на новите учебни програми, но философията на закона е да се даде по-голяма свобода на учителите в час. От министерството обясниха пред \"Дневник\", че анализи ще могат да се правят едва когато завърши първият випуск, който се обучава по новите планове. В края на предстоящата учебна година на тестове за външно оценяване след седми клас ще се явяват децата, които от пети клас учат по нови планове.  Какво работи учителят  Най-големият проблем на новия закон, според хората от системата, е административната тежест. Директорите трябва да подготвят 26 планове и програми, сред които за превенция и безопасност при различни случаи, за нормален учебен процес през зимата, за противодействие на тормоза, за личностно развитие, за насърчаване на грамотността и др. Учителите също имат повече административна работа, включително при попълването на тематичното разпределение за годината. \"Бумащината за съжаление е голяма. Стремглаво трябва да се работи за опростяване. Има сложни и безсмислени документи\", смята директорът на 119 СУ \"Акад. Михаил Арнаудов\" в София Диян Стаматов. И негови колеги от други училища са на мнение, че административната работа, която трябва да вършат учителите по новия закон, е много тежка, отнема ресурс и в някои случаи е безсмислена. Директорът на ОУ \"Стою Шишков\" в Смолян Цонка Печилова обясни, че трябва да се напишат различни планове при пожар, бедствие и тероризъм, което по думите й е излишно. Според Диян Стаматов поне 10 от тези документи трябва да бъдат премахнати. От сдружението на директорите събират мнения кои планове и програми трябва да отпадната и мислят да внесат предложение в образователното министерство в началото на септември. \"Макар че учителят вече е господарят, липсва усещане за свобода\", смята директорът. \" . Никой не се интересува дали сме го изпълнили, важното е да го има. Както и никой не се интересува дали учениците учат, важното е да присъстват\", коментира директорът на ОУ \"20-и април\" в Панагюрище Минка Ланджева. Според колегата й от СУ \"П. Р. Славейков\" във Видин Росица Димитрова по предишния закон се е работило много по-лесно от гледна точка на административната част, тъй като е имало само един правилник, а сега има десетки наредби, което обърква и понякога затруднява учителите. За \"Дневник\" министър Красимир Вълчев каза, че дейностите по намаляване на административната тежест вече са започнали и ще продължат, като през тази учебна година служители на министерството ще обикалят по училищата, за да видят как се работи с документите и кои от тях могат да отпаднат. Вече се предвиждат промени в годишните тематични разпределения, които учителите правят, както и в атестационните карти, по които ще бъде оценявана работата им след две години.  Лесна ли е борбата с агресията Според директори административната тежест е голяма и при наказване на ученици, което затруднява или отказва учителите и агресията в класните стаи не може да бъде преодоляна. \"За преместване на един ученик от едно училище в друго заради побой, кражба или голям брой неизвинени отсъствия е необходимо да се изпратят около 10 писма - на родители, на Агенцията за закрила на детето и др. Това отнема енергия и от такива стъпки\", казва Диян Стаматов. Колегата му от Панагюрище Минка Ланджева допълва, че дори и процедурата за преместване на проявил се ученик да започне на 18 септември, тя ще може да се осъществи едва в началото на втория срок. През целия процес учителят се занимавал с писане на планове за подкрепа, на писма и други документи, а понякога не срещал подкрепа от страна на родителите ( ) . Според нея в България трябва да се въведе практиката от САЩ и Германия родителите да бъдат глобявани, ако не се явят в училището след обаждане заради проблем с децата им. \"Най-големите папки са тези, които са свързани с подкрепата на децата\", казва министър Красимир Вълчев. Затова ще се върви към разработването на електронно досие на всеки ученик. Проблем ли са мобилните телефони  Две години след въвеждането й ефективността на забраната за ползване на мобилни телефони в час - един от текстовете, които предизвикаха най-разгорещени дебати при приемането на закона, е трудно измерима. От министерството обясниха пред \"Дневник\", че контролът дали се използват мобилни телефони в час се осъществява от учителя или директора, така че няма обобщена информация доколко забраната се спазва. Според зам.-министъра на образованието Таня Михайлова идеята е децата да не се разсейват с телефони в час, но ако учителят реши, че те трябва да се ползват при преподаването на учебното съдържание, могат да се ползват.  Законовото ограничение обаче дава неочаквани резултати: \"Ако стане нещо в час, на колега. Понеже после ще попитат защо учениците не могат да ползват мобилни телефони в училище, а учителите ползват\", разказва Минка Ланджева от Панагюрище. \"Учениците не трябва да използват мобилните си телефони по време на учебните часове, което не означава, че нямат право да носят със себе си мобилни телефони, тъй като не може да се игнорира нуждата от общуване с родители или приятели извън учебните часове, както и при спешни случаи. Освен това мобилните телефони могат да бъдат полезни и за целите на обучението, като бъдат включени в учебния процес\", коментираха от образователното министерство.", "date": "2018.08.22", "title": "Две години след реформата учителите балансират между свободата и купищата документи"}
{"url": "https://www.dnevnik.bg/biznes/2018/08/22/3299535_kabinetut_shte_odobri_plan_za_prisuediniavane_kum/", "text": "По време на редовното си заседание днес Министерският съвет се очаква да одобри План за действие, включващ мерки за изпълнения на намеренията на България за присъединяване към валутния механизъм II (ERM II, т. нар. чакалня на еврозоната) и към банковия съюз. Точката е включена в дневния ред на заседанието, оповестен от правителствената информационна служба. В края на юни България изпрати писмо до финансовите министри на страните от еврозоната, с което заяви намерение да се присъедини към валутния механизъм ERM II и към банковия съюз. С него страната  се ангажира да направи реформи  за укрепване на финансовия сектор, да го подложи на нова проверка, този път от ЕЦБ, и да й предаде надзора над най-големите банки. Пътната карта за реформи, която България получи от еврогрупата, включват подсилване на надзора върху банковия сектор, засилване на надзора над застрахователите, пенсионните фондове и инвестиционните посредници, подобряване на управлението на държавните дружества. ", "date": "2018.08.22", "title": "Кабинетът ще одобри план за присъединяване към чакалнята на еврозоната"}
{"url": "https://www.dnevnik.bg/analizi/2018/08/22/3299905_nad_150_bulgarski_mjusjulmani_podkrepiat_protesta_na/", "text": "Над 150 души, предимно български мюсюлмани, прогонени в Турция през тоталитарно време, са заявили подкрепа на протеста на Николай Колев Босия, а част от тях - и готовност за щафетна гладна стачка в знак на солидарност. Това съобщи Ибрахим Куруджу - Рунтов, прогоненият в Турция известен правозащитник и дисидент от времето на Живков. Той е председател на инициативния комитет, който излезе с декларация-апел за подкрепа на Босия. \"Подкрепящите сме хора, които никога няма да забравим храбростта на Николай и други хора като него от времето, когато се нуждаехме от защита и когато беше опасно , каза Рунтов. И добави: \"Християнинът г-н Колев, заедно с други християни, защити достойнството на мюсюлманите в България и претърпя арести и заплахи, но не се огъна пред комунистическата власт и открито казваше, че прогонването на българските турци е генерална грешка на комунизма. Няма да забравим неговото мъжество да ни защити, неговата толерантност и убеденост, че можем да живеем заедно като български граждани.\" Декларацията-апел е изпратена до посолствата на страните членки на ЕС под мотото В подкрепа на инициативата на българските мюсюлмани са се обявили и известни българи, сред тях е бившият служебен премиер Ренета Инджова, живеещият във Франция бивш политически затворник Петър Бояджиев, бившият посланик в Испания и Сирия Радион Попов, бивш полицейски комисар Стойчо Стойчевски, офицерът от резерва Кунчо Кунев, активисти на българомохамедански сдружения. \"Ние не се намесваме в този спор между правителството и г-н Колев, както и не изискваме от вас да се намесвате, пише в декларацията-апел до европейските посолства. - Единственото наше искане е в рамките на хуманните ценности на ЕС да съдействате за гарантиране живота на г-н Колев като европейски гражданин\". Инициаторите уточняват: \"Мотивите да се обърнем към вас са от изключително хуманитарно естествo и в никакъв случай политически. Поради това и очакванията ни от вас са да реагирате в рамките на хуманитарната страна на проблема.\" В декларацията се казва, че \"ако до дни случаят не намери своето демократично и справедливо решение и животът на Николай Колев-Босия продължава да бъде застрашен, членовете на инициативния комитет и подкрепящите го българи ще започнат щафетна гладна стачка$. Ибрахим Рунтов потвърди пред \"Дневник\" готовността им за подкрепа чрез щафетна стачка, както и на \"други действия в рамките на закона, но да не позволят смъртта да тържествува над основната ценност на цивилизацията - човешкия живот\". \"Ако трябва, ще се съберем пред Народното събрание, за да заявим подкрепата си. Обвиненията на Николай Колев са доказани от живота и той има право да бъде приет и от правителството, и от парламента, и от президента\", коментира още Ибрахим Рунтов. И изрази съжаление, че \"хората в България са станали апатични и без чувство за солидарност\". Николай Колев обяви гладна стачка в средата на юни с искане на оставка на транспортния министър Ивайло Московски и разпускане на Народното събрание заради злоупотреби и корупция в системата, като междувременно поставяше и съпътсващи искания - за кръгла маса от граждански представители при президента без политици, също и да бъдат уволнени от Агенция \"Автомобилна администрация\" разследваните длъжностни лица. Създадената временна парламентарна комисия за сигналите на Колев за корупция в \"Автомобилна администрация\" проведе три заседания, но без конкретни резултати, а междувременно едномесечният й мандат изтече. За да продължи работата на комисията, Народното събрание трябва да гласува удължаване на мандата й.", "date": "2018.08.22", "title": "Над 150 български мюсюлмани подкрепят протеста на Николай Колев - Босия"}
{"url": "https://www.dnevnik.bg/sviat/2018/08/22/3299438_kuba_obeshtava_chastna_sobstvenost_no_ne_vsichki_sa/", "text": "Решението на Куба да промени конституцията си и да разреши частната собственост не предизвиква въодушевление сред дребните земеделски стопани, които казват, че островът никога няма да се самоизхранва без далеч по-широка реформа в управляваното от държавата селско стопанство. Икономистите биха очаквали земеделците да приветстват подобна промяна към частна собственост след десетилетия на строг държавен контрол, в резултат на който островът е зависим от вноса на храни и занимаващите се със земеделие не могат да получат достоен живот. Макар и по-възрастните кубинци да гледат предпазливо на промените, по-младите стопани приветстваха неотдавнашните реформи за признаване на частната собственост, въпреки че малцина са онези, които очакват сериозни дивиденти. Със своите добре поддържани 30 хектара с гуава Алексей Гонсалес има силно желание да купи земята, която в момента обработва под наем от държавата. Наличието на сложна мрежа от бюрокрация - било то механизми за валутен контрол, недостиг на гориво или липса на частно кредитиране - обаче означава, че Гонсалес и шестима други стопани, разговаряли с \"Ройтерс\", няма да спечелят големи печалби от земята си. \"Да се направи по-лесно купуването на земя на практика няма да промени кой знае какво, ако, например, не мога да си набавя дизел\", каза 41-годишният Гонсалес и сочи своя съветски трактор. \"Те (депутатите) произнасят доста речи, но нищо не се променя. Цял живот работя на полето\", заяви той. На 22 юли кубинското правителство гласува в подкрепа на проект за нова конституция,  включващ правото на частна собственост . Реформите идват при президента  Мигел Диас-Канел , който пое властта след братята Фидел и Раул Кастро, управлявали острова от 1959 г. Промените са част от една по-обща смяна на курса. Куба се опитва да привлече чужди инвестиции, да увеличи икономическия растеж и да намали бедността, като същевременно политическият контрол остане в ръцете на една-единствена партия. Плодородни почви, нищожни печалби Въпреки плодородните почви и 20-процентовия дял от населението, зает в селското стопанство, Куба внася над 60 процента от храните си, на годишна стойност от около 2 млрд. долара. Кубинците, които изкарват средно по около 30 долара месечно, получават ежемесечни купони за храна от държавата, включващи ориз, фасул, яйца и мляко за малки деца. За да бъде компенсиран недостигът на стоки в държавните магазини - който се изостри след разпадането на благодетеля СССР - кубинците бяха поощрявани да си имат собствени градини в градовете или да обработват малки парцели земя за лично ползване. Сега кубинците могат да си купуват храна от частни магазини, но работниците, които са на минимална работна заплата, не могат да си позволят бананите и свинското, които се продават от частния сектор. Допреди одобрените от депутатите миналия месец конституционни промени, държавата владееше около 80 процента от земеделските земи в Куба, отдавайки по-голямата част от тях под наем на фермери и кооперативи. Остатъкът от земите се държи от дребни стопани, чиито семейства са ги получили за обработване под наем след Кубинската революция през 1959 г. При положение че бавният икономически растеж и възобновилото се напрежение в отношенията с Вашингтон пречат на чуждите инвестиции, държавата има силно желание да избави 11-милионното кубинско население от скъпия внос на храни. Конституционните промени, позволяващи частната собственост, все още не са минали през одобрение на референдум, който ще бъде проведен някъде през следващите месеци. Първо проектът за конституция ще бъде поставен за обществено обсъждане, а окончателният му вид, който евентуално може да включва промени, ще бъде поставен за гласуване на национален референдум. Реформите ще спомогнат за производството на храни, но правото на частна собственост само по себе си няма да даде значим тласък на земеделието, каза преподавателят по икономика в Нюйорския университет Марио Гонсалес-Корсо, чийто род притежава ферми в Куба. В другите страни земеделските стопани могат да залагат земята си срещу заеми за желаното от тях оборудване, семена и торове. Ценовият контрол за приходите на фермерите от продукцията им и другите строги правила засилват неефективността, добави той. \"Държавата има широк контрол върху земеделието, което създава огромни изкривявания\", заяви Гонсалес-Корсо. Земи за угар  Ясмани Фалкон Бакаляо обработва 26 хектара в Матансас, втората по големина кубинска провинция, в която се намира и популярният сред туристите курорт Варадеро. Сблъсквайки се всеки ден с неефективността, той подкрепя реформите за частна собственост, но не е оптимист, че те ще променят ежедневната реалност за него на полето. Голяма част от наследената по семейна линия земя стои незасята и той не може да намери работници, готови за 20 долара на месец да работят на полето, както и достатъчно дизелово гориво за земеделската си техника. Бакаляо продава по-голямата част от своята продукция на властите. \"Но те често пъти дори нямат кашони, в които да сложат мангото, когато дойдат, така че не мога да продавам нищо\", заяви 37-годишният мъж. Националното сдружение на дребните земеделски стопани в Куба, свързан с държавата орган в селското стопанство, отклони поканите за интервюта и по-подробна информация за промените. Представителството на Организацията по прехрана и земеделие (ФАО) към ООН в Куба отказа да коментира предложените реформи, изтъквайки чувствителността по темата в социалистическата държава. Поколенческа промяна Макар че по-младите земеделци са по-склонни да подкрепят разширяване на правото на частна собственост, по-възрастните кубинци са настроени скептично. \"Не искам да ставам очевидец на голяма разпродажба на земя\", каза 82-годишният Мигел Барос Лосано, седейки на верандата на наследеното от него през 1962 г. стопанство. \"Аз съм тук още отпреди революцията и сега за фермерите е по-добре\", каза мъжът, който гледа овощни насаждения. Той си спомни как баща му вършел тежка работа в плантация на богат собственик, който никога не се появявал. Безпокойството от възможна експлоатация накара правителството да действа бавно с реформата, каза преподавателят в Университета \"Кристофър Нюпорт\" в американския щат Вирджиния Джон Фин, който изследва кубинското селско стопанство. \"Поземлената реформа беше изключително важна за идеологията на революцията\", заяви Фин. \"Те (властите) се опитват да поддържат общите структури на социалистическата икономика, като същевременно се възползват от очевидната сила на предприемачеството\", каза той. /БТА", "date": "2018.08.22", "title": "Куба обещава частна собственост, но не всички са въодушевени"}
{"url": "https://www.dnevnik.bg/sviat/2018/08/22/3299638_sasht_velikobritaniia_i_franciia_zaplashiha_s_otvetni/", "text": "САЩ, Великобритания и Франция се зарекоха да вземат ответни мерки, ако сирийското правителство извърши нова химическа атака. Изявлението бе направено по повод петата годишнина от нападението със зарин в предградието на Дамаск, Гута, за което те обвиняват силите на президента Башар Асад, предаде Асошиейтед прес.  В  нападението от 21 август 2013 година  загинаха стотици хора, припомня АП. Оттогава западните сили обвиняват Дамаск, че използва химически оръжия във военни кампании. След предполагаема химическа атака в сирийския град Дума през април САЩ, Великобритания и Франция нанесоха военни удари в Сирия. \"Както вече показахме, ще вземем ответни мерки при всякаква бъдеща употреба на химически оръжия от сирийския режим\", се посочва в съвместното изявление на Вашингтон, Лондон и Париж.", "date": "2018.08.22", "title": "САЩ, Великобритания и Франция заплашиха с ответни мерки при нови химически атаки в Сирия"}
{"url": "https://www.dnevnik.bg/sviat/2018/08/22/3299504_reshenieto_na_kinozvezda_da_svali_hidjaba_razbuni/", "text": "Преди десет години Хала Шиха напуска бляскавата филмова индустрия, за да възприеме по-религиозен начин на живот. Тя започва да носи традиционното мюсюлманско покривало за глава  хиджаб  и широки дрехи с дълги ръкави. След това египетската филмова звезда се появява публично с още по-консервативно покривало за лице, тоест  никаб . Ислямистите ликуваха заради нейното решение, както правеха, щом други знаменитости поемаха по подобен път. Сега обаче, след като тя реши да поднови актьорската си кариера и свали хиджаба, вече няма празненства. Резкият завой на 39-годишната актриса незабавно породи буря в социалните медии, печата и телевизионни токшоута - либерали възхваляват хода ѝ като проява на лична свобода, а ислямистите скърбят заради нейния избор. В много отношения този частен случай е отражение на един по-голям конфликт в Египет. Страната бе поляризирана, след като през 2011 г. народно въстание свали автократа  Хосни Мубарак . Това възвести период на политическа доминация на движението \" Мюсюлмански братя \", което спечели поредица избори, включително президентски. Генералите свалиха президента ислямист  Мохамед Морси  през 2013 г. след масови протести срещу неговата политика на разделение. Започнаха гонения срещу \"Мюсюлмански братя\" и движението бе забранено като терористична организация. При президента  Абдел Фатах ас Сиси  подкрепяното от военните правителство проявява малка или никаква търпимост към политическия ислям. Предвид факта, че статутът на жените е един от най-обсъжданите аспекти на исляма в Египет, въпросът за това как те се появяват публично изисква специално внимание. Шиха, която често играе мечтателни, романтични роли, се опитва да се дистанцира от понякога острия спор за решението ѝ да свали хиджаба и да започне по-светски начин на живот. \"Никога не съм искала да оскърбя или обидя някого\", каза тя в телефонно интервю за \"Асошиейтед прес\". \"Това че съм свалила своя хиджаб, не означава, че съм против него. Съвсем не\", каза тя. \"Все пак това е лично решение и мой избор. Аз съм актриса и не искам да бъда въвличана в политически конфликти\", обясни Шиха. Тя се позова на \"лични причини\" за решенията си - както за отказа от актьорството отначало, така и за възобновяването на кариерата - но не сподели какви са те. Едно нейно видео, пуснато наскоро в \"Инстаграм\", обаче може да бъде възприето по-зле от ислямистите. На него тя, сияеща в широка усмивка, казва на фризьор в салон за красота: \"Дойдох тук малко да променя цвета на косата си. Надявам се, че ще мине добре. Сигурна съм, че това ще бъде изненада\". Според своя баща и сестра си Шиха съвсем наскоро си е направила профил в \"Инстаграм\" и вече има 149 хиляди последователи. На нито една от снимките тя не носи хиджаб. След нейното решение ислямисти заявяват, че Шиха е разочаровала жените и момичетата, които са гледали на нея като на пример за подражание. \"Имаше много момичета, които ѝ вярваха като на добродетелна сестра\", каза крайно консервативният проповедник Самех Адел-Хамид в токшоу по частна телевизия. Други ислямисти изглежда изразиха скептицизъм за нейното решение. Шиха обаче каза пред АП, че не е поддържала връзки с ислямистки групи, когато е приемала религиозния начин на живот. Хадиджа Хайрат еш Шатер, дъщеря на хвърлен в затвора лидер на \"Мюсюлмански братя\", публикува във \"Фейсбук\" дълго послание, в което призовава Шиха - \"моята сродна душа\" - да покаже, че всичко това не е истина и да се появи публично отново забулена. \"Слуховете, че си свалила хиджаба, ме пронизаха днес като с тъп нож\", написа тя. Проповедникът Мохамед ес Сауи, друг краен консерватор, т. е. салафит, публикува свое видео как облян в сълзи и с треперещ глас умолява Шиха да се откаже. Той се стреми също да омаловажи нейното решение, като го назовава \"временно отклонение\" и го приписва на \"светските съблазни\". За разлика от тях изтъкнатият филмов критик Тарек ас Шенауи я поздравява за проявената смелост пред лицето на, по думите му, една \"трудно общество\". Един от разгорелите се напоследък дебати е дали носенето на хиджаб и никаб е религиозен дълг или просто право на избор. Има и друг дебат за това дали  строгите ислямски правила  за обличане за жените ги пазят от нападките на мъже в Египет - страна, в която сексуалният тормоз по улиците е масова практика. Противниците на хиджаба настояват, че египтянките биват  сексуално тормозени  независимо от това дали са с тесни джинси, къса пола или никаб. Други казват, че общественото мнение играе роля и младите жени носят хиджаб, за да бъдат приети в своята общност, но в същото време не възприемат нищо друго от предписаната от исляма скромност. \"Отдавна има конфликт между либерали и ислямисти, а статутът на жените винаги е бил бойно поле\", каза политическият анализатор Саид Садек. \"Въпросът често е дали (жените) да се забулват или не\", добави той. Шиха е безразлична към това, че нейното лично решение да не носи хиджаб се е превърнало в национален дебат с политически подтекст. \"Аз просто съм на различен етап от своя живот\", каза тя пред АП. \"И съм щастлива, че отново ще играя.\" /БТА", "date": "2018.08.22", "title": "Решението на кинозвезда да свали хиджаба разбуни духовете в Египет"}
{"url": "https://www.dnevnik.bg/sport/2018/08/22/3299635_i_karatancheva_napusna_us_open_oshte_v_kvalifikaciite/", "text": "България остана без представител при жените на US Open, след като и  Сесил Каратанчева  отпадна в първия кръг на квалификациите. Тя загуби с 3:6, 6:2, 4:6 от италианката Мартина Тревизан след 1.58 часа. Срещата премина през много обрати, като в нея имаше общо 14 пробива. Двете тенисистки пък допуснаха 19 двойни грешки, но все пак Тревизан, която е №177 показа по-здрави нерви и спечели. Каратанчева започна срещата, пробивайки подаването на съперничката си, но след това се оказа догонваща при 2:4, като нямаше как да се върне в сета. Във втората част българката изоставаше при 1:2 с пробив, но се събра и до края на сета взе пет поредни гейма, за да изравни резултата. В решителния трети сет Тревизан поведе с 4:0, но Каратанчева спечели два поредни гейма на нула, а след това изравни за 4:4. Тогава обаче българката допусна своята 11-а двойна грешка и беше пробита, което върна предимството на страната на италианката, която затвори срещата с гейм на нула. В първия кръг на квалификациите при дамите отпаднаха още  Виктория Томова и Елица Костова . Томова, която стигна втория кръг на \"Уимбълдън\" претърпя тежко поражение 1:6, 1:6 само за 59 минути от Антония Лотнер, докато Костова взе един сет срещу Фиона Феро. Единственият представител на България на US Open ще бъде  Григор Димитров .", "date": "2018.08.22", "title": "И Каратанчева напусна US Open още в първия кръг на квалификациите"}
{"url": "https://www.dnevnik.bg/bulgaria/2018/08/22/3299527_ministerstvoto_na_otbranata_shte_dade_41_mln_lv_za_da/", "text": "Министерството на отбраната планира да даде 41 млн. лв. без ДДС, за да осигури летателна годност на самолети СУ-25. Ведомството е пуснало обществена поръчка за ремонта на бомбардировачите. От нея не се разбира колко от тях ще бъдат ремонтирани. От близо година  министърът на отбраната Красимир Каракачанов обещав а да пусне в експлоатация повече  от наличните самолети СУ-25 . \"Имаме 14 бомбардировача Су-25, които са отлични и евтини за поддръжка, но от тях летят четири\", заяви преди време Каракачанов. И обяви, че е \"грехота към хората\" да не се използва техниката, която може до 2029-2030 година да бъде използвана. \"Назначеният технически и междуремонтен ресурс на предвидените за ремонт самолети Су-25 е изтекъл преди повече от 10 години и поради тази причина същите се нуждаят от качествен ремонт с изпълнение на всички действащи бюлетини, касаещи не само якостните характеристики на конструкцията, но така също и цялото останало оборудване на самолетите\", се отбелязва в мотивите към поръчката. Удължаването на ресурса трябвало да се извърши от оригиналния конструктор – \"Компания Сухой\", Руската федерация, или на базата на негово заключение. От направеното проучване е установено, че ремонт и удължаване на ресурса на самолетите под ръководството на оригиналния конструктор може да се направи в Руската федерация и в Република Беларус. Затова и покана за участие в поръчката е отправена до \"Обединена авиостроителна корпорация\" - ПАО ОАК, Руска федерация, и до \"Авиоремонтен завод 558\", Баранович, Беларус. Като част от цената в поръчката освен ремонти по самолетите се включва и обучение на инженерно-технически и летателен състав. Иска се също така доставка на авиационно техническо имущество, на техническа документация, на контролно-проверовъчна апаратура и др.", "date": "2018.08.22", "title": "Министерството на отбраната ще даде 41 млн. лв., за да ремонтира СУ-25"}
{"url": "https://www.dnevnik.bg/sport/2018/08/22/3299636_biletite_za_zavrushtaneto_na_makgregur_v_ufc_biaha/", "text": "Завръщането на ирландеца Конър Макгрегър в смесените бойни изкуства предизвика голям интерес сред феновете, които изкупиха билетите за първия му мач само за три минути. Той се завръща в  UFC  (Ultimate fighting championship) сериите на 6 октомври, когато ще се бие с руснака Хабиб Нурмагомедов. Билетите за сблъсъка в T-Mobile арена в Лас Вегас бяха на цена от 205 до 2505 долара, като се предлагаха ексклузивно на членове на UFC Fight club. Залата в Невада има капацитет от 20 хиляди места. От UFC обявиха, че сумата на купените билети е втората най-висока в историята на смесените бойни изкуства. Смята се, че става въпрос за около 11 милиона долара. Рекордът отново беше за мач на Макгрегър – през 2016 в \"Медисън скуер гардън\" срещу Еди Алварес (17.7 милиона) на UFC 205. Боят с Нурмагомедов ще бъде първи за ирландеца от  миналогодишния му боксов мач с Флойд Мейуедър . UFC получи критики, че приема отново Макгрегър, но 30-годишният боец е считан за притегателна сила за спонсори и фенове, а освен това се очаква телевизионните рейтинги да бъдат по-високи. Дотук в кариерата си Макгрегър има 24 срещи в UFC, от които е спечелил 21, а три пъти губи. Съперникът му Нурмагомедов не познава загубата в досегашните си 26 двубоя.", "date": "2018.08.22", "title": "Билетите за завръщането на Макгрегър в UFC бяха изкупени за три минути"}
{"url": "https://www.dnevnik.bg/bulgaria/2018/08/22/3299647_neuspeshnata_intubaciia_ne_e_lekarska_greshka/", "text": "Неуспешната интубация не е лекарска грешка, а пропуск. Дори да са направени пълни изследвания, по време на анестезията може да се проявят усложнения. Това коментира главният секретар на Българския лекарски съюз (БЛС) д-р Стоян Борисов в ефира на Би Ти Ви. Изказването е повод позицията на Министерството на здравеопазването, че при случая с  починалата родилка в Плевен  има недобре планирана интубация. \"Експерти анестезиолози ще се произнесат дали е лекарска грешка. Всеки, който отива на операция, е със своите анатомични дадености. Каквото и да се прави, не можем лекарите да предвидим всичко\", каза той. Д-р Борисов акцентира на случая в Сливен, при който почина родилка със съмнения за лекарска некомпетентност. \"Думата \"скачане\" не е коректна – може методът \"Кристелер\" да е прилаган, но това не е забранено\", информира той. ( \"Кристелер\" е метод за избутване на плода. Повече за него четете  тук. ) Представителят на БЛС призова да не се обвиняват непрекъснато лекарите. \"Бордовете по акушерство и гинекология и по анестезиология ще се произнесат по случая\", каза той и добави, че в момента има действащ стандарт при акушерите. Според него най-важната му функция е да служи пред съда в подобни ситуации. Гинеколози с дългогодишен стаж също подкрепиха позицията му, че не може да се говори за \"скачане по корема\" при случая с починалата родилка в Сливен. \"Квалификациите скачане на корема не са най-удачните.Акушер-гинеколозите не сме акробати\", заяви д-р Валентина Григорова, акушер-гинеколог и зам.-директор на Първа АГ болница \"Света София\", в ефира на \"Нова телевизия\". Тя акцентира, че по време на всяко раждане има голямо напрежение и решенията трябва да се взимат за секунди. \"В момента методът Кристелер се прилага понякога, но когато главата на бебето е на изхода на таза и става въпрос за малко подпомагане, а не за силен натиск\", каза гинекологът. На 22 август от здравното министерство представиха своята официална позиция по случая в Плевен. Той е заради недобре планирана интубация, изкуствено обдишване през трахеята. За констатираните нарушения в \"диагностично-лечебния процес\" ще бъде образувано административнонаказателно производство, а цялата документация по случая е предоставена на Районната прокуратура в Плевен, съобщават от министерството.", "date": "2018.08.22", "title": "Неуспешната интубация не е лекарска грешка, заявявиха от Българския лекарски съюз"}
{"url": "https://www.dnevnik.bg/evropa/2018/08/22/3299648_pregovorite_mejdu_es_i_velikobritaniia_za_brekzit/", "text": "Европейският съюз и Великобритания ще преговарят отсега нататък непрестанно. Това заяви главният преговарящ за Брекзит на ЕС Мишел Барние, цитиран от \"Франс прес\". Той припомни, че преговорите за излизането на Великобритания от съюза навлизат в последната си фаза. \"Преговорите влизат в тяхната финална фаза и ние се договорихме, че ЕС и Обединеното кралство ще преговарят отсега нататък непрекъснато\", обяви Барние на обща пресконференция в Брюксел след поредна среща с британския министър за Брекзит Доминик Рааб. Барние каза, че всяко споразумение с Великобритания за бъдещите им отношения трябва да спазва правилата на единния пазар на ЕС, предаде \"Ройтерс\". Той поясни, че при преговорната сесия през юли двете страни са се доближили до намирането на споразумение за сътрудничество в областта на сигурността след Брекзит, но все още са далеч от споразумение за бъдещите им икономически отношения. \"Това партньорство трябва да уважава единния пазар и основите на европейския проект и ако това е добре разбрано, ние можем да приключим успешно преговорите\", каза Барние. Той подчерта, че сделката с Великобритания трябва да бъде постигната не по-късно от ранния ноември и че ЕС не работи за изход \"Брекзит без сделка\", въпреки че трябва да се подготви за това. Рааб от своя страна заяви, че Великобритания е уверена, че може да постигне споразумение за Брекзит с ЕС през октомври, предаде \"Ройтерс\". \"Ако имаме тази амбиция, този прагматизъм и тази енергия и от двете страни, аз съм уверен, че можем да постигнем това споразумение до октомври\", допълни Рааб. Той призна, че има още неща за договаряне и че двамата с Барние са имали честен разговор по този въпрос. Рааб каза, че иска двете страни да се опитат да договорят на политическо ниво онова, което не са успели да изгладят по време на техническите разговори. /БТА", "date": "2018.08.22", "title": "Преговорите между ЕС и Великобритания за Брекзит влизат в последната си фаза"}
{"url": "https://www.dnevnik.bg/evropa/2018/08/22/3299651_italiia_ne_razreshava_na_177_migranti_da_sliazat_ot/", "text": "Италианските власти все още не разрешават на 177 незаконни мигранти, намиращи се от пет дена на борда на кораб на италианската брегова охрана, да слязат, макар че в понеделник Рим разреши той да акостира на пристанище Катания на остров Сицилия, предаде ДПА. Корабът \"Дичоти\"  спаси мигрантите в четвъртък  в малтийски води. Оттогава Италия и Малта спорят коя страна трябва да поеме мигрантите. Италия трябва \"да иска обяснение от Брюксел и от другите европейски правителства за нежеланието им да помогнат\", каза вътрешният министър Матео Салвини, като добави, че няма да разреши на никого да слезе от кораба, докато други страни от ЕС не се съгласят да приемат мигрантите. Той припомни за аналогичния случай от средата на миналия месец, когато на два спасителни кораба бе разрешено да свалят 450 мигранти в Сицилия, след като бе постигната сделка за разпределението им по други страни от ЕС. Оттогава досега, посочи Салвини, само Франция е удържала на думата си, приемайки 47 души от своята обещана квота за 50. Германия, Португалия, Испания, Ирландия и Малта трябваше да приемат също по толкова, но не са приели нито един мигрант. Говорителят на Европейската комисия Александър Винтерщайн каза в Брюксел вчера, че се водят преговори за подобна сделка и за намиращите се на борда на \"Дичоти\", но не даде повече подробности./БТА", "date": "2018.08.22", "title": "Италия не разрешава на 177 мигранти да слязат от кораб, акостирал в Сицилия"}
{"url": "https://www.dnevnik.bg/biznes/2018/08/22/3299650_riskovete_v_zastrahovaneto_sa_zaradi_cenata_na/", "text": "Рисковете в застраховането са свързани с цената на застраховката \"Гражданска отговорност\", която не генерира достатъчно приходи, с които да се покриват щетите. Това обяви в сутрешния блок на Би Ти Ви  подалата вчера оставка  като зам.-председател на Комисията за финансов надзор Ралица Агайн. Така тя отговори на репликата на премиера Бойко Борисов в парламента, че  службите му докладвали за рискове в сектора . Заради казуса с фалита на кипърския застраховател \"Олимпик\" вчера депутатите заседаваха извънредно. Агайн посочи, че за 2017 г. приходите на застрахователите от тази застраховка не са достатъчни да покрият изплащането на обезпечения. Това наскоро бе посочено и в анализ на комисията. За него четете  тук . В допълнение тя добави и тълкувателното решение на Върховния касационен съд, според което се разширява кръгът на хората, които трябва да бъдат обезщетени при смърт на техен близък при катастрофа. Има рискове в сектора, особено при \"Гражданска отговорност\", които трябва да бъдат адекватно адресирани, обясни тя. В отговор на въпрос Агайн не назова конкретни застрахователи на пазара, които да са рискови в момента, като се позова и на професионална тайна. Според нея е пресилено да се говори за втора компания, която има опасност да фалира, каквато информация на опозицията цитира в днешния си брой в. \"Труд\". Обясни, че през миналата година са отнети лицензите на две малки компании заради нарушения в тяхната дейност, а за последните четири години на поста е наложила глоби на всички компании, които са допуснали нарушения, за общо 7 млн. лв. Подчерта, че българските потребители са сред най-добре защитените в ЕС и че самата тя е предложила при последните промени в Кодекса за застраховането да се създаде обезпечителен фонд, който да защитава потребителите при фалит на компания. Този фонд обаче покрива рискове само за български фирми. На въпрос дали комисията не е трябвало да бъде по-активна при оповестяването на информация по случая \"Олимпик\" сред потребителите Агайн обясни, че е трябвало, но тя се съобразявала с комуникационната политика на комисията и дори не можела по своя преценка да дава изявления по темата. В такава ситуация всеки орган трябва да предостави максимално информация, заключи тя.", "date": "2018.08.22", "title": "Рисковете в застраховането са заради цената на \"Гражданска отговорност\", обяви Агайн"}
{"url": "https://www.dnevnik.bg/sviat/2018/08/21/3299379_uolstriit_e_na_praga_na_rekord_blizo_3500_dni_bez/", "text": "Американският фондов пазар ще отбележи 3453 поредни дни без спад, който превишава 20%. Това го прави най-дългия \"бичи пазар\" от Втората световна война според водещи статистици на Уолстрийт. Това е окуражаващ символ, тъй като е признак, че има живот в този пазар, каза Сам Стовал, главен инвестиционен специалист в CFRA Research. Продължителният оптимизъм на пазара започна през март 2009 г., веднага след като финансовата криза заличи над половината от стойността на широкия американски борсов индекс S&P 500. Когато котировките спаднат с най-малко 20% спрямо предишния си рекорд, те излизат от \"бичия пазар\" и влизат в \"мечия пазар\". Сегашният \" бичи пазар \" започна на фона на спешните мерки, взети от Управлението за федерален резерв (УФР), което въведе супер ниски лихви и се опита да насърчи допълнително инвестициите чрез покупки на облигации за милиарди долари по програма популярна като количествено облекчаване (QE). Този \"бичи пазар\" започна при толкова ниски лихви, каквито не е имало при никой друг \"бичи пазар\", каза Стовал. Това даде тласък на икономическото развитие, както и на повишаването на печалбите, допълни той. Акциите на Уолстрийт избегнаха големи спадове, въпреки че УФР прекратява политиката на \"лесни пари\". Котировките получиха допълнителна подкрепа в края на 2017 г., когато президентът на САЩ Доналд Тръмп и републиканците от Конгреса успяха да прокарат реформа, която намали  данъка върху корпоративната печалба  от 35% на 21%. Това доведе до огромно повишение на печалбите. Компаниите от S&P 500 отчетоха скок на печалбите си за второто тримесечие от близо 25% на акция спрямо година по-рано, според FactSet. Рискове за бичия пазар? Колко още може да продължи бичият пазар? \"Бичите пазари не умират от старост, те умират от страхове\", каза Стовал, според когото рецесията е най-големият риск за \"бичия пазар\". Много анализатори обаче все още са убедени, че икономиката на САЩ ще остане силна и ще избегне спада още известно време. Пазарът например все още, изглежда, е в състояние \"да изчакаме и да видим\" дали ще настъпи евентуалното икономическо забавяне заради митата въпреки множеството действия на Тръмп срещу водещи търговски партньори. Бих бил по-притеснен, ако финансовите резултати на компаниите или ако водещите икономически показатели отчетат забавяне. Тогава може да се мисли за край на цикъла, каза Арт Хоугън, главен стратег по пазарните въпроси в B. Riley FBR. \"Не се притеснявам за продължителността на \"бичия пазар\", допълни той. Ключовите рискове за този пазар включват УФР, което е по средата на период на повишение на лихвите. Това пък притеснява анализаторите, тъй като то може в крайна сметка да вдигне лихвите по кредитирането до проблемни равнища. Едно от опасенията е, че неочакван скок на инфлацията може да накара УФР да ускори повишението на лихвите си и така да предизвика сътресения в световната икономика. Въпреки поредицата повишения на ставките американските водещи лихвени равнища все още са в границите 1,75 - 2%. Според Стовал лихвените равнища ще трябва да надвишат най-малко с 1,5% инфлацията или да достигнат около 4%, за да извадят от релсите борсовите котировки. Високата пазарна капитализация на компаниите също е притеснителна. Днес съотношението на стойността на акциите спрямо корпоративните печалби е сравнително високо в историческа перспектива и е в същия диапазон като през 2007 година преди финансовата криза. Това съотношение обаче е доста под равнището преди спукването на балона на интернет компаниите от края на 90-те. Тези равнища изглеждат доста добре, доста по-добре, отколкото в началото на годината, каза главният икономист на FTN Financial Крис Лоу. Той отбелязва, че корпоративните печалби са се повишили след намаляването на данъците, като допълни, че печалбите на борсата тази година отчитат забавяне, въпреки че печалбите на компаниите са страхотни. /БТА", "date": "2018.08.22", "title": "Уолстрийт е на прага на рекорд: близо 3500 дни без големи кризи"}
{"url": "https://www.dnevnik.bg/kultura/2018/08/22/3299532_izleze_nova_bulgarska_kniga_za_prajkata_prolet/", "text": "В 50-ата годишнина от Пражката пролет на българския пазар излезе нова книга по темата. \"1968. Смазването на Пражката пролет\" на Ангел Филчев е научно-документален разказ за опита на един народ да извоюва националната си независимост и за бруталното прерязване на надеждата с военната операция \"Дунай\". Книгата е базирана на архивни документи, публикации, спомени и интервюта от чешки, словашки, руски, украински, полски, унгарски, немски, английски и български източници. В нея се проследяват както събитията в Чехословакия, довели до интервенцията, така и случващото се в СССР и агресивните действия на руските власти и окупационните войски. Описана е и мащабната пропагандна кампания преди, по време и след нахлуването, която и до днес изкривява фактите. В нощта на 20 срещу 21 август през 1968 г. войските на Варшавския договор, включително и България, провеждат военна операция с кодовото име \"Дунай\". 200 000 войници настъпват срещу \"контрареволюционна\" Чехсловакия, за да прекратят \"заплахата срещу социалистическия строй\", а над 100 души губят живота си в сблъсъците с войските. През втората половина на октомври осветлението в едно от големите студентски градчета в Прага (Страхов) започва ежедневно да гасне. Всички работят по предаване на семестриални работи и чертежи и това е много изнервящо. В първите дни неприятният битов проблем е приеман с шеги, но когато това продължава и никой не предприема мерки, обстановката се изостря. На 11 октомври 1967 г. в поредния мрак сред афектираните студенти се понася спонтанно възглас: \"Jdeme na Hrad!\" (Да вървим към Храда!). Около 1500 души тръгват към президентството със запалени свещи и възгласи \"Chceme světlo!\" (Искаме светлина!). Полицията приема това като метафора и разгонва брутално демонстрацията – с палки и водни струи. Мнозина са арестувани, а срещу инициаторите започва наказателно дирене, което предизвиква нови протести. Два месеца по-късно студентската общност прекратява участието си в ЧСМ (чехословашкия Комсомол) и създава независими студентски съвети. Въпреки че доскоро комунистическият режим не сe е съобразявал с общественото мнение, в новата обстановка то има значение. А обществеността смята, че за бруталната полицейска разправа е виновен самият Новотни. Президентът допуска и няколко персонални политически гафа. Особено проблематично е отношението му към Словакия, а връх на грешките му е поканата към Брежнев да посети Прага в навечерието на пленум на ЦК, без да се консултира с председателството му. Надява се да получи подкрепа от него, но Брежнев е шокиран от огромната опозиция в ЦК срещу Новотни, a е и суетно злопаметен. И според официалната версия предоставил на чехословаците възможността сами да решат кой да ги ръководи. Казал: \"Это ваше дело\" – изречение, което се запомня. Но същевременно дал да се разбере, че лично на него му харесва кандидатурата на първия секретар на компартията на Словакия – Александър Дубчек. Същият е живял преди войната с родителите си в СССР, а през 50-те завършва и съветската Висша партийна школа. Затова Брежнев го нарича \"Наш Саша\". Преди да си замине, намекнал: \"Наш Саша все же хороший товарищ\". И на Януарския пленум през 1968 г. по предложение на самия Новотни е избран именно Дубчек. С един глас мнозинство, като компромисна фигура – млад, неопитен, с мек и открит характер, приветлив, добронамерен и честен – приемлив и за реформаторското крило, и за сталинистите, и за Кремъл. Така тривиално и по класически за комунистическите традиции сценарий започва Пражката пролет.", "date": "2018.08.22", "title": "Откъс от \"1968. Смазването на Пражката пролет\" на Ангел Филчев"}
{"url": "https://www.dnevnik.bg/evropa/2018/08/22/3299654_germanski_sud_podkrepi_obshtestvena_televiziia_v_spor/", "text": "Най-висшата съдебна инстанция по граждански дела в Германия обяви, че е отхвърлила полско искане за публикуване от обществената телевизия Цет Де Еф на пълен текст с извинение за определяне на нацистки лагери на смъртта на полска територия като \"полски лагери на смъртта\", предаде \"Франс прес\". В съдебно решение от 19 юли, което бе оповестено вчера, съдиите от Федералния върховен съд прецениха, че изпълнението на полското съдебно искане би било нарушение на свободата на словото и медийната свобода за телевизия Цет Де Еф. Спорът е от юли 2013 г., когато германската обществена телевизия обяви излъчването на документален филм за освобождаването на нацистки концлагери, като нарече \"полски лагери на смъртта\" намиращите се на територията на окупираната от нацистите Полша лагери Майданек и Аушвиц. Полските официални лица смятат, че използването на термина \"полски лагери на смъртта\" създава погрешното впечатление, че Полша носи вина за Холокоста. Неотдавна те приеха и  спорен закон  по този въпрос. След реакция на посолството на Полша в Берлин Цет Де Еф промени съобщението си, в което вече се говори за \"германски лагери на смъртта на полска земя\". Тогава обаче полякът Карол Тендера, който е бивш концлагерист от Аушвиц, реши да подаде жалба срещу Цет Де Еф за посегателство над личните му права и поиска извинение от германската телевизия. Още през 2013 г. Цет Де Еф два пъти се извини писмено на Тендера, но той продължи съдебната си борба. След това в продължение на един месец, от декември 2016 до януари 2017 г., телевизията публикува в сайта си, по настояване на полското правосъдие, извинение към Тендера. Той обаче прецени, че това извинение е недостатъчно и искаше Цет де Еф да публикува точния текст, който бе формулиран от съд в Краков. Германският Федерален върховен съд обаче реши, че това би било посегателство над свободата на медиите. В началото на годината Полша прие закон за Холокоста, в който  се предвиждат наказания  за всеки полски или чуждестранен гражданин, който използва термина \"полски лагери на смъртта\" за нацистките лагери на смъртта в Полша. Този закон предизвика гнева на Израел, според който това е опит да се отрече участието на поляци в избиването на евреи от нацистите./БТА", "date": "2018.08.22", "title": "Германски съд подкрепи обществена телевизия в спор за \"полските лагери на смъртта\""}
{"url": "https://www.dnevnik.bg/zdrave/2018/08/22/3299659_triabva_da_se_vnimava_s_putuvaniiata_do_surbiia_i/", "text": "Преди да се предприемат пътувания до Сърбия и Гърция, трябва да се провери дали има налична имунизация срещу морбили. Най-уязвими са децата под 1 г., които още не са достигнали възраст за ваксина. Това коментира главният здравен инспектор д-р Ангел Кунчев в ефира на Нова телевизия. Изказването му е по повод оповестените  данни за рекорден брой заболели от морбили  в тези две страни, както и във Франция, Италия, Украйна и Грузия. За 2018 общият им брой е 41 хил. В България имунизацията е обхванала между 90 и 95% от населението. За тази година случаите са осем - половината от тях са чужденци, а другите четири са на българи, които са се върнали от Италия и Лондон Първите симптоми са отпадналост, липса на апетит и умора. \"Ако не сте имунизирани и срещнете болен, шансът да се разболеете е над 90%. При морбили тежките пневмонии и менингитни енцефалити са доста\", предупреди Кунчев и посочи, че морбили е най-опасната заразна болест и няма препарат, който да атакува директно вируса.", "date": "2018.08.22", "title": "Да се внимава с пътуванията до Сърбия и Гърция заради морбили, предупреди здравният инспектор"}
{"url": "https://www.dnevnik.bg/sport/2018/08/22/3299640_gran_pri_na_germaniia_moje_da_ostane_v_kalendara_na/", "text": "Гран при на  Германия  може да запази мястото си във Формула 1 и през 2019 г., обявиха собствениците на спорта \"Либърти медиа\". Финансовите резултати на надпреварата се оказаха по-добри от очакваното, а освен това догодина отново ще има 21 надпревари. Шон Братчис обяви във вторник, че продължава да води преговори с промотърите на германската надпревара. От \"Либърти медиа\" обещаха да обявят календара за 2019 г. около Гран при на Белгия, който е този уикенд. \"Аз съм голям оптимист за Германия. Все още не сме обявили календара, но ще го направим скоро. Продължаваме да говорим с хората, но мисля, че имаме прогрес. Тази година видяхме колко интересно състезание се получи\", каза Братчис пред \"Ройтерс\". Основна причина Германия да остане в календара е фактът, че до 2020 г. не се очаква нови състезания да влизат във Формула 1. За момента  преговорите с Маями  за градско състезание бяха отложени. Все пак Братчис остава оптимист за надпревара във Флорида през 2020 г. Все още обаче не се знае дали \"Хокенхайм\" ще приеме евентуално състезание за догодина, след като договорът на пистата изтече. Другото легендарно трасе в Германия \"Нюрбургринг\" пък има финансови проблеми. \"Силно се надяваме, че ще приемем състезание догодина, но не мога да кажа повече. Разговорите продължават и ние дебатираме. Това, коеот е ясно обаче е, че и двете страни имат желание\", каза Йорн Теске, който е маркетинг директор на \"Хокенхайм\". Германия е редовен домакин на Формула 1 от създаването на шампионата през 1950 г. Състезания в страната няма само през 1955, 2007, 2015 и 2017 г. През годините \"Нюрбургринг\" и \"Хокенхайм\" често се сменят като домакини на надпреварите. Между 1998 и 2006 г. и двете писти неизменно бяха в календара, след като \"Нюрбургринг\" приемаше Гран при на Европа. Между 2008 и 2014 г. \"Нюрбургринг\" и \"Хокенхайм\" се редуваха през година да домакинстват на германското Гран при. Последните две издания на състезанието през 2016 и 2018 бяха на \"Хокенхайм\".", "date": "2018.08.22", "title": "Гран при на Германия може да остане в календара на Формула 1 през 2019 г."}
{"url": "https://www.dnevnik.bg/evropa/2018/08/21/3299339_irlandski_aktivisti_iskat_katolicheskata_curkva_da/", "text": "Либералните католици виждат при папа Франциск признаци за напредък, но планират да упражнят натиск върху него за по-решителни действия, въпреки че не са допуснати до основното събитие от програмата на предстоящата му визитата в Ирландия. При последното посещение на папа в Ирландия през 1979 г. \"хомосексуалните действия\" в страната бяха забранени по закон, а кампанията за правата на гейовете, предвождана от тогавашния лектор в \"Тринити колидж\" в Дъблин Дейвид Норис все още не бе набрала популярност. През 1988 г. Норис спечели делото си в Европейския съд по правата на човека, но хомосексуалността бе декриминализирана в Ирландия чак през 1993 г. Малко повече от две десетилетия по-късно, през 2015 г., Ирландия  стана първата страна,  която легализира еднополовите бракове с референдум. \"Католическата църква може и да не упражнява такова голямо влияние върху ирландското общество, както в миналото, но това не означава, че можем просто да пренебрегнем факта, че тя каза пред ДПА Брайн Финеган, редактор на списание \"Гей комюнити нюз\". \"Независимо дали си член на църквата, е болезнено, че стотици и хиляди наши сънародници ще присъстват на организирано от голяма световна организация събитие, чието учение определя представителите на ЛГБТ (лесбийки, гейове, бисексуални и транссексуални) общността като морално увредени. Това позволява на хората по целия свят да им вредят по най-различни начини - като се започне от терапията за \"коригиране\" на сексуалната ориентация и се стигне до мъченията.\" Според Финеган Световната среща на семействата, която папа Франциск ще посети в Дъблин на 25 август, бе възможност за църквата да \"каже, че всички семейства са равни, но не го стори\". \"Има някои промени, но църквата продължава да ни дискриминира\", казва Колм Холмс от католическата организация \"Ние сме от ирландската църква\" (We Are Church Ireland), която води кампания за равни права на хората с нетрадиционна сексуална ориентация в църквата. Организацията не бе допусната до Световната среща на семействата, чрез която католическата църква подчертава ролята на семейството - ключова тема при посещението на папата. \"Ние изпратихме чека с депозита си и чакахме да ни отговорят, казва Холмс. Неколкократно се опитахме да се свържем с организаторите, но не получихме отговор.\" Групата разбрала за окончателното решение едва когато говорителят на организаторите Бренда Дръм потвърди пред вестник \"Айриш таймс\", че \"Ние сме от ирландската църква\" е в \"списък на чакащите за одобрение\". \"Друга католическа организация на име \"Световна мрежа на католиците, разноцветни като дъгата\" (Global Network of Rainbow Catholics) също поискала да присъства на събитието, но й било отговорено, че е в списъка на изчакващите, които не отговарят на част от критериите\", заявява Холмс. \"Бяха ни казали, че всички са добре дошли на събитието, но това не е вярно. ЛГБТ хората не са добре дошли. По тази причина \"Ние сме от ирландската църква\" планира протест. \"Ще протестираме в деня, когато папата пристига в Дъблин. Ще бъдем на Ха'пени бридж в Дъблин с 25 чадъра в цветовете на дъгата и 25 лилави чадъра, символизиращи искането жените да бъдат ръкополагани за свещеници\", казва Холмс. Той признава, че папа Франциск е променил църквата към по-добро и я е превърнал в \"по-християнска, особено за бедните и бежанците\". \"Каза и някои хубави неща\" за хората с нетрадиционна сексуална ориентация, допълва той. Холмс цитира разговора на папата в Чили през май с хомосексуалния Хуан Карлос Крус, разказал за тормоза, който е бил упражняван над него. \"Папата каза на Хуан Крус: \"Бог те е създал такъв и те обича такъв.\" Това бе крачка напред, но не последва промяна в официалната позиция.\" Още на следващия месец по време на речта си във \"Форум деле фамилие\", италианска светска организация на католическите семейства, папата подкрепи нейното твърдение, че само хетеросексуални двойки могат да създават семейство. \"Семейството от мъж и жена е единственото в Божиите очи\", каза Франциск по време на изнесената си без предварителни бележки реч, цитирана на 16 юни от агенция АНСА. \"Това, което нашата организация намира за най-обидно, е езикът, който се използва за хомосексуалността в катехизиса. Трябва да има промяна\", твърди Холмс. Той казва, че няма търпение да посрещне папа Франциск в Дъблин, а също и да \"му каже какви промени са необходими.\" /БТА", "date": "2018.08.22", "title": "Ирландски активисти искат католическата църква да спре да дискриминира хомосексуалните"}
{"url": "https://www.dnevnik.bg/photos/snimka_na_denia/2018/08/22/3299656_snimka_na_denia_kum_rodilniia_dom_s_velosiped/", "text": "Новозеландски министър роди момченце, след като стигна с колело до болницата. 38-годишната Джули Ан Джентър роди в най-голямата държавна болница в страната, където само преди няколко седмици премиерът Джасинда Ардърн  . Джентър каза, че сутринта била красива и след 42 седмици бременност решила да отиде до болницата с електрическия си велосипед.", "date": "2018.08.22", "title": "Снимка на деня: Към родилния дом с велосипед"}
{"url": "https://www.dnevnik.bg/bulgaria/2018/08/22/3299660_chetiri_avtomobila_se_udariha_na_bul_ivan_geshov_v/", "text": "Верижна катастрофа между четири автомобила е станала на бул. \"Иван Гешов\" и ул. \"Гюешево\" в София в платното в посока към жк \"Лагера\", съобщава Би Ти Ви. Ударили са се два леки автомобила и два микробуса. При инцидента няма сериозно пострадали, един човек е откаран в болница. На мястото има и полиция. Движението в района е затруднено и се извършва само в средната лента. Все още не е известно как се е стигнало до инцидента.", "date": "2018.08.22", "title": "Четири автомобила се удариха на бул. \"Иван Гешов\" в столицата"}
{"url": "https://www.dnevnik.bg/evropa/2018/08/22/3299661_v_siankata_na_namaliavashta_populiarnost_makron_gotvi/", "text": "Президентът на Франция Еманюел Макрон и неговото правителство се събират днес на първото си заседание след лятната ваканция в началото на новия политически сезон, през който ще имат натоварена програма - от реформата на държавния сектор до деликатното бюджетно уравнение, пише \"Франс прес\". Реформа на държавния сектор Обещанието на Макрон да закрие 120 хил. работни места в държавния сектор до 2022 година вече стана причина десетки хиляди демонстранти да излязат на протест по улиците. Разговорите между правителството и синдикатите по съгласуването на реформата в държавния сектор, в който са заети над 5 милиона души във Франция, трябва да започнат през септември, за да бъде изработен проектозакон през първата половина на 2019 година. Борбата срещу бедността В желанието да обори критиците си, които го обвиняват, че е \"президентът на богатите\", Макрон обеща план за слагане на край на \"предопределеността на бедността\". Той трябва да определи редица мерки, за да помогне на близо 14-те процента французи, които живеят под прага на бедността (1008 евро месечно). Пенсионното табу От септември правителството ще възобнови консултациите си със социалните партньори по пенсионната реформа, обещана за 2019 година. По тази много чувствителна тема Макрон предварително изключи варианта да се променя предвидената от закона сега възраст за пенсиониране - 62 години в повечето случаи. В страна, където продължават да действат редица специални режими, изпълнителната власт иска да въведе \"единен\" режим, при който правилата ще бъдат еднакви за всички. Свит бюджет Съставянето на бюджетното уравнение се очертава изискващо изключителни балансьорски умения с предвиден растеж за 2018 година от 1.8 на сто вместо очакваните първоначално 2 на сто. Брекзит и европейските избори Макрон  прие британския премиер Тереза Мей  в началото на август, а  преговорите по излизането на Великобритания от ЕС , предвиждано за март 2019 година, буксуват. \"Съдбата на Европа\" ще бъда определена \"през следващите пет години\", каза през лятото френският президент, според когото сблъсъкът между \"прогресисти\" и \"националисти\" ще бъде в центъра на европейските избори през май 2019 година. Намаляваща обществена подкрепа Точно преди лятната ваканция скандал около високопоставен служител от охраната на Макрон, заснет с полицейска каска да се държи брутално с демонстрант, шокира французите и породи критиките на опозицията. Начинът, по който президентът  овладя \"случая Бенала\" , подкопа популярността му, която спадна до 27 на сто от подкрепящите го в проучване на YouGov, направено в началото на август. /БТА", "date": "2018.08.22", "title": "В сянката на намаляваща популярност Макрон готви нова вълна от реформи"}
{"url": "https://www.dnevnik.bg/sviat/2018/08/22/3299663_dnes_vlizat_v_sila_sankciite_na_sasht_sreshtu_rusiia/", "text": "САЩ може да наложат в сряда нови санкции срещу Русия - този път заради нападението през март във Великобритания с нервнопаралитично вещество срещу бившия двоен агент Сергей Скрипал и дъщеря му. Предложението на Държавния департамент бе обявено в началото на месеца и датата 22 август бе посочена като ориентировъчна заради процедура на съгласуване с Конгреса. То е съгласно американски закон срещу употребата на подобни бойни вещества и трябва да действат поне една година. Русия категорично отрича да има нещо общо със случая в Солзбъри, както и някога да е разработвала или да притежава вещество от групата \"Новичок\". На първия етап на новите санкции се предполага, че ще спрат доставките за руски компании на електроника, материали и оборудване за добив на петрол и газ. Ако до 3 месеца Москва не гарантира публично, че няма да повтори случилото се в Солзбъри на 4 март 2018 г. и допусне международни наблюдатели, трябва да последват значително по-строги търговски санкции. Анализатори в САЩ коментират, че всичко това изглежда и като действие на администрацията на президента Доналд Тръмп, изпреварващо два законопроекта в Сената, предвиждащи санкции заради намесата на Москва в американските избори. Министерството на промишлеността и търговията е разработило мерки за намаляване на ефекта от новите ограничения, съобщи министър Денис Мантуров. \"При електрониката ще заменим недостъпните компоненти със собствени, а останалите ще внасяме от страните в Югоизточна Азия, тъй като този пазар не е затворен за нас\", се казва в официалното съобщение.", "date": "2018.08.22", "title": "Днес влизат в сила санкциите на САЩ срещу Русия заради \"Новичок\""}
{"url": "https://www.dnevnik.bg/sport/2018/08/22/3299642_aleksandur_zverev_privleche_lendul_za_trenyor_pred_us/", "text": "Легендата Иван Лендъл е новият треньор на германския тенисист Александър Зверев, обявиха от лагера на 21-годишния състезател. Носителят на осем титли от Големия шлем и общо 94 трофея в кариерата си се завръща в треньорството, след като в края на 2017 г. се раздели за втори път с Анди Мъри. Работата на Лендъл и Зверев започва още от  US Open , който стартира на 27 август. По-рано през годината германецът се раздели с Хуан Карлос Фереро. В щаба му по принцип е и неговият баща Александър Зверев старши, който обаче няма ролята на официален треньор. \"Саша има уникални качества, а освен това работната му етика е това, което му позволява да се развива. Нямам търпение да му помогна да постигне всичките си цели\", каза Лендъл. Треньорът, който е на 58 години, изведе Анди Мъри до първата му титла от Големия шлем, която дойде именно на US Open. Заедно с Лендъл британецът взе още две титли на \"Уимбълдън\" и два олимпийски златни медала.   №4 в световната ранглиста Зверев е считан за един от най-големите таланти от новото поколение. Той обаче не успява да реализира потенциала си в турнирите от Големия шлем. Дотук най-доброто му представяне беше на \"Ролан Гарос\" през тази година, когато игра четвъртфинал. В останалите турнири Зверев не е преминавал четвъртия кръг, а на US Open в две поредни години отпада още във втори кръг. През 2018 г. германецът спечели три турнира – в Мюнхен, мастърса в Мадрид и на твърди кортове във Вашингтон. В кариерата си Зверев има още две титли от \"Мастърс\" 1000 – Канада и Рим, а общо титлите му са девет. Германецът обяви привличането на Лендъл в щаба си, публикувайки снимка в социалната мрежа \"Инстаграм\". На нея се вижда как двамата са на корта и тренират.", "date": "2018.08.22", "title": "Александър Зверев привлече Лендъл за треньор преди US Open"}
{"url": "https://www.dnevnik.bg/zelen/2018/08/22/3299672_novi_petna_ot_mazut_se_poiaviha_do_koral/", "text": "Нови петна от мазут се появиха на юг от Созопол до плаж \"Корал\". Проблемът е започнал през уикенда, сигнализират туристи, цитирани от Би Ти Ви. Според свидетели морето е почерняло от мазута. Рибари от Созопол също потвърждават за проблема. Огражденията, поставени да спрат разлива  от потъналия кораб, са разбити от бурното море и не всички течове са овладени. \"Твърде вероятно е малки топчета да продължават да излизат от други отвори, явно корабът вече е в много тежко състояние\", коментира кап. Живко Петров, директор на \"Морска администрация\". Разливът се дължи на останките на кораба \"Мопанг\", потънал през 1921 г. Той се намира на дълбочина около 35 метра, а в резервоарите му, събиращи около 620 тона гориво, са останали около 150 тона, които трябва да се източат. Мазут от плавателния съд се отделя в Созополския залив от години, но в малки количества. Анализ на сателитни снимки от района показва разпространение на разлива, информира Атанас Русев от сдружение \"Да запазим Корал\" пред Би Ти Ви. \"От Маслен нос до Царево има две петна, едното с дължина 10 км, а другото с дължина 20 км\", уточни той. В сряда се очаква решение на Министерски съвет за овладяване на ситуацията.  По предварителни данни  източването на горивото ще продължи около два месеца и ще струва между 1 и 2 млн. лв.", "date": "2018.08.22", "title": "Нови петна от мазут се появиха до \"Корал\""}
{"url": "https://www.dnevnik.bg/sviat/2018/08/22/3299692_niakolko_socialni_mreji_premahnaha_stotici_akaunti/", "text": "Фейсбук\", \"Туитър\" и \"Алфабет\" премахнаха стотици профили, разпространяващи иранска пропаганда в интернет, предаде агенция \"Ройтерс\". \"Фейсбук\" отстрани 652  страници, групи и профили , свързани с  Иран и Русия,  заради \"координирано неавтентично поведение\" в социалната мрежа и в дъщерната ѝ \"Инстаграм\". Малко по-късно от \"Туитър\" обявиха, че са блокирали за \"координирана манипулация\" 284 акаунта. Много от тях са от Иран. Мрежа от сайтове за  фалшиви новини  и профили във \"Фейсбук\", \"Инстаграм\", \"Гугъл+\" и \"Ютюб\" е разпространявала информация по начин, отразяващ интересите на Иран. Ден по-рано, в понеделник, \"Майкрософт\" съобщи за предполагаем  руски опит за кибератаки  срещу американски консервативни сайтове, припомня АП. Кампанията е била насочена срещу потребители на социалните медии от САЩ, Великобритания, Латинска Америка и Близкия изток, отбелязва агенция \"Ройтерс\", цитирайки доклад на компанията \"ФайърАй\", първа забелязала иранската пропаганда в интернет. \"Това показва, че не само Русия се занимава с подобна дейност\", коментира служителят на \"ФайърАй\" Лий Фостър. Русия бе уличена в аналогични кампании за упражняване на въздействие чрез интернет, като например опити за създаване на политическо разделение сред  американските избиратели , посочва \"ФайърАй\". Според компанията иранската пропаганда е била насочена срещу Израел и Саудитска Арабия, а също така е включвала и защита на благоприятни за Иран политики, като например иранското ядрено споразумение. Иранското постоянно представителство в ООН не отговори на молбата за коментар по случая. Междувременно \"Фейсбук\" обяви, че е започнала да оценява надеждността на своите потребители. Теса Лайънс - която е в мениджър в компанията, отговарящ за борбата с разпространяването на недостоверна информация, обясни пред в. \"Вашингтон пост\", че създаването на рейтинг за надеждност на потребителите е част от кампанията на \"Фейсбук\" срещу фалшивите новини.", "date": "2018.08.22", "title": "Няколко социални мрежи премахнаха стотици акаунти, свързани с Русия и Иран"}
{"url": "https://www.dnevnik.bg/razvlechenie/2018/08/22/3299681_izlojba_s_fotografii_ot_sofiia_i_havana_beshe_otkrita/", "text": "Днес на Моста на влюбените беше открита изложбата \"Атмосфера от София и Хавана\", съобщиха организаторите на събитието \"Калиман Карибе\". В нея са показани вдъхновяващи гледки и съпоставки на културните забележителности на двата града. 60 фотографии от България и Куба са запечатали атмосферата на двете култури и разкриват приликите между тях на природно, архитектурно и социално равнище. От българска страна са представени снимки на фотографа Иван Шишиев. Той създател на популярната във \"Фейсбук\" страница \"Етюдите на София\". Хавана е представена със снимки от Кубинския културен фонд. \"Изложбата символично отбелязва 500-годишнината на Хавана и гордостта на неостаряваща София\", обявяват организаторите на събитието. \"Атмосфера от София и Хавана\" може да бъде разгледана до 3 септември.", "date": "2018.08.22", "title": "Фотографии от София и Хавана разкриват скритите паралели между двата града"}
{"url": "https://www.dnevnik.bg/photos/2018/08/22/3299680_fotogaleriia_prijut_za_zlatni_ribki/", "text": "Златните рибки са популярни домашни любимци. Често обаче на хората им омръзват и те се чудят какво да правят с тях. Аквариум в Париж им дава решение - да ги приюти. Еми Льофуст е преценила, че вече не може да се грижи добре за Луиз Пабло в домашни условия. \"Много съм привързан към него, но си казах, че две години са достатъчни и сега е време той да продължи да живее сред себеподобни'', казва момичето.", "date": "2018.08.22", "title": "Фотогалерия: Приют за златни рибки"}
{"url": "https://www.dnevnik.bg/sport/2018/08/22/3299697_paulo_autuori_ne_e_vajen_protivnikut_a_kak_ludogorec/", "text": "Мениджърът на \"Лудогорец\"  Пауло Аутуори  поиска пределна концентрация от футболистите си преди двубоя от плейофите на Лига Европа срещу \"Торпедо\" (Кутаиси). Седемкратният шампион среща грузинския тим на последното стъпало преди груповата фаза, а първата среща е в Тбилиси. На заминаване за Грузия Аутуори обясни, че за него е важно как ще играе  \"Лудогорец\" , а не какво е нивото на съперника. \"За нас няма значение кой е опонент. Ние трябва да постигнем нашата цел, да преодолеем това препятствие и да продължим напред. Най-лошото би било да мислим за нивото на противника. Понякога си мислим, че нивото на отбора срещу нас е твърде ниско и не очакваме да имаме трудности, друг път се оказва много по-трудно и ставаме по-притеснени\", каза Аутуори. Съперникът  \"Торпедо\"  отложи мачовете си в местното първенство, за да се подготви по-добре за \"Лудогорец\", но според Аутуори това не е от значение. Бразилският мениджър взе в групата за мача Ренан, въпреки че вратарят не е напълно възстановен. Заради това с отбора пътува и трети вратар – Даниел Наумов, който най-вероятно ще е резерва на Хорхе Броун. \"Без значение на мястото и противника искам да виждаме един конкурентен \"Лудогорец\". Това е един процес – нашият отбор се подобри доста от гледна точка на конкурентността. С всеки изминал ден, с всеки изминал мач прилагаме нашите стратегии по-добре. Това ясно може да се види на терена. Независимо кой от футболистите играе, трябва винаги да го прави с нашите идеи\", завърши бразилецът.", "date": "2018.08.22", "title": "Пауло Аутуори: Не е важен противникът, а как \"Лудогорец\" ще играе"}
{"url": "https://www.dnevnik.bg/evropa/2018/08/22/3299684_cheshkiiat_prezident_si_navleche_kritiki_zashtoto/", "text": "Чешкият президент Милош Земан бе критикуван заради отказа му да вземе участие в събитията по повод  отбелязването на  50 години , откакто Чехословакия бе окупирана от войските на Варшавския договор, предаде \"Политико\". Председателят на дясноцентристката партия ТОП 09 обвини президента, че е пренебрегнал конституционните си задължения, като не е участвал в събития за този толкова важен момент в историята на страната. Лидерът на Пиратската партия каза, че не е изненадан от \"тъжното\" изявление на президента предвид политическите му възгледи, имайки предвид близките отношения на държавния глава с Владимир Путин. Земан редовно защитава руския си колега от критиките на Запада и призовава да се сложи край на икономическите санкции срещу Русия, като дори отрича Москва да е разполагала войници в Украйна. Говорителят на Земан оправда отсъствието му, като заяви в \"Туитър\", че \"господин президентът е изнесъл смела реч, когато е казал по време на началото на нормализацията (периода след инвазията), че не е съгласен с окупацията. Заради изявлението си той бе уволнен от Университета по икономика. Подобно изявление е много по-стойностно от хилядите чисто формални и недостоверни речи, които ще бъдат произнесени на 21 август\". Земан, който се присъедини към чехословашката комунистическа партия през 1968 г. по време на Пражката пролет, бе изгонен от нея две години по-късно заради критики срещу инвазията и окупацията. Туитът вдъхнови политическия активист Робин Суханек да убеди обществената Чешка телевизия да излъчи речта на словашкия президент Андрей Киска, която бе предавана по словашката телевизия. Отсъствието на Земан е объркващо, тъй като в миналото той е определял инвазията като престъпление, а по време на скорошно посещение в Москва силно критикува статия в списание, според която чехите трябва да са благодарни за агресията на Варшавския договор. Според политическия анализатор Жири Пехе Земан вероятно е избрал да не прави коментари, защото \"е знаел, че не може да удовлетвори никого, нито в Москва, нито в Прага. Подозирам, че не е искал да предизвиква вълнения и тъй като е в близки отношения с Путин, просто е решил да замълчи\". Премиерът Андрей Бабиш взе участие в церемония във вторник, но кратката му реч бе съпътствана от освирквания. Неговото коалиционно правителство дойде на власт  в голяма степен благодарение на депутатите комунисти , което разгневи много чехи.", "date": "2018.08.22", "title": "Чешкият президент си навлече критики, защото пропусна събитията за отбелязване на Пражката пролет"}
{"url": "https://www.dnevnik.bg/photos/2018/08/21/3298673_fotogaleriia_iz_zemite_na_slonovete_i_masaite/", "text": "Амбосели\" не е единственото място в Африка, където посетителите може да наблюдават слонове, но се смята, че е едно от най-подходящите за целта. ", "date": "2018.08.22", "title": "Фотогалерия: Из земите на слоновете и масаите"}
{"url": "https://www.dnevnik.bg/biznes/2018/08/22/3299682_ekskurziite_v_stranata_namaliavat_a_v_chujbina_se/", "text": "Туристическите пътувания на българските граждани през второто тримесечие намаляват с 5.6%. С 12.4% по-малко са екскурзиите във вътрешността на страната и спадът не се компенсира от увеличението с 58.3% на пътувалите както в страната, така и в чужбина и с 22.4% - на пътувалите само в чужбина. Това показват данните на Националния статистически институт за времето от април до юни, когато има голямо струпване на празнични дни. Средно един пътуващ е похарчил в страната 180.89 лв., а в чужбина - 610.77 лв. Командировките в страната излизат по-евтино от екскурзиите - средният разход на човек е 157.73 лв. При деловите пътувания в чужбина е обратното - средният разход за тях са с 60% по-висок от екскурзиите. От данните се вижда, че българският турист предпочита да организира пътуването си самостоятелно - 91.3% от пътуванията. Едновременно с това предварителните резервации не са особено популярни - едва 3.5% от екскурзиите в страната са и една трета от пътуванията зад граница. Най-голямо разходно перо при пътуванията във вътрешността на страната е храната, за която отиват близо 40% от бюджетите на пътуващите. В чужбина най-много се харчи за транспорт - 29.2% от всички разходи.", "date": "2018.08.22", "title": "Екскурзиите в страната намаляват, а в чужбина се увеличават"}
{"url": "https://www.dnevnik.bg/bulgaria/2018/08/22/3299739_premierut_prizova_direktorut_na_bnr_i_sem_da_poemat/", "text": "Премиерът Бойко Борисов призова директора на българското национално радио Александър Велев и Съвета за електронни медии (СЕМ) да поемат отговорност по проблема с Детския радиохор. Позицията беше заявена преди началото на днешното правителствено заседание, съобщава \"Фокус\". Поводът е днешният  пореден протест  на децата от хора с искане за връщане на  предишния им ръководител . \"Надявам и шефът на националното радио и СЕМ да си свършат работата. Не заради друго, а защото стоят пред Министерския съвет. Не мога да ги оставя децата да стоят отвън. Да си поемат отговорността\", каза премиерът. Министърът на културата не иска да има намеса на правителството Коментар имаше и от министъра на културата Боил Банов, който прие среща с протестиращите. \"Смисълът на демокрацията е медиите да не бъдат под влияние на правителството и премиера и да имат възможност за самостоятелен живот и мнение\" каза той. \"Законосъобразно е назначен нов ръководител на хора, избран с конкурс, който съвместно работи и с вашия дългогодишен предишен ръководител в рамките на партньорство. Аз в момента не мога да анализирам къде това партньорство се пропуква\", каза Банов. Според него в радиото има свобода на словото, а основната му функция е да бъде независимо. \"Ако в момента аз или премиерът изразим претенции за назначаването на хора, това ще представлява намеса, която не бива да бъде допускана в една демократична държава. Правителството в случая няма право да изявява своето мнение\", коментира министърът и насочи проблема към директора на СЕМ. Вече има и назначена среща в четвъртък с директора на радиото. \"Ако в момента аз или премиерът изразим претенции за назначаването на хора, това ще представлява намеса, която не бива да бъде допускана в една демократична държава. Правителството в случая няма право да изявява своето мнение\", коментира министърът. От Съвета за електронни медии заеха позиция Директорът на СЕМ София Владимирова, която също беше на срещата, коментира, че никога не е стоял въпросът за закриване на Детския радиохор. \"Защото неговата значимост е ясна. И ако след срещата утре нещата не се изяснят, ще поканя представители на радиото в петък в 11.00 ч. в СЕМ, за да може на място в регулатора да решим този проблем\", добави Владимирова.", "date": "2018.08.22", "title": "Премиерът поиска шефовете на БНР и СЕМ да решат проблема с Детския радиохор"}
{"url": "https://www.dnevnik.bg/bulgaria/2018/08/22/3299732_okonchatelno_muravei_radev_e_okonchatelno_za/", "text": "Бившият финансов министър Муравей Радев e оправдан окончателно по делото за обида и клевета, което бившият мажоритарен собственик на фалиралата Корпоративна търговска банка (КТБ) Цветан Василев заведе срещу него, информира  news.lex.bg . Това се случи след като Софийският градски съд (СГС) потвърди оправдателната присъда на Софийския районен съд (СРС). Василев ще трябва да плати и разноските по делото, които са 600 лв. Решението на СГС не подлежи на обжалване. До делото се стигна, след като бившият банкер, който сега е подсъдим за източването на банката, се почувствал засегнат от думи на Радев в интервю за в. \"24 часа\" преди три години, което после е било публикувано и на сайт. В него той го сравнява с героя на Илф и Петров Остап Бендер и говори за неговата \"безочлива наглост\". Миналата година районният съд оправда Радев, като съдия Радослава Качерилска прие, че сравнението с Остап Бендер не е и позорно, защото героят се стреми към натрупване на пари. \"С оглед характера на извършваната от Василев банкова дейност би могло да се проведе подобно сравнение по отношение на натрупаните средства от тъжителя и мечтата на литературния герой\", се посочваше в решението на първата съдебна инстанция. Тя прие още, че от думите на Радев не може да се направи сигурен извод, че той говори точно за Цветан Василев. Макар да потвърждава присъдата, градският съд не е съгласен с тълкуването на районния съд и казва, че Остап Бендер безспорно е негативен герой, а сравнение с него може да се приеме за обидно. Според втората съдебна инстанция от интервюто е видно, че думите на Радев са насочени тъкмо към Василев и макар да казва \"българския банкер\", той е имал предвид точно него. Въпреки тези изводи, за да оправдае Радев, градският съд приема, че той не е обидил или наклеветил Василев, а само е дал своето мнение, което се явява само негативна оценка. Като оценка и мнение за личността на банкера съдът приема и изразът \"уникална е безочливата наглост на Цветан Василев\", използван от Радев. СГС напомня, че двамата са публични личности и границите на допустимата критика за тях са много по-широки, отколкото при останалите граждани.", "date": "2018.08.22", "title": "Муравей Радев е оправдан за сравняването на Цветан Василев с Остап Бендер"}
{"url": "https://www.dnevnik.bg/sport/2018/08/22/3299702_serena_uiliams_ostava_nai-dobre_platenata_sportistka/", "text": "Въпреки че отсъстваше от тенис кортовете в продължение на 14 месеца заради раждането на първото й дете, Серена Уилямс остава най-добре печелещата спортистка в света. 36-годишната американка оглави класацията на \"Форбс\" за трета поредна година. Уилямс е спечелила 18.1 милиона долара между юни 2017 и юни 2018 г. В този период тя е заработила само 63 хиляди долара от наградни фондове. Това включва достигането до третия кръг в Индиън Уелс и отпадането на старта в Маями. Носителката на 23 индивидуални титли от Големия шлем обаче е спечелил 18 милиона долара извън корта. Тя има повече от дузина спонсори, сред които Nike, Intel, Audemars Piguet, JP Morgan Chase, Lincoln, Gatorade и Beats Electronics. Уилямс печели двойно повече пари извън корта от всяка друга спортистка в света. В последните 12 месеца едва 16 спортисти изобщо са заработили повече от спонсорство и реклама. \"Серена притежава перфектната комбинация от това да бъде най-добрата в своя спорт и от историята им с Винъс на успели афроамерикански тенисистки. Сега, когато вече е майка, това добавя още един атрактивен елемент от маркетингова гледна точка\", коментира Мат Флеминг от Marketing Arm. Осем от десетте най-добре печелещи спортистки в света са тенисистки. Втора в класацията на \"Форбс\" е Каролин Вознячки. Датчанката, която тази година най-накрая спечели първата си титла от Големия шлем - Australian Open, е спечелила 13 милиона долара - 7 милиона от наградни фондове и 6 милиона от спонсори. Шампионката от US Open Слоун Стивънс е трета в класацията с 11.2 милиона долара, като 5.7 от тях са дошли от наградни фондове. Американката е заработила 200 хиляди долара повече от испанката Гарбине Мугуруса. Двете печелят поравно на корта - 5.5 милиона долара. Носителката на пет титли от Големия шлем Мария Шарапова е под №5. Рускинята е спечелила само 1 милион долар от наградни фондове, но е втора в света по приходи от спонсори - 9.5 милиона. Тя беше на върха в класацията през 2015 г., но в началото на 2016 г. беше наказана за употреба на допинг. На шесто място сред най-добре печелещите спортистки е Винъс Уилямс. 38-годишната американка, която възроди кариерата си през последните две години, е заработила 4.2 милиона долара от наградни фондове и 6 милиона от спонсори. Състезателката по бадминтон Пусарла Венката Синдху заема седмото място с приходи от 8.5 милиона долара. 23-годишната индийка, която спечели сребърен медал от летните олимпийски игри в Рио де Жанейро, е спечелила само половин милион от турнири, но спонсорските й договори са й донесли 8 милиона. Тя има доходоносни договори с Bridgestone, Gatorade, Nokia, Panasonic, Reckitt Benckiser и още половин дузина компании. Световната №1 в тениса Симона Халеп е осма в класацията на \"Форбс\". Тя има скромни приходи от спонсори на фона на останалите звезди в този спорт - 1.5 милиона долара, но представянето й на корта й е донесло 6.2 милиона. Най-успешната състезателка в моторните спортове - Даника Патрик, е девета със 7.5 милиона долара, 4.5 от които са от спонсори. Шампионката от \"Уимбълдън\" Анжелик Кербер допълва челната десетка със 7 милиона долара - 3 от наградни фондове и 4 от спонсори.", "date": "2018.08.22", "title": "Серена Уилямс остава най-добре платената спортистка въпреки майчинството"}
{"url": "https://www.dnevnik.bg/biznes/2018/08/22/3299754_finansoviiat_regulator_prehvurli_otgovornostta_za/", "text": "Довчерашният зам.-председател на Комисията за финансов надзор (КФН) Ралица Агайн не е предупреждавала останалите членове на регулатора за възможен риск от фалит на кипърското застрахователно дружество \"Олимпик\", което имаше клон в България. Това се казва в изявление на КФН до медиите, с което ръководството се разграничава от днешните интервюта на Агайн. Вчера тя подаде оставка пред Народното събрание, но подчерта, че в казуса с \"Олимпик\"   КФН е действала без пропуски  и съобразно с правомощията си. След фалита на \"Олимпик\" около 200 хил. души се оказаха без задължителната застраховка \"Гражданска отговорност\" и тепърва трябва да чакат развитието на процедурите в Кипър, за да получат евентуално обезщетение. Това доведе до масово недоволство, а правителството призова Агайн да напусне поста си. \"Не са били внасяни каквито и да е писмени сигнали, представляващи анализ и предупреждения за възможните рискове, свързани със ситуацията около застрахователната компания (ЗК) \"Олимпик\" - Кипър. Като заместник-председател на КФН, ръководещ управление \"Застрахователен надзор\", Ралица Агайн-Гури никога и по никакъв начин не е предупреждавала останалите членове на КФН и/или председателя на комисията за евентуални рискове относно фалита на ЗК \"Олимпик\" - Кипър. Не беше предоставен анализ и оценка за възможните неблагоприятни последствия от фалита на кипърската компания\", се казва в днешното изявление на регулатора. В него се подчертава, че фактология за кипърското дружество е била качена в деловодната система на КФН едва в петък - на 17 август, а и до днес регулаторът не разполага с доклада, представен от Агайн в Народното събрание. \"Голяма част от изнесените пред народните представители факти бяха абсолютно нови и непознати до този момент и за нас\", пишат членовете на КФН. Те напомнят, че с поправките в Закона за КФН в сила от началото на годината зам.-председателите на комисията имат пълна независимост в ресорите, за които носят отговорност, а решенията се взимат колективно, като председателят е \"пръв между равни\". \"Недоумяваме за каква липса на комуникационна стратегия и грижа за потребителите говори г-жа Агайн, след като в разгара на кризата от 1-ви до 15-ти август 2018 година тя беше в платен годишен отпуск и практически доста далеч от обстановката, в която работеше КФН\", се казва в изявлението. Членовете на регулатора заявяват, че единствената цел на изявлението им е да се запази репутацията на Комисията за финансов надзор като институция. Според тях прокуратурата е институцията, която ще определи отговорността на Агайн за действията или бездействията й при прекратяването на дейността на клона на кипърското дружество. На управление Застрахователен надзор е възложено да извърши детайлен анализ на рисковете в сектора, за който отговаря. КФН уверява засегнатите клиенти на \"Олимпик\", че ще положи всички усилия в рамките на предоставените й от закона правомощия да защити техните интереси и да ги информира своевременно за правата им и процедурите за защита на тези права. Според членовете на КФН довчерашната им колега е отправяла пред медиите днес внушения по техен адрес.", "date": "2018.08.22", "title": "Финансовият регулатор прехвърли отговорността за \"Олимпик\" изцяло върху Агайн"}
{"url": "https://www.dnevnik.bg/politika/2018/08/22/3299701_vmro_kum_zaev_ne_obostriaite_priiatelskite_otnosheniia/", "text": "Една от управляващите партии - ВМРО, реагира на изказвания на македонския премиер Зоран Заев, които според нея третират общата за България и Македония история. Едно от тях е, че след присъединяването на страната към Европейския съюз (ЕС) македонският език ще бъде официален за съюза. В позиция на ВМРО се казва, че изказванията на Заев, който е в деликатно положение, се използват от групи в България, които искат да скарат двете страни. От партията декларират, че се противопоставят на тези опити. \"Разбираме прекрасно, че г-н Заев е в изборна кампания за референдума, но напомняме, че никъде в Европа не спорят за подобни неща като език. Кипър като стана - член на ЕС, не тръгна да отстоява отелен кипърски език и кипърците прекрасно се разбират с хората в Атина. Безумието да се претендира за признаването на език е все едно австрийците да твърдят, че езикът им не е немски\", се посочва в позицията. От партията припомнят, че езикът, който в македонската конституция се нарича македонски, е част от общата ни история, а само допреди половин век никой не е правел разлика между македонската и българската норма на него. \"Разликата половин век по-късно е, че същият този език е изкуствено натъпкан със сърбизми и чуждици. За да не прилича на езика на нашите общи предци. Но народът от двете страни на границата пак се разбира прекрасно\", се казва в позиция на ВМРО. От партията посочват още, че ако Македония иска да става член на ЕС, то трябва да се занимае с много по-важни и съществени за вътрешната си политика работи, а не да допуска измислени поводи за обостряне на приятелските отношения с България. \"Тъжното е, че у нас мнозина – водени от чужди интереси – ползват тези реплики на Заев като повод да ни скарат отново с Македония. Това е в услуга на някои столици на юг, запад или североизток, чиято цел винаги е била между София и Скопие да има раздор, граници и спорове. Затова ВМРО се противопоставя на тези групи в България и разбира деликатното положение на Заев в Македония. Но напомняме на господин Заев, че той ще трябва да спечели и общественото мнение не само в Македония, но и в България. България е повече от приятел и българите подкрепят по пътя на Македония към НАТО и ЕС. Но българите трудно ще разберат тези ежедневни закачки с историята. А точно ние, българите, ще имаме последната дума, когато Македония е на прага на ЕС\", посочват от ВМРО. Оттам припомнят, че България винаги е била великодушна към името Македония, а те никога не са правили разлика между българско и македонско. \"Господин Заев, ние Ви разбираме и подкрепяме и няма да пригласяме на враговете на общите ни интереси. Няма да пригласяме на онези, които искат да сме разделени. Но не им помагайте и Вие, моля. Оставете общата ни история на мира, за да можем заедно да изградим общото си бъдеще\", се казва още в позицията. От ВМРО посочват още едно изказване на Зоран Заев - че Илинденско-Преображенското въстание е македонско, след което припомнил, че е част от общата ни история. То стана повод лидерът на БСП Корнелия Нинова да поиска позиция по въпроса от премиера Бойко Борисов и да обяви, че Заев не трябва да поставя на изпитание крехките основи на добросъседството. Президентът Румен Радев обяви, че за него е необяснимо защо правителството не е реагирало на думите на Заев, който се коригирал, но не се извинил. Премиерът  Борисов припомни на Заев, че ще има предвид и тези думи , когато дойде време за становище на страната ни за присъединяване на Македония към ЕС.", "date": "2018.08.22", "title": "ВМРО: Заев е в деликатно положение, противопоставяме се на опитите за раздор между София и Скопие"}
{"url": "https://www.dnevnik.bg/razvlechenie/2018/08/22/3299698_dani_boil_niama_da_e_rejisyorut_na_noviia_film_za/", "text": "Дани Бойл няма да бъде режисьор на следващия филм за Джеймс Бонд, съобщава Би Би Си. Това става известно от официално съобщение на продуцентите, публикувано вчера в \"Туитър\". Британският режисьор трябваше да режисира 25-ия филм от известната поредица, чиито снимки трябваше да започнат в началото на декември тази година. Зад съобщението стоят имената на продуцентите на филма Майкъл Г. Уилсън и Барбара Броколи, както и това на водещата звезда в продукцията Даниел Крейг. Според тях Дани Бойл се е оттеглил от проекта поради \"творчески различия\". През май Даниел Крейг сподели, че това ще е последната му поява на големия екран в ролята на известния шпионин. По филма трябваше да работи и сценаристът на \"Трейнспотинг\" Джон Ходж. Засега не е известно дали той продължава да бъде част от проекта. Предстои да бъде обявено и кой ще застане на мястото на носителя на \"Оскар\" за \"Беднякът милионер\" Дани Бойл. За някои хора решението на Дани Бойл да се откаже от продукцията не е изненада. През 2013 г. той каза пред Би Би Си, че не би бил правилният избор за режисьорското място на филм за Джеймс Бонд. А през 2012 г. на въпроса дали би се заел с филм за известния шпионин той отговори отрицателно, като допълни, че не е много добър в работата с толкова големи бюджети. Преди Дани Бойл да застане начело на проекта, продуцентите са преговаряли с Ян Деманж, както и с режисьора на \"Блейд Рънър 2049\" Дени Вилньов. Много от почитателите на поредицата биха приветствали и завръщането на Сам Мендес, който режисира последните два филма за Джеймс Бонд. Друг логичен избор би бил Кристофър Нолан, който вдъхна нов живот на Батман със своята трилогия.", "date": "2018.08.22", "title": "Дани Бойл няма да е режисьорът на новия филм за Джеймс Бонд"}
{"url": "https://www.dnevnik.bg/skorost/2018/08/22/3299779_viaduktite_triabva_da_se_remontirat_na_vseki_10_godini/", "text": "В нормите за пътно поддържане ремонти на виадуктите трябва да бъдат извършвани на 8 - 10 години, а тези по магистрала \"Хемус\" не са пипани около 40. Това каза днес председателят на управителния съвет на Агенция \"Пътна инфраструктура\" инж. Светослав Глосов, който инспектира обновяването на мостовото съоръжение преди тунел \"Витиня\". След трагедията с виадукта \"Моранди\"  в Генуа на 14 август премиерът нареди проверки на всички мостове по основните пътища, като поиска  да се създаде организация за обновяването им . Оказа се, че  става въпрос за 211 подобни съоръжения по цялата пътна мрежа . Ремонтът на дългия 225 метра виадукт \"Витиня\" се очаква да приключи в края на октомври тази година, а работата е започнала пред май. Извършените обновления са на стойност 8 млн. лева и предполагат, че в един доста дълъг период няма да е необходимо да се прави нещо допълнително. Глосов инспектира и ремонта на виадукта \"Коренишки дол\" на\"Хемус\". Той е с дължина 481 метра и е в експлоатация от 1986 г., оттогава не е основно ремонтиран. Сега се работи по съоръжението в посока София, което до края на октомври трябва да бъде готово. През пролетта ще започне работа по частта на виадукта към Варна. Обновяването ще струва около 25 млн. лв. По повод критиките, че при ремонтите на виадуктите не се работи на три смени. Светослав Глосов обяви, че това не е цех и служителите работят на голяма височина. \"За нас е по-важно да запазим живота и здравето на хората, които работят тук\", уточни той. Предстоят ремонти на още пет моста по магистралите Председателят на управителния съвет на Агенция \"Пътна инфраструктура\" допълни, че ще започнат ремонти на три съоръжения на автомагистрала \"Тракия\" и на две на \"Хемус\". Той припомни, че има план за действие за ремонта на 17 моста, които са в лошо състояние. \"За всеки мост има изготвена спецификация на база на обследване какво трябва да бъде направено\", каза Светослав Глосов и уточни, че АПИ работи повече от година по ремонта на мостовите съоръжения. Според него в следващите две-три години трябва да бъдат ремонтирани съоръженията по автомагистралите и второкласните пътища, като само за тези по аутобаните са нужни над 130 млн. лв.", "date": "2018.08.22", "title": "Виадуктите трябва да се ремонтират на всеки 10 години, съобщиха от пътната агенция"}
{"url": "https://www.dnevnik.bg/zelen/2018/08/22/3299777_izhvurlianata_hrana_v_sveta_moje_da_nadhvurli_2_mlrd/", "text": "Хранителните отпадъци в световен мащаб може да се увеличат с една трета до 2030 г., информира \"Ройтерс\", цитирана от БТА. Според изследване на консултантската фирма \"Бостън кънсълтинг груп\" се очаква голяма криза, тъй като до този момент количеството храна, изхвърляна годишно, достига 1.6 млрд тона и е на стойност 1.2 трлн. долара. Прогнозата е, че през 2030 г. това количество ще надминава 2 млрд. тона, а цената й ще достигне 1.5 трлн. долара. Въпреки че ООН си поставя за цел да намали наполовина изхвърлянето и загубите на храни до 2030 г., експертите от \"Бостън кънсълтинг груп\" посочват в доклада си, че трябва да се вземат спешни мерки. Ако това не се направи, ще настъпи криза на глобално равнище, посочва един от авторите, като допълва, че справянето с този проблем ще помогне в борбата с глобалното затопляне, глада и бедността. От консултантската фирма предлагат няколко начина за справяне с проблема, като на първо място посочват по-добра осведоменост на населението. Според тях също е добре да има и по-строги регулации, а както и по-ефективни вериги за доставки. Прилагането на тези мерки би довело до спестяването на 700 млрд. долара от бракувани храни годишно.", "date": "2018.08.22", "title": "Изхвърляната храна в света може да надхвърли 2 млрд. тона годишно до 2030 г."}
{"url": "https://www.dnevnik.bg/biznes/2018/08/22/3299781_nova_ideia_globi_za_rabotodateli_bez_slujiteli_s/", "text": "Финансови санкции за работодателите, които нямат служители с увреждания или са наели по-малко, отколкото е определената за тях квота, предлага текст, залегнал в подготвяни от работна група промени в Закона за хората с увреждания. обсъждана в работната група, пише \"Сега\". За идеята информира Българската стопанска камара, която е представила в работната група отрицателно становище. От 2010 г. Кодексът на труда задължава работодатели с повече от 50 служители да определят всяка година работни места, подходящи за трудоустрояване, като те трябва да са между 4 и 10 процента от общия брой на заетите в зависимост от икономическата дейност. Сега се предлага да се въведат квоти за наемане - в предприятия с между 20 и 49 служители да работи поне един човек с увреждане, в тези с до 99 заети да са поне двама, а в по-големите - 4% от списъчния състав на персонала. Друга новост е предложението всеки работодател, неизпълнил квотата, да плаща компенсационна такса в размер на 30% от минималната заплата за всеки неназначен човек с увреждане.  \"Работодателите в частния сектор трябва да реализират продукцията и услугите си, за да осигурят средства за работна заплата. При наемане на персонал за един работодател са от значение неговите знания, умения, опит и квалификация, както и поддържането на конкурентни позиции на съответния пазар. Редица компании приемат и прилагат социално отговорни политики, насочени към различни каузи, към своите служители и обществото\", пише стопанската камара като напомня, че работодателите гледат на хората с увреждания като на потенциален трудов ресурс особено в сегашната ситуация на недостиг на работната сила. Едновременно с това напомнят, че има и компании, които изпитват икономически затруднения. В условията на пазарна икономика, осъществяването на социални мерки от работодателите трябва да е доброволно като се използват насърчения (например, данъчни облекчения), а не задължения и санкции, смята работодателската организация. Тя изтъква, че прекомерната защита в трудовите отношения действа възпиращо при наемането и затова дори имало случаи, когато кандидати за работа укриват увреждането си.", "date": "2018.08.22", "title": "Нова идея: Глоби за работодатели без служители с увреждания"}
{"url": "https://www.dnevnik.bg/detski_dnevnik/obrazovanie/2018/08/22/3299800_pravitelstvoto_osiguri_56_mln_leva_za_osuvremeniavane/", "text": "Правителството осигури близо 5.62 млн. лева за дейностите по Националната програма \"Осигуряване на съвременна образователна среда\", одобрена през 2018 г., съобщи правителствената информационна служба. Необходимите средства се осигуряват от бюджета на Министерството на образованието и науката. Близо 2.87 млн. от сумата ще се даде за 111 хиляди ученически шкафчета, които ще се монтират в 588 общински училища. В тях учениците ще могат да съхраняват учебници, учебни комплекти, помагала и други материали, както и екипи за физическо възпитание и лични вещи. Този модул бе въведен като една от мерките за олекотяване на ученическите раници. 83 общински училища ще получат 793 337 лева за оборудване на стаи в полуинтернатни групи за часовете по интереси. Финансира се закупуване на обзавеждане, консумативи и материали, книги и игри. 320 615 лева се отпускат за ремонт и оборудване на учебни кабинети за професионална подготовка и учебно-производствени бази на 8 училища, както и за осигуряване на учебни видеофилми и софтуерни продукти. 1 635 731 лева са за купуване на уреди, прибори, пособия, реактиви и други консумативи за обезпечаване на експерименталната работа по учебните предмети биология и здравно образование, физика и астрономия и химия и опазване на околната среда в VII и в IX клас за 1879 общински училища.", "date": "2018.08.22", "title": "Правителството отпусна близо 3 млн. лв. за ученически шкафчета"}
{"url": "https://www.dnevnik.bg/razvlechenie/2018/08/22/3299795_jubileiat_na_briliantin_subra_otnovo_djon_travolta_i/", "text": "Той беше \"лошото момче\" Дани, тя беше \"доброто момиче\" Санди, а филмът, който ги направи световни звезди, навърши тези дни 40 години. Джон Траволта и Оливия Нютън-Джон се събраха за специалната прожекция на \"Брилянтин\" в Бевърли Хилс и дори направиха за публиката и журналистите няколко стъпки от прочутата екранизация на бродуейския мюзикъл. Песни като  и   останаха като вечни хитове за няколко поколения. Прожекцията, на която присъстваха и актьорите Диди Кон и Бари Пърл, както и режисьорът Рандал Кайзер, бе организирана от американската Академия за киноизкуство и науки. \"Идеята да бъде почетен нашият филм - а това означава толкова много за историята на киното - не може да се сравни с нищо друго. Мисля, че това наистина е един престижен момент\", каза 64-годишният Траволта в прегръдката на 69-годишната Нютън Джон. Двамата продължиха успешните си кариери десетилетия след премиерата на \"Брилянтин\", като австралийката и до днес е една от звездите в страната си, вдъхновяваща много изпълнители и актьори.", "date": "2018.08.22", "title": "Юбилеят на \"Брилянтин\" събра отново Джон Траволта и Оливия Нютън-Джон"}
{"url": "https://www.dnevnik.bg/sviat/2018/08/22/3299802_ruskoto_razsledvane_koi_ot_sutrudnicite_na_trump_veche/", "text": "Американският президент Доналд Тръмп изпадна в може би най-сериозната криза, свързана с руското разследване – бившият директор на кампанията му  Пол Манафорт  ще прекара вероятно целия си живот в затвора, а адвокатът му  Майкъл Коен  призна, че президентът му е наредил да престъпи закона, плащайки на  две жени  да мълчат за аферите си с Тръмп. Разследването на специалния прокурор  Робърт Мюлър  досега няма неуспешен ход – всички обвинени са или осъдени, или са се признали за виновни и са започнали да сътрудничат. Какво ще се случи с президента, който бе посочен за участник във федерално престъпление, остава въпрос засега без отговор. Според повечето правни експерти няма как държавен глава да бъде привлечен като обвиняем, но Конгресът може да започне процедура по  импийчмънт . През март Мюлър е казал на адвокатите на Тръмп, че държавният глава е разследван, но \"засега\" не е цел на обвинението. \"Ройтерс\" обобщава кои негови сътрудници обаче са разследвани или осъдени. Майкъл Флин Бившият  съветник  по националната сигурност през декември  призна , че е излъгал агенти на ФБР за контактите си с Русия, и започна да сътрудничи. Още не е взето решение каква ще бъде  присъдата му. Джордж Пападополус Бивш съветник на кампанията на Тръмп, той пледира \"виновен\" по обвинения, че е лъгал ФБР за отношенията си с Москва. Пападополус е предложил да организира среща между Тръмп и руския държавен глава Владимир Путин. На 17 август екипът на Мюлър препоръча той да лежи до шест месеца в затвора. Ричард (Рик) Гейтс Бившият зам.-директор на кампанията през февруари се призна за виновен в конспирация срещу САЩ и лъжи пред разследващите. Алекс ван дер Цван Адвокатът, работил с Манафорт и Гейтс, през февруари се призна за виновен, че е лъгал разследващите за контактите си със служител на кампанията. Той е зет на един от най-богатите руснаци – Герман Хан. През април той бе осъден на 30 дни затвор и глоба от 20 000 долара. Руснаците На 13 юли 12 руски разузнавачи бяха осъдени за хакването на мрежата на Демократическата партия през 2016 г. Руското правителство продължава да отрича намесата си в изборите. 13 руснаци и три руски компании през февруари бяха обвинени от екипа на Мюлър, че са манипулирали вота в полза на Тръмп. Ричард Пинедо Макар да не е свързан с кампанията, през февруари той призна, че е съдействал на отделни лица да придобият фалшиви документи, без да знае кой и защо купува такава информация от него. Източници на \"Ротйерс\" твърдят, че Пинедо е помагал на руски конспиратори да перат пари и да купуват реклами във \"Фейсбук\". Константин Килимник Сътрудник на Манафорт в Украйна и заподозрян във връзки с руското разузнаване, на 8 юни той  бе обвинен , че е притискал свидетели да лъжат за лобистките действия в полза на бившия украински президент Виктор Янукович. Тази дейност е била основният източник на доходи на Манафорт, от която той е укрил десетки милиони.", "date": "2018.08.22", "title": "Руското разследване: кои от сътрудниците на Тръмп вече си признаха вината"}
{"url": "https://www.dnevnik.bg/bulgaria/2018/08/22/3299793_zapochva_podgotovkata_za_iztochvane_na_mazuta_krai/", "text": "Още днес започва разполагането на нужните кораби и екипировка за източване на мазута от резервоарите на потъналия преди близо век кораб край Созопол, каза днес след заседанието на правителството министърът на транспорта Ивайло Московски. Според него събирането на течната фракция от резервоарите ще е сравнително лесно. Проблем ще е изсмукването на частта от горивото, която е консистенцията на глина или желе по дъното на резервоарите, но за решаването му тепърва специалистите ще се произнесат, уточни Московски. Разчетът предвижда повече от 50 дни работа по източването. За решаване на проблема правителството ще отпусне на \"Морска администрация\" 2.4 млн. лева, които ще бъдат възстановени от Фонда за бедствия и аварии. Разчетите за стойността на операцията и нейната продължителност са направени, при положение че в резервоарите има 650 тона мазут, колкото е максималният капацитет на резервоарите. Ако горивото е по-малко, работата може да бъде свършена по-бързо и по-евтино. Министърът посочи, че няма мазутни петна в морето в района, а само тънък филм, като предстои нови ограждения да спрат разпространението му. Московски каза, че заради вълните е имало разкъсани съоръжения, но те ще бъдат възстановени. В същото време туристи и рибари сигнализираха, цитирани от Би Ти Ви, че през почивните дни  на юг от Созопол до плаж \"Корал\"  са се появили нови петна мазут . Кога ще започне операцията По-късно през деня, беше съобщено, че операцията няма да започне в рамките на деня заради лошите метеорологични условия. \"В момента точно няма водолазно гмуркане долу. Първо, не цялата техника е събрана още на място, има още неща, които трябва да си подготвят водолазите, и след това ще трябва да преценят кога ще е физически възможно\", съобщи директорът на Изпълнителната агенция \"Морска администрация\" Живко Петров, цитиран от БНР. Днес сутринта водолазът доброволец Михаил Заимов, който пръв сигнализира за проблема, предупреди в телевизионно интервю, че  има опасност всеки момент корабът \"Мопанг\" да се разцепи и да изпусне наведнъж 100 тона мазут . \"В момента екологичната катастрофа на морското дъно е факт\", заяви той. Заимов предупреди, че след взимането на решение за операцията предстоят преговори с фирмите, които могат да се заемат с източването, след което ще има нужда от допълнително време за техническа подготовка, а в началото на следващата седмица се очаква влошаване на времето. Замърсяването идва от американският кораб \"Мопанг\", който е превозвал товари между Истанбул и Бургас през 20-те години на ХХ век. През 1921 г. той попада на останала в морето мина от Първата световна война в района на остров Свети Иван край Созопол и потъва бързо. Останките на кораба се намират на дълбочина около 35 метра. От повече от 15 години от резервоарите му излиза мазут, но в малки количества, до средата на август, когато се забелязват сериозни течове. Оттогава се търсят варианти за източване на горивото.", "date": "2018.08.22", "title": "Започва подготовката за източване на мазута край Созопол, увери Московски (допълнена)"}
{"url": "https://www.dnevnik.bg/sport/2018/08/22/3299813_bulgarskiiat_futbolen_sujuz_podkrepi_prezidenta_na/", "text": "Ръководството на Българския футболен съюз в лицето на президента  Борислав Михайлов  обяви подкрепата си за кандидатурата на Александър Чеферин за втори мандат начело на европейския футбол. Словенецът заема поста начело на УЕФА от 2016 г., като на конгреса в Рим през февруари 2019 г. футболните федерации на Стария континент ще гласуват в изборите за ръководство. \"Скъпи г-н президент, драги приятелю, за мен е чест формално да обявя подкрепата на Българския футболен съюз за Вашата кандидатура на конгреса на УЕФА през февруари. Единодушното мнение на ръководните фактори на БФС е, че Вашият мандат начело на централата бе белязан от изключително развитие от гледна точка на мащаба и успеха на националните и клубните състезания, както и от силната страст, която демонстрирате в опитите си да запазите играта честна и неопетнена\", пише в писмото на Михайлов, публикувано от БФС. Михайлов и Чеферин не крият добрите си отношения, като президентът на УЕФА беше на  официално посещение в България през декември 2017 г.  Президентът на БФС е и член на Изпълнителния комитет на европейската футболна централа. Михайлов е още президент на комисията за развитие и вицепрезидент на футболната комисия. При посещението си преди година  Чеферин обеща на българския футбол 3 милиона евро  за изграждане на футболна инфраструктура. По време на неговия мандат УЕФА отпусна и средства за строежа на базата на националния отбор. Кандидатурата на Чеферин за втори мандат начело на УЕФА беше издигната от родината му Словения във вторник. Други шест страни пък обявиха подкрепата си за настоящия президент – Дания, Норвегия, Фарьорски острови, Исландия и Швеция.", "date": "2018.08.22", "title": "Българският футболен съюз подкрепи президента на УЕФА за нов мандат"}
{"url": "https://www.dnevnik.bg/politika/2018/08/22/3299778_siderov_iska_dogovorut_za_dobrosusedstvo_da_zadulji/", "text": "Съпредседателят на \"Обединените патриоти\" и лидер на \"Атака\" Волен Сидеров предлага анекс към договора за добросъседство между България и Македония, чрез който Скопие да се задължи да се въздържа от всякакви спекулации и опити да присвоява исторически личности или събития. Това обяви самият Сидеров пред журналисти пред сградата на Министерския съвет днес, предаде \"Фокус\". Поводът за предложението на Сидеров са изявления на премиера на Македония Зоран Заев. В позиция по-рано днес от ВМРО поискаха Заев да остави  общата история на двете страни на мира, за да можем заедно да изградим общото си бъдеще . Поводът са изказванията му, че Илинденско-Преображенското въстание е македонско, както и че македонският език ще стане официален в Европейския език (ЕС). Сидеров възнамерява да внесе проекторешение в парламента, с което да се възложи на правителството да анексира договора с Македония. Той уточни, че досега не е говорил по тази тема с министър-председателя Бойко Борисов. \"В него най-общо се казва, че Македония ще се въздържа от всякакви спекулации и опити да присвоява исторически личности или събития – владетелите на първата българска империя от цар Крум до цар Владислав и всички исторически личности и събития, свързани с националноосвободителната борба и т.н.\", каза още Сидеров. Той посочи, че това е едно подробно наставление македонската страна да спре със свободни изявления, с които засяга българската история и с които се предизвиква негативен обществен отзвук. \"Добросъседските отношения са важно нещо, но Македония трябва да знае, че ние поставяме този анекс и ако тя не се съгласи с него, България ще си помисли за подкрепата за ЕС. Това не е нещо вражеско, а съвсем в рамките на дипломатическите отношения\", коментира Сидеров. ", "date": "2018.08.22", "title": "Сидеров иска договорът за добросъседство да задължи Македония да спре спекулациите с историята"}
{"url": "https://www.dnevnik.bg/ot_vas/novini_ot_vas/2018/08/22/3299341_nacionalniia_teatur_bukuresht_rumuniia/", "text": "Построена е през 1973 г. по планове на група румънски архитекти, тъй като старата сграда на театъра е била разрушена по време на Втората световна война.", "date": "2018.08.22", "title": "Националния театър Букурещ, Румъния"}
{"url": "https://www.dnevnik.bg/politika/2018/08/22/3299775_pravitelstvoto_se_vkljuchva_v_pregovorite_mejdu_ban_i/", "text": "След като за десет дни Българската академия на науките (БАН) и Националният институт по метеорология и хидрология (НИМХ) не успяха да се разберат за бъдещето на института, в преговорите ще се включи и правителството. В разговорите ще участва министърът на образованието и науката Красимир Вълчев, съобщи самият той днес. Институтът критикува начина, по който се разпределят парите в академията, и иска да бъде изваден от нея. От ръководството на БАН предлагат бюджетът на НИМХ да бъде записан на отделен ред, а не - определян по общите правила на академията. \"Има два варианта: единият е разширена автономия в рамките на БАН, а вторият - извеждане на НИМХ извън БАН. И двата варианта обаче изискват компромиси от двете страни. Но нищо няма да правим насила. Дори да се премине към вариант за изваждане на НИМХ, той ще бъде при запазване на оперативната му дейност и запазване на възможността в рамките на БАН да продължат изследванията в областта на климата и водите. Тоест, ако част от учените желаят да останат в рамките на БАН и да продължат с чисто научна дейност, те ще имат възможността да го направят. При модела за разширена автономия в БАН говорим пак за споделена отговорност\", каза министър Вълчев след заседанието на Министерския съвет, цитиран от \"Фокус\". От думите му се разбра, че трябва да бъде засегнат и въпросът с академичното самоуправление на БАН - според него решенията не трябва да зависят от колективната воля на общото събрание, а от неговия председател.  \"Нямаме ясни аргументи защо НИМХ не харесва предложението да остане в БАН, но бюджетът му да се гласува от Министерския съвет на отделен ред\", каза председателят на БАН акад. Юлиан Ревалски, цитиран от \"Фокус\". Той отново повтори, че предлага финансова самостоятелност на института, и обяви: \"Не знам дали всички си дават сметка какво означава от юридическа гледна точка да се извади един институт. Там има въпроси, свързани с трудови договори, със собственост, с проекти, които текат в момента и са от името на БАН. Против сме от това да се взима решение например, че от 1 януари този институт преминава някъде другаде.\" ", "date": "2018.08.22", "title": "Правителството се включва в преговорите между БАН и метеоролозите"}
{"url": "https://www.dnevnik.bg/razvlechenie/2018/08/22/3299821_posledniiat_film_na_keit_blanshet_shte_bude_pokazan_v/", "text": "Инициативата \"Кино в парка\" за трета поредна година ще даде възможност на жителите на София да гледат филми на открито в парка на Военната академия, съобщават организаторите на събитието \"София филм фест\". Между 4 и 8 септември в приятната обстановка на парка ще бъдат показани няколко от най-успешните и награждавани филми за последната година. В програмата са включени \"Квадратът\" на Рубен Йостлунд, \"Проектът Флорида\" на Шон Бейкър, провокативната лента на френския режисьор Франсоа Озон \"Другият любовник\" и най-новият филм на Вим Вендерс \"Потапяне\", в който участват Алисия Викандер и Джеймс Макавой. Основен акцент на програмата е специалната прожекция на новия филм с участието на Кейт Бланшет \"Манифест\", който ще бъде разпространен по българските кина в края на септември. Режисьор на лентата е Юлиан Роузфелд, а филмът отдава почит на едни от най-големите артистични демонстрации от ХХ век, като се започне от футуризма и дадаизма, мине се през попарта и се стигне до имена като Ларс фон Триер и Джим Джармуш. \"Кино в парка\" се организира от \"София филм фест\" в партньорство със Столичната община и парка на Военната академия. Билетите са на цена от 8 лв. при предварителна продажба и 10 лв. на място един час преди прожекцията.", "date": "2018.08.22", "title": "\"София Филм Фест\" кани отново на кино в парка на Военната академия"}
{"url": "https://www.dnevnik.bg/zelen/2018/08/22/3299836_vseki_moment_mopang_moje_da_izpusne_100_tona_mazut/", "text": "Има опасност всеки момент потъналият край Созопол кораб \"Мопанг\",  който изпуска мазут от началото на август , да се разцепи и да изпусне наведнъж 100 тона мазут. В момента екологичната катастрофа на морското дъно е факт.\" Това коментира водолазът доброволец Михаил Заимов в ефира на Би Ти Ви. Той беше първият, който подаде сигнал до \"Морска администрация\" за проблема. Това, което в момента се случва, е национално бедствие – застрашава риболовния сезон, мидените ферми и екологията на морето, която тежко нарушава в целия й параметър, каза той и предупреди, че ако не се вземат мерки, има реална опасност по всяко време корабът да получи още структурни нарушения. Вследствие на тях 100 тона гориво ще отидат на повърхността и вятърът ще ги понесе в произволна посока. \"Заедно с доброволци успяхме да запушим около 80% от видимите течове, но останалите 20% са на недостъпни места. Там трябва да заработят средни водолази и барокамери\", добави Заимов. По думите му  специализирани фирми имат готовност  за действие от първия ден, но още не са официално ангажирани. Има ли време за реакция По думите на Заимов съществен проблем е, че има нужда от техническо време, в които да се подготви операцията, а според синоптиците времето идната седмица ще се влошава. \"Дори правителството днес да вземе решение за операция, предстоят преговори с фирмите, а след това самите фирми имат нужда от пет дни за техническа подготовка. В понеделник и вторник се очакват тежки бури, които може да срутят кораба напълно. Това е много сложно нещо за хората, които не са запознати с детайлите. Проблемът е, че администрация, която е отговорна, възприема морето като нещо далечно\", каза Заимов. Малко по-късно кабинетът наистина взе решение да започне операцията по източването на мазута от кораба. Министърът на транспорта Ивайло Московски уточни, че са отпуснати 2.4 млн. лв. на \"Морска администрация\" и  о ще днес започва разполагането на нужните кораби и екипировка  за източване на мазута.  Потърсени от \"Дневник\" от пресцентъра на Министерство на транспорта отказаха допълнителна информация за началото на операцията, както и коментар за предупрежденията на Михаил Заимов. От институцията съобщиха, че детайли ще бъдат оповестявани на по-късен етап. Около два часа по-късно от \"Морска администрация\" обявиха, че началото на операцията няма да е днес, защото метеорологичните условия не са добри и все още няма създадена организация. Тънък филм или нови петна В изявлението си след правителственото заседание, цитирано от агенция \"Фокус\", Ивайло Московски каза, че няма мазутни петна в морето в района, а само тънък филм, като предстои нови ограждения да спрат разпространението му.  Туристи и рибари обаче сигнализираха, цитирани от Би Ти Ви, че през почивните дни  на юг от Созопол до плаж \"Корал\"  са се появили нови петна мазут . Атанас Русев от сдружение \"Да запазим Корал\" коментира в интервю за телевизията, че анализът на сателитни снимки от района показва разпространение на разлива. По негови данни от Маслен нос до Царево има две петна - едното с дължина 10 км, а другото с дължина 20 км. Замърсяването идва от американският кораб \"Мопанг\", който е превозвал товари между Истанбул и Бургас през 20-те години на ХХ век. През 1921 г. той попада на останала в морето мина от Първата световна война в района на остров Свети Иван край Созопол и потъва бързо. Останките на кораба се намират на дълбочина около 35 метра. От повече от 15 години от резервоарите му излиза мазут, но в малки количества, до средата на август, когато се забелязват сериозни течове.", "date": "2018.08.22", "title": "Потъналият край Созопол кораб може да изпусне 100 тона мазут наведнъж, предупреди Михаил Заимов"}
{"url": "https://www.dnevnik.bg/sport/2018/08/22/3299752_levandovski_predi_misleh_za_napuskane_no_sega_surceto/", "text": "Нападателят на \"Байерн\" (Мюнхен) Роберт Левандовски призна, че е  обмислял да напусне клуба през лятото . Полският играч заяви, че не е усещал подкрепа от феновете и ръководството след слабото представяне на отбора в края на миналия сезон. През пролетта \"Байерн\" беше в борбата за требъл, но след спечелването на Бундеслигата резултатите на баварците тръгнаха надолу. Впоследствие германският шампион отпадна на полуфинал в Шампионската лига и загуби финала за Купата на страната, като привържениците често изразяваха недоволството си срещу слабото представяне на Левандовски. \"През април и май бях нападнат от почти всеки. Като цяло не усещах подкрепата на клуба и се чувствах самотен в тази ситуация. Не вкарах в два или три важни мача и изведнъж всички казваха: \"Изгонете Левандовски!\" По това време никой не застана зад мен. Шефовете също не ме подкрепиха\", каза Левандовски в интервю за \"Билд\". 30-годишният нападател разкри, че по това време агентът му Пини Захави се е бил заел със задачата да намери нов отбора на полския национал. \"Това беше договорено с Пини, защото в този момент вече не се чувствах добре в Мюнхен. Нещата не се нареждаха, като всичко се случи наведнъж. Сякаш съм бил в \"Байерн\" за един сезон и нямам принос в клуба. Заради това мислех за напускане\", каза Левандовски. Нападателят, който има договор с клуба до лятото на 2021 г., допълни, че никога не би форсирал трансфер в друг клуб. Според Левандовски ситуацията в клуба се е променила и той отново се чувства значим за феновете и ръководството. \"Сърцето ми е обратно в \"Байерн\". Видях в Мюнхен, че феновете са зад мен и все още ме желаят. Клубът се опитва да ме задържи на всяка цена. Казах си: \"Ще дам всичко за този отбор\", каза още Левандовски.  Полският национал е в състава на \"Байерн\" от 2014 г., когато премина като свободен агент от \"Борусия\" (Дортмунд). Левандовски е основният реализатор на баварците за последните четири сезона със 155 гола в 197 мача.", "date": "2018.08.22", "title": "Левандовски: Преди мислех за напускане, но сега сърцето ми е с \"Байерн\""}
{"url": "https://www.dnevnik.bg/biznes/finansi/2018/08/22/3299857_bulgariia_dava_539_hiliadi_leva_kato_pomosht_za/", "text": "България предоставя 539 060 лева по линия на официалната помощ за развитие към международни организации, съобщи правителствената информационна служба. Най-сериозна част от сумата - близо 316 хил. лв., отива за различни структури в Организацията на обединените нации. Средства получават също Европейският фонд за демокрация (195 583 лева), Планът за действие на Съвета на Европа за Република Молдова (19 958 лв.), Доброволният доверителен фонд за изпълнение на Договора за търговия с оръжие (3371 лева), Звеното за подпомагане на изпълнението на Отавската конвенция за противопехотни мини (3371 лв.) и Звеното за подпомагане на изпълнението на Конвенцията за касетъчни боеприпаси (1460 лв.). От началото на годината България е предоставила официална помощ за развитие в общ размер на 4.1 млн. лв., се посочва в съобщението.", "date": "2018.08.22", "title": "България дава 539 хил. лв. като помощ за международни организации"}
{"url": "https://www.dnevnik.bg/kultura/2018/08/22/3299831_uvelichavat_razhodite_za_personal_po_programata/", "text": "Правителството одобри вътрешнокомпенсирани промени по бюджета на Министерство на културата за 2018 г., с които се увеличават разходите за персонал по бюджетната програма \"Опазване на недвижимото културно наследство\", съобщи пресцентърът на Министерския съвет. Увеличението е със 150 хил. лв. и е за сметка на разходите за издръжка на централната администрация на ведомството. Промените имат за цел да повишат ефективността на работата на администрацията на Националния институт за недвижимо културно наследство. Чрез тях трябва да бъде гарантиран и необходимият административен капацитет за изпълнение на дейностите, след като през 2016 г. институтът беше натоварен с нови функции. С друго постановление на Министерския съвет се изменя Правилникът за устройството и дейността на Националния институт за недвижимо културно наследство. Променя се структурата, като се обособяват две нови дирекции в специализираната администрация на института и се предлага промяна в Класификатора на длъжностите в администрацията, свързана със създаването на позицията \"държавен експерт\" в Националния институт за недвижимо културно наследство.", "date": "2018.08.22", "title": "Увеличават се разходите за персонал по програмата за опазване на културното наследство"}
{"url": "https://www.dnevnik.bg/sport/2018/08/22/3299872_shampionskata_liga_moje_da_vuvede_videopovtoreniia/", "text": "Видеоповторенията могат да бъдат използвани в Шампионската лига още през този сезон. УЕФА разработва план за въвеждането на технологията за четвъртфиналите, полуфиналите и финала на най-силния клубен турнир, твърди в. \"Таймс\". През февруари европейската футболна централа обяви, че видеоповторенията  няма да бъдат използвани поне до края на сезон 2018-19 . Един от най-резервираните към скорошното въвеждане на видеопрегледите на съдийските решения е президентът на УЕФА Александър Чеферин. Според него технологията се нуждае от сериозни подобрения, преди да стане част от най-комерсиалната футболна надпревара. Предимно положителните отзиви , които видеоповторенията получиха по време и след световното първенство, обаче са променили нагласите сред ръководните фактори в УЕФА. Според тях времето до четвъртфиналите, които започват в средата на март, ще е достатъчно за усъвършенстването на технологията. Очаква се решението дали видеоповторенията ще бъдат използвани в Шампионската лига още този сезон да бъде взето в края на месеца, когато ще се проведе заседание на изпълнителния комитет на УЕФА. Европейската централа обмисля и употребата на видеопрегледи за европейското първенство през 2020 г., пише още \"Таймс\".", "date": "2018.08.22", "title": "Шампионската лига може да въведе видеоповторения още този сезон"}
{"url": "https://www.dnevnik.bg/bulgaria/2018/08/22/3299820_lekar_prognozira_masovo_namaliavane_na_invalidnostta/", "text": "През есента ще има бум на хората, чийто процент инвалидност сериозно ще падне, хора в затруднено положение ще изпаднат в по-ниска категория на подпомагане, ще останат без средства и възможности да се справят. Това прогнозира пред \"Дневник\" д-р Боряна Холевич, председател на Сдружението на лекарите от ТЕЛК – София. Тя вече прилага новата наредба за медицинската експертиза, която е в сила от 3 август. Според новите правила инвалидността вече не се определя в граници между 50 и 100% в зависимост от придружаващите заболявания на пациента, а има точно определен процент само за основното заболяване. Д-р Холевич съобщава, че масово хората, които са минали през нейния кабинет за експертиза по новата наредба, получават доста по-нисък процент на инвалидност. До момента процентът е запазен само при 4-5 души, които са с много сериозни заболявания. \"Министерство на здравеопазването напомня, че новите правила действат по-малко от месец и по никакъв начин не може да се говори за масово намалени проценти\", заявиха в специално съобщение до медиите от здравното министерство днес. Към министерството нямало и сигнали от пациенти за намален процент неработоспособност. Няма и обжалвания на решения за процент инвалидност, отправени до Националната експертна лекарска комисия (НЕЛК), казват от министерството. \"Недопустимо е да се тиражират подобни твърдения и обществото да се въвежда в заблуда, преди да е извършен анализ на действието на направените нормативни промени\", коментират от ведомството. Д-р Холевич, която от няколко дни сигнализира за проблемите около прилагането на новата наредба, потвърди становището си и днес пред \"Дневник\". \"Жалбите няма как да са показателни, ние обясняваме на хората, че процентът инвалидност им пада заради новите правила и всъщност те няма какво да обжалват. А дори и да обжалват, ще имат същия резултат в националната лекарска комисия. Така че защо да има жалби\", коментира тя. И отбеляза, че няма как да са верни твърденията на здравното министерство, а и практиката го показва. Ето например пациент с диабет, който има и хипертония, проблеми с бъбреците, исхемична болест на сърцето или полиневропатия, сега получи само процент инвалидност за диабета, а останалите заболявания не бяха взети предвид, разказа Холевич. Така човекът получил 40% инвалидност, а досега тя била над 50. Съответно помощта му сериозно падала. Реално хората с инвалидност между 50 и 70% ще изпаднат в долна категория и няма да имат никаква подкрепа, това вече се случва, каза председателят на Сдружението на лекарите от ТЕЛК – София. Разказа също и за жена, която от 15 години е с една и съща категория инвалидност заради множество различни заболявания, която сега изпада в ниска категория и губи подкрепата си. И отново заяви, че това е масовият случай. Сега повечето експертни лекарски комисии са в отпуск, не работят, хората не се явяват на експертиза и затова някой си позволява да твърди, че няма реални проблеми, смята д-р Холевич. Когато системата заработи по новите правила от септември, ще се види мащабът, прогнозира тя. Здравното министерство се  опита да прокара промените  в медицинската експертиза още в началото на април. Тогава организациите на хората с увреждания подготвиха големи национални протести. Ден преди тях  премиерът Бойко Борисов разпореди спорните промени да бъдат оттеглени . А проектът е свален от сайта на министерството. И напрежението беше туширано, темата заглъхна. Малко по-късно обаче проектът отново бива качен за съгласуване, разказва д-р Холевич. Тогава течаха протести на майките на деца с увреждания, имаше други теми... и всичко мина без дебати, тихомълком, посочи тя. Така на 26 юли правителството приема промените в наредбата за медицинската експертиза, която е обнародвана на 3 август. В постоянна връзка съм и със синдикатите в сектора, и с национално представените организации на хората с увреждания, никой от тях не е подкрепил измененията, съобщи д-р Холевич. Наши представители също не са викани на разговори, не са търсили мнението ни като експерти, работещи точно в тази сфера, допълни председателят на Сдружението на лекарите от ТЕЛК – София. \"И аз искам да видя лекарите, подготвили промени, искам някой да ми посочи коментира тя. Д-р Холевич коментира и аргументът на правителството за промените – завишаване на контрола при издаването на инвалидните решения и пенсии. \"При дискусиите през април предложихме множество варианти – да има представител на Националния осигурителен институт в лекарските комисии или пък да има независим контролен орган на решенията, това не се прие\", спомня си тя. Най-ефективен контрол пък ще има с приемането на електронна здравна карта за пациентите, но и това не става, допълни д-р Холевич. По думите й това показва, че целта не е реално по-стриктен контрол, а просто намаляване на хората с право на инвалидно подпомагане и намаляване на отделяните средства. Друг проблем, който експертите прогнозират, че ще настъпи заради промените, е изискването експертиза да се прави само от лекар с придобита специалност по профила на заболяването. В комисията трябва да има онколог за някой с рак например, дерматолог за някой с псориазис и др. \"От месеци търся офталмолог и не мога да намеря. Педиатърът е един за цяла София. За останалата част от страната дори не мога да си представя каква ще е ситуацията\", каза д-р Холевич. А неизпълнението на това изискване на наредбата поставя под съмнение решенията за инвалидност и те могат да паднат пред Националния осигурителен институт, предупреждава тя. \"От влизането в сила на Наредбата за медицинската експертиза в Министерството на здравеопазването не е постъпил нито един сигнал от Териториална експертна лекарска комисия (ТЕЛК) на територията на цялата страна за затруднения при окомплектоването на съставите\", съобщават от здравното министерство. Отбелязват, че сега вече са отпаднали изискванията за основен и за трудов договор на членовете на ТЕЛК и така ще се даде възможност да се привличат повече специалисти както от същото, така и от други лечебни заведения в съставите на лекарските комисии.", "date": "2018.08.22", "title": "Лекари и държава спорят дали новите правила за ТЕЛК ощетяват масово хората"}
{"url": "https://www.dnevnik.bg/video/2018/08/22/3299867_v_siriia_se_obuchiha_434_ruski_generali_obiavi/", "text": "Министерството на отбраната на Русия разпространи информация за числеността на военните, преминали през военната операция в Сирия в подкрепа на режима на Башар ал Асад. Стотици генерали, хиляди офицери и десетки хиляди военнослужещи са участвали за изминалите почти 3 години от началото на руската кампания на 30 септември 2015 г. Москва обявява още, че нейната армия е убила над 86 хиляди \"бойци\" при атакуването на десетки хиляди цели. Данните сочат, че в операциите са участвали 434 генерали, а в официалното видео говорител обявява: \"През групировката с колективите на своите щабове преминаха всички командващи войските на военните окръзи, общовойсковите армии и армиите на военновъздушните сили и противовъздушната отбрана, командирите на дивизии, а също и 95% от командирите на общовойскови бригади и полкове.\" Ето още информация за руското военно присъствие в близкоизточната държава: -   руски военнослужещи са получили боен опит в Сирия -   от тях са офицери -   са генерали -   образеца \"съвременни и модернизирани\" оръжия са използвани в бойна обстановка -   полета е извършила бойната авиация, като в ударите в Сирия са участвали 87% от екипажите на оперативно-тактическата, 91% от армейската, 97% от военнотранспортната и 60% от стратегическата авиация за действие на голямо разстояние -   бойни похода са извършили руските военноморски сили, като от единствения авионосещ кораб \"Адмирал Кузнецов\" са направени 420 бойни полета на бордовата авиация -   удара с крилати ракети \"Калибр\" са нанесени от руския ВМФ, а 66 - от стратегическата авиация -   са атакуваните цели -  са \"ликвидираните бойци\" -   от командированите в Сирия военни са получили държавни награди -   от участниците са получили ведомствени отличителни знаци", "date": "2018.08.22", "title": "В Сирия се обучиха 434 руски генерали, обяви министерството на отбраната"}
{"url": "https://www.dnevnik.bg/bulgaria/2018/08/22/3299889_pravitelstvoto_podmeni_petima_dushi_ot_obshtestveniia/", "text": "Правителството прие решение, с което смени петима души от обществения съвет към фонда за лечение на деца, определен през октомври 2016 година. Предсрочно се освобождават двама редовни членове - председателят на Българския червен кръст проф. Красимир Гигов и представителят на Българската национална телевизия Мария Чернева. Сменят се и трима резервни членове - представителят на Агенцията за социално подпомагане Нина Кънчева, Минева Енева-Ламбовски от Националната пациентска организация и представител на групата на изтъкнатите медицински специалисти. Новите редовни членове в състава на обществения съвет са д-р Валентин Пеев (представител на БЧК), Десислава Милушева (от БНТ) и Даниела Симова (от квотата на Агенцията за социално подпомагане). Резервните членове са Владислава Цолова (представител на Националната пациентска организация), Даниела Димова (Агенция за социално подпомагане) и Сашо Асьов (началник на Клиниката по ортопедия и травматология в болница \"Света Анна\"). Общественият съвет към фонда за лечение на деца се състои от 17 редовни членове. Той има консултативни функции. Смените стават факт три дни след като  д-р Георги Деянов стана  новият директор на Фонда за лечение на деца. Отстранена съм заради донос, коментира Мария Чернева Решението на правителството предизвика реакция на журналиста Мария Чернева.  През юни тя обяви , че ще напусне БНТ, заради \"неправомерни действия и недопустими внушения\" предизвикани от недоказани обвинения от пациентска организация за работата и във фонда. Чернева беше защитена от  Асоциацията на европейските журналисти – България  (АЕЖ) и  обществения съвет на фонда . \"Ето, този момент очаквах! И затова не напуснах веднага БНТ, а взех целия си платен отпуск. За да не може да кажат, че ме махат от Обществения съвет на ЦФЛД, защото вече не съм представител на БНТ. И за да стане пределно ясно, че това ръководство на БНТ ме отстранява от фонда и ресора, заради един донос\", написа днес във \"Фейсбук\" Чернева. Тя е разочарована, че ръководството на БНТ предпочита да вярва на доноса, а не на ръководството на ЦФЛД и обществения му съвет. \"Това ръководство на БНТ разполага с писмото на фонда от месец и пак не оттегли искането си за моята замяна. И да стане съвсем очевидно, пускам тук отговора на фонда. Твърде дълго го държах, за да може ръководството на БНТ да има шанс да реагира правилно. Но за съжаление въвлече и други институции в този мръсна игра.... Е...и системата, която се управлява от доноси!..., казва още тя.", "date": "2018.08.22", "title": "Правителството подмени петима души от обществения съвет на фонда за лечение на деца (обновена)"}
{"url": "https://www.dnevnik.bg/evropa/evrofinansirane/oblasti/kultura/2018/08/22/3299853_arheolozi_sa_otkrili_tatarsko_sukrovishte_v_krepostta/", "text": "Археолози са открили съкровище, което се предполага, че е принадлежало на татарски военачалник от ордата на Актав, съобщават от Националния исторически музей (НИМ). Находката е разкрита преди няколко дни по време на редовни археологически разкопки в крепостта Калиакра. Съкровището е било поставено в глинено гърне, което се е намирало под подовото покритие на помещение, опожарено в края на XIV век. Глиненият съд съдържа 957 предмета, сред които златни и сребърни монети, скъпоценни камъни, златни накити, апликации и катарами, бронзови и сребърни копчета. От първоначалния му преглед се установява, че съкровището се състои от ценни монети, от които много български. В НИМ смятат, че скъпоценностите са принадлежали на татарски военачалник, който ги е заграбил и скрил под пода на дома си по време на някое от нападенията над столицата на Добруджанското деспотство. Разкопките тази година са финансирани от Министерството на културата, община Каварна и НИМ.", "date": "2018.08.22", "title": "Археолози са открили татарско съкровище в крепостта Калиакра"}
{"url": "https://www.dnevnik.bg/zelen/2018/08/22/3299896_vugledobiv_krai_slivnica_shte_udari_turizma/", "text": "Добивът на лигнитни въглища в община Сливница, за който правителството даде разрешение по-рано този месец, ще сложи край на развитието на селския туризъм в района, ще застраши спортна и пътна инфраструктура, изградена от местната власт с милиони левове. За това предупреждават сдруженията \"За Земята\" и \"Грийнпийс България\". На 6 август в \"Държавен вестник\" беше публикувано решение, с което дружеството \"Минна компания\" ЕАД получава концесия за добив в участък \"Радуловци\" от находище Алдомировски въглищен басейн. Концесионерът, свързван със собственика на енергийни и добивни компании Христо Ковачки, има разрешение за добив в продължение на 30 г.  Партия \"Зелените\" вече поиска оставката  на министъра на околната среда Нено Димов с мотив, че тази и още една концесия - в Ямболско, се предоставят на бизнес група, в която се нарушават трудовите и екологичните норми.  Днес двете екосдружения акцентират върху това, че се подкопава дългосрочното развитие на селата Бърложица, Радуловци и Братушково. Площта на концесията е 1891 декара и в нея попада АТВ писта, изградена от община Сливница. В непосредствена близост има екопътека и велоалея. На метри е водоемът на село Радуловци, който е единственият водоизточник за населеното място. Недалеч са и още два питейни водоизточника. На малко отстояние от мината се намира и язовир \"Братушково\", който е място за отдих и водни спортове, предупреждават природозащитниците. Според тях наскоро ремонтираният път, свързващ околните села, не може да поеме трафика от тежките камиони, натоварени с въглища. Очакваните постъпления от концесията в общината възлизат на 18 хил. лв. на година — сума, крайно недостатъчна да компенсира екологичните и социални последствия за населението, пресмятат екоактивистите. \"Създаването на чисто нова мина означава, че държавата подлага на риск от заличаване един добре развит селски район в близост до столицата, в който хората се радват на възможности за отдих, градини, а напоследък и екотуризъм, и насажда един замиращ отрасъл, какъвто е въгледобивът\", коментира Генади Кондарев от екологично сдружение \"За Земята\". \"Минната индустрия е напълно несъвместима с международните климатични политики и споразумения, от които България е част\", добавя Меглена Антонова от \"Грийнпийс - България\".", "date": "2018.08.22", "title": "Въгледобив край Сливница ще удари туризма, предупредиха природозащитници"}
{"url": "https://www.dnevnik.bg/skorost/avtomobilna_industriia/2018/08/22/3299915_v_evropa_za_polugodieto_sa_prodadeni_s_42_poveche/", "text": "Продажбите на електромобили и плъгин хибриди в Европа за полугодието са с 42% по-високи от същия период на миналата година, като са достигнали 195 хил. бройки, съобщиха организаторите на специализирано изложение ELECTRO MOBILITY EXPO 2018, което ще се проведе в София през септември. Данните на The Electric Vehicle World Sales Database включват всички леки и лекотоварни автомобили с електрически батерии и зареждащи се от контакта хибриди. От всички продажби в сегмента 51 на сто са на изцяло електрически коли. Автомобилите с горивни клетки също си проправят път, макар и по-бавно и предпазливо – за периода са продадени 87 срещу 66 за миналата година. Най-бързо нарастват продажбите на електромобили и хибриди в Германия - с 52%. Лидер в Европа по брой продадени коли на ток остава Норвегия, като там са купени 37 на сто от всички автомобили в сегмента. Челната петица на държавите с най-голямо търсене на електромобили и хибриди допълват Великобритания, Франция и Швеция. Организаторите на ЕLECTRO MOBILITY EXPO 2018 посочват, че в София от 13 до 16 септември ще могат да се видят най-добрите модели електромобили и хибриди и цялата необходима инфраструктура от зарядни станции, тягови батерии и компоненти. Изложението ще е в \"София ринг мол\", като посетителите ще могат да тестват част от моделите.", "date": "2018.08.22", "title": "В Европа за полугодието са продадени с 42% повече електромобили и хибриди"}
{"url": "https://www.dnevnik.bg/bulgaria/2018/08/22/3299763_kratki_novini_trima_muje_sa_zadurjani_za_trafik_na_26/", "text": "Държавата ще изплати 59 340 лв. обезщетения по пет осъждания в Страсбург Министерският съвет прие решение за изплащане на общо 59 340 лв. обезщетения в изпълнение на пет решения на Европейския съд по правата на човека (ЕСПЧ), постановени от 1 февруари до 19 юли 2018 г. Две от петте осъдителни решения на ЕСПЧ (\"Михалеви срещу България\" и \"Йорданова и други срещу България\") се отнасят до проблеми свързани с реституцията, при която наследници на собственици на национализирани имоти не са намерили решения на проблемите в продължение на близо две десетилетия. Кирил Войнов оглавява временно агенцията за метрологичен и технически надзор Правителството одобри Кирил Войнов за временно изпълняващ функциите на председател на Държавната агенция за метрологичен и технически надзор (ДАМТН). Титулярният председател Петър Горновски към момента не може да изпълнява задълженията си, поради здравословни причини. До момента Кирил Войнов изпълняваше длъжността заместник- председател на ДАМТН. Трима мъже са задържани за трафик на 26 мигранти  Полицията задържа трима мъже - двама българи и чужденец с хуманитарен статут, за незаконен трафик. Прокуратурата ще иска от съда постоянния им арест. Досъдебно производство е образувано и срещу нелегалните мигранти. До акцията се е стигнало след предварителна информация на полицията за готвено транспортиране на мигрантите. Чужденците и тримата каналджии са задържани в момента на тръгване. В буса са намерени 8 иракчани от кюрдски произход. Във вила, служила за настаняване и престой преди последващото отвеждане на чужденците към границата, са намерени още 18 души, сред които и две семейства с 5 малолетни деца. Съдът не пусна предсрочно от затвора Янко Попов-Туцо от \"Килърите\"  Янко Попов-­Туцо, осъден на 10 години затвор като част от бандата за мокри поръчки \"Килърите\", няма да излезе предсрочно от затвора, тъй като няма доказателствата за поправянето му. Това реши Софийският градски съд. Туцо поиска да излезе 3 години и 11 месеца по-­рано от затвора, защото е изтърпял повече от половината си наказание. Според съда не може да се приеме, че осъденият се е поправил, тъй като от затворническите му документи се виждало, че все още има дефицити в съзнанието и поведението - не признавал вината си например. Кабинетът прие правилник за държавните помощи Министрите одобриха Правилник за прилагане на Закона за държавните помощи, какъвто са длъжни да приемат в рамките на година от влизането на закона в сила на 24 октомври 2017 г. Правилникът определя реда, формата и начина за представяне пред Европейската комисия на уведомленията за държавни помощи и за изготвяне на оценка за съответствие с правилата за групово освобождаване. Целта е да се подобри финансовата дисциплина в публичния сектор и да се снижат фискалните рискове.", "date": "2018.08.22", "title": "Кратки новини: Трима мъже са задържани за трафик на 26 мигранти"}
{"url": "https://www.dnevnik.bg/sviat/2018/08/22/3299911_mujete_streliali_po_posolstvoto_na_sasht_v_turciia_se/", "text": "Един от двамата задържани в Турция заради атаката срещу посолството на Съединените щати каза, че е бил вбесен след коментарите на американския президент Доналд Тръмп и повишилия се курс на долара, предаде \"Хюриет дейли нюз\". Ахмет Челиктен (на 39 г.) и Осман Гюндаш (38 г.) бяха задържани  след 6 изстрела по турското посолство  в понеделник сутринта. \"Бях се обадил на Осман онази нощ и се срещнахме. Пихме и карахме наоколо. Говорихме за кризата на долара, за заплахите на САЩ срещу Турция и за скорошните изявления на американския президент\" Доналд Тръмп, обяснява Челиктен, вероятно имайки предвид кризата на лирата. \"Тогава се ядосахме и решихме да стреляме по посолството под въздействието на алкохола,\" продължава той. Според източник от службите за сигурност няма данни други организатори да стоят зад действията на Челиктен и Гюндаш. Турското правителство заклейми инцидента като \"чиста провокация\". Той обаче последва дни на покачващо се напрежение между Вашингтон и Анкара и  призиви на президента Реджеп Тайип Ердоган  за бойкот на турски технологични продукти,  подхванати от турски граждани  и с други стоки, като например \"Кока-Кола\".", "date": "2018.08.22", "title": "Мъжете, стреляли по посолството на САЩ в Турция, се ядосали заради Тръмп и курса на долара"}
{"url": "https://www.dnevnik.bg/bulgaria/2018/08/22/3299901_dans_shte_svurzva_sistemi_sus_sekretni_danni_s_internet/", "text": "Държавната агенция \"Национална сигурност\" (ДАНС) ще може да свързва системи, използвани за работа с класифицирана информация, с такива за некласифицирана, както и с публични мрежи като интернет. Това предвижда законопроект, одобрен от правителството днес. Негов вносител е вицепремиерът, отговарящ за обществения ред и сигурността, и министър на отбраната Красимир Каракачанов. Към момента Законът за защита на класифицираната информация изрично забранява свързаност на системите и мрежите за обработка на класифицирана информация с такива за некласифицирана, както и с публични мрежи като интернет и други електронни комуникационни мрежи. \"Същевременно технологичните достижения към момента осигуряват гарантиран еднопосочен пренос на данни и информация посредством одобрените за използване и в НАТО високоскоростни диоди за предаване на данни\", се казва в мотивите на законопроекта. В работна група по изготвяне на измененията участие са взели експерти от Министерството на отбраната, МВР, Държавната комисия за класифицираната информация и ДАНС. Решението им е било да се допусне междусистемна връзка на комуникационните и информационни системи, предназначени за класифицирана информация, до ниво \"Секретно\" включително, с други системи за класифицирана информация със същото или различно ниво на класификация, както и към информационни системи от затворен тип. Освен това се допуска връзка на системите със секретни данни с ниво \"За служебно ползване\" към интернет и други публични мрежи. Забранено остава свързването на системи с класифицирана информация с ниво \"Поверително\" и \"Секретно\" с такива, предназначени за класифицирана информация с ниво \"За служебно ползване\", които са свързани към интернет. Не се допуска и свързване на системи със секретни данни с ниво \"Строго секретно\". Междусистемната връзка ще бъде възможна само когато са приложени механизми за защита, одобрени от ДАНС, и когато системите имат издаден валиден сертификат за сигурност. Сред мотивите за въвеждане на свързаност на системите е, че \"комуникационните и информационните инфраструктури се превръщат в гръбнак и критичен фактор за управлението и нормалното функциониране на всички системи с национално значение, в т.ч. и за сигурността и отбраната на страната. С осигуряването на свързаност на системите за обработка на класифицирана информация с такива за некласифицирана информация или интернет ще се предостави възможност за по-ефективно и ефикасно изпълнение на функционални задължения, включително по осигуряване на националната сигурност и отбраната на България и изпълнението на конкретни задачи, свързани с членството в ЕС и НАТО - например при участие в съвместни мисии и/или операции\". След приемане на промените ще е необходимо в ДАНС да се обучат висококвалифицирани служители, да се поддържа квалификацията им чрез специализирани обучения и да се осигурят заплатите им. Това означава, че на агенцията ще трябва да бъдат отпускани 188 хил. лв. повече всяка година. Парите за това ще идват от държавния бюджет.  С измененията се въвеждат и определения на някои понятия като \"Граница на комуникационните и информационни системи\"; \"Междусистемна връзка\"; \"Механизъм за защита на границата\"; \"Информационна система от затворен тип\"; \"Kомпрометиращи електромагнитни излъчвания\", както и определение за TEMPEST, което представлява изследване, изучаване и контрол на компрометиращите електромагнитни излъчвания и контрамерките за тяхното потискане и ограничаване. Изменението се аргументира с нуждата от адаптиране на българското законодателство към стратегическата рамка на ЕС и НАТО, в които страната членува. Както и с усъвършенстване на законовата уредба, свързана със сигурността на комуникационните и информационни системи или мрежи, използвани за работа с класифицирана информация. Друг аргумент на промяната е запълване на празноти, регулиращи свързаността между системите за класифицирана информация с тези за некласифицирана информация, в т.ч. и с публични мрежи.", "date": "2018.08.22", "title": "ДАНС ще свързва системи със секретни данни с интернет"}
{"url": "https://www.dnevnik.bg/sviat/2018/08/22/3299922_ruski_grajdanin_podgotvial_isliamistki_atentat_e/", "text": "Германските власти съобщиха днес, че са задържали руски гражданин, заподозрян в заговор за екстремистки ислямистки атентат в Германия заедно с предполагаем френски съучастник, задържан миналата година във Франция, предаде \"Асошиейтед прес\", цитирана от БТА. Федералната прокуратура заяви, че 31-годишният мъж, идентифициран съгласно германските закони само като Магомед-Али С., е задържан вчера в Берлин от полицейски спецчасти и жилището му е претърсено. Задържането му е свързано с разследване на френските правоохранителни органи. Според прокурорите през октомври 2016 г. той е складирал в апартамента си \"значително количество\" експлозив ТАТР за атака в Германия. Мястото и времето за планирания атентат не е установено. ТАТР (триацетон трипероксид), нестабилен самоделен експлозив, е използван при няколко атентата в Западна Европа - в Манчестър през май м.г., в Париж през ноември 2015 г. и в Брюксел през март 2016 г., отбелязва \"Ройтерс\". Според прокуратурата плановете на задържания и предполагаемия му съучастник Клеман Бор, френски гражданин, били осуетени от \"превантивна полицейска мярка\" и двамата се разделили. Клеман Бор заминал за Франция и е арестуван в Марсилия през април 2017 г. за планиране на атака във Франция. Френското разследване дало доказателства срещу Магомед-Али. За Бор се знае, че е близък до чеченски джихадисти, след контакти с които през 2007 г., 14-годишен, приема исляма, допълва \"Франс прес\". Германската прокуратура  утре ще се реши дали той да остане в ареста.", "date": "2018.08.22", "title": "Руски гражданин, подготвял ислямистки атентат, е задържан в Германия"}
{"url": "https://www.dnevnik.bg/analizi/2018/08/22/3299217_zashto_v_rusiia_tolkova_viarvat_vuv_falshificiraneto/", "text": "Слабото познаване на историята заедно с насажданата от официалната пропаганда версия за миналото на Русия като една поредица от бляскави победи и славни дела и редовните изявления на ръководителите на страната за световен антируски заговор пораждат в умовете на значителна част от руснаците поразителни заключения за съществуването на група фалшификатори на историята, които изкривяват фактите и документите, за да навредят на Русия. В понеделник Руският център за изследване на общественото мнение (ВЦИОМ) разпространи новото си проучване сред руснаците за теорията за антируски заговор. В стремежа на някаква група да пренапише руската история вярват две трети от участвалите. Сред младите (18-24 години) тази версия подкрепят около половината. По-рядко вярват тези с висше образование, а по-често - респондентите с образование \"под средно\". Възможно е причината за тази убеденост отчасти да е формулировката на въпроса - на него могат да отговорят положително както тези, които смятат изкривяването на историята като опит у съгражданите им да се възпитава патриотизъм чрез премълчаване на трагичните ѝ страници и грубите грешки на държавното ръководство, така и онези, които настойчиво посочват именно тези страници и грешки. Както отбелязва социологът от ВЦИОМ и ръководител на център за икономически изследвания към президента Олег Чернозуб, мнозинството от анкетираните обвиняват в пренаписването на историята един колективен Запад. Подобна позиция не е изненадваща. Политическите лидери на Русия и тяхното обкръжение през последните години усилено се занимават с миналото и предимно с неговите героични страници, стремят се да създадат \"канонична\" и \"непротиворечива\" историческа картина, в която миналото да е верига от успехи и победи под ръководството на мъдри ръководители. Преди всичко историята се използва от властите като оръдие на идеологическата борба, като средство за собствената им легитимация, включително войната за \"прекрасното вчера\" и \"прекрасното утре\", което ей сега би настъпило, ако не бяха враговете. Държавата би могла да води мащабна просветителска работа, да създава платформи, на които специалистите достъпно да разказват за най-важните епизоди от миналото не само на колегите си, но и на широк кръг интересуващи се от история, без да принизяват на примитивно ниво събития и герои. Но вместо борба с историческото невежество налице е стремеж на държавата и съответните чиновници да възстановят старите и да създадат нови митове за миналото. Специалистите, опитващи се да проучат събитията и осмеляващи да поставят под съмнение легендите, нерядко чуват в отговор публични оскърбления. Важността на просветителската работа е още по-очевидна от това, че руснаците не са много стабилни в познанията си за отечествената и световната история. По  данни на ВЦИОМ от септември миналата година  96% смятат за особено важно да се познае историята. Общо 62% са отговорили правилно кой е обещал на САЩ да им покаже \"къде зимуват раците\" (Никита Хрушчов) и кой е бил единственият президент на СССР (Михаил Горбачов). Други въпроси ги затрудняват - 56% не знаят какво е съкращението ГКЧП (Държавната комисия за извънредното положение, създадена при опита за преврат през август 1991 г. - бел. ред.), 29% са сгрешили, а правилно са отговорили само 15%. Космосът е обект на национална гордост, но 47% изпитват затруднение да отговорят кога СССР е пуснал първия изкуствен спътник в историята на човечеството (октомври 1957 г.), 40% дават неправилен отговор, 13% - правилен. В кои години е била Гражданската война знаят 7%, а Руско-японската - 9%. Едва 13% казват, че Втората световна война започва с нападението на Германия срещу Полша. През 2010 г. правилната дата посочиха 23% от анкетираните, 58% са били убедени, че войната е започнала през 1941 г., а други 5% са посочили съвсем други дати. Създава се парадоксална ситуация, в която гордостта от историята и вярата в налаганите митове фактически подменят познаването на историята или поне елементарното знание за ключови факти в нея. В резултат на тази \"битка за историята\" ориентирите в обществото продължават да се размиват, а \"каноничната версия\" на миналото на едни държавни канали съседства с неговото паранормално тълкуване на други. \"Алтернативните факти\" се използват от недобросъвестни автори за тиражиране на откровено лъжливи версии. Оформи се плеяда публицисти, убеждаващи читателите и зрителите във фалшифицирането на архивните материали. Неумението и нежеланието да се работи с документи се компенсира с подмяната на източниците с догадки и демагогия, включително с обвиняване на професионалните историци, че участват в някакъв заговор. Оттук и острото желание да се стъпи на някаква твърда основа, пък била тя и под формата на \"заговор на група лица\", стремящи се да пренапишат руската история, за да навредят на Русия. Показателно е например, че по данни на \"Левада център\" за секретните протоколи към пакта \"Молотов - Рибентроп\" от 23 август 1939 г. знаят или са чували нещичко 57% от анкетираните, а 35% изобщо не знаят за тях. При това от знаещите и чувалите 70% ги смятат за автентични, но за 30% това са фалшификати. Това е, което поражда увереността на мнозинството към стремежа на някакви измекяри да фалшифицират историята. Пропагандистите и недобросъвестните публицисти могат - без да се опасяват особено от изобличаване, че лъжат и изкривяват фактите - да убеждават аудиторията, че тяхната легенда е истинската история, а оспорващите я специалисти са точно въпросните фалшификатори, с които трябва да се води безпощадна борба за \"правилната\" история.", "date": "2018.08.22", "title": "Защо в Русия толкова вярват в заговор срещу историята на страната"}
{"url": "https://www.dnevnik.bg/analizi/2018/08/22/3299816_kak_trump_pravi_socializma_otnovo_velik/", "text": "\"Един авторитарен президент със съмнителна легитимност и покварен характер е на път да промени Америка за поколения. Федералното правителство е един празник на безнаказаната клептокрация. (...) За младежите, смятащи избирането на Доналд Тръмп за апотеоз на една дълбоко прогнила политическа и икономическа система, съпротивата преминава през реформирането на Демократическата партия като двигател на демократичния социализъм.\"  Това разказва Мишел Голдбърг в коментар в \"Ню Йорк таймс\" по повод победите на предварителните партийни избори на нови имена като Самър Лий, Сара Инаморато и Елизабет Филдър – всичките на възраст между 30 и 37 години. Но има едно още по-ярко име на надигащата се вълна от социалисти в Демократическата партия – изненадващата победа на 28-годишната представителка на крайната левица  Александрия Окасио-Кортес .  Тя успя да отстрани в Ню Йорк конгресмена Джо Кроули, който заемаше поста 19 години наред. Седмици преди вота водеше по популярност с 36 пункта и изгуби от Окасио-Кортес с шокиращите 15 пункта. Понеже районът в Куинс отдавна е силно продемократически, младата дама почти сигурно ще стане конгресмен във Вашингтон. До частичните избори в САЩ за сенатори, конгресмени и губернатори в началото на ноември остават само около 80 дни и анализатори наблюдават с растяща тревога потвърждение на някои от прогнозите си след победата на Тръмп преди две години. След като радикализира Републиканската партия и избирателите ѝ все повече се сплотяват около личността му, а не около някакви програмни принципи, същият процес – но при отсъствието на ярък лидер – се случва в Демократическата партия.  Либералните лявоцентристки позиции, с които Хилъри Клинтън спечели през 2016 г. близо 3 милиона повече гласове от Тръмп, са поставяни днес под въпрос от едно енергично ляво движение. Негови носители са както вътрешни партийни ядра, така и външни за партийните структури кандидати, вдъхновени от доскоро периферния \"демократичен социализъм\" на  Бърни Сандърс . Радикализирането на политиката в САЩ и струпването на енергия не в центъра – както беше през последните 25 години – а в двата полюса, вещае не само остър сблъсък на изборите на 6 ноември. Важно е дали републиканците ще изгубят контрола над Камарата на представителите, защото това би спряло огромна част от агресивните инициативи на Тръмп. Но още по-важно е какъв ще е съставът на двете камари във федералния парламент във Вашингтон, тъй като една такава победа може да се отрази на политическите страсти в страната за години напред. По данни на социологическия институт \"Пю\" от юни 34% от регистрираните избиратели казват, че определят вота си като протест срещу Тръмп, като при демократите този дял достига 61%. Почти толкова (65%) гневни демократи имаше на частичните избори през 2006 г., когато партията спечели 31 места за конгресмени и си върна контрола над долната камара при президента Джордж Уокър Буш. Днес – 12 години по-късно, битката изглежда по-различно заради демографския фактор и политическата тежест на т.нар. милениъли (родени между 1980 и 2000 г.). Американците от това поколение са били на предишните избори през 2016 г. около 71 млн. - втората най-многобройна група след родените между 1940 и 1964 г. (т.нар. baby boomers са били 74 млн.). Прогнозата на \"Пю\" е, че още през 2019 г. милениълите ще ги задминат по численост.  Младите американци симпатизират повече на демократите, но и традиционно малка част от тях гласуват в деня на изборите. \"В момента \"синята вълна\" е движена от млади жени от предградията, но за да победят, демократите трябва да мотивират младежите и цветнокожите\", казва Дейв Уосърман от Cook Political Report. \"Гражданска война\" са думите, които често се чуват при обсъждане на вътрешната битка на между крайно левите и умерените демократи. До момента множество \"прогресивни социалдемократи\" успяха да победят представители с центристки възгледи.  Сара Инаморато е едно от новите лица - тя е избрана за кандидат на демократите в район на Питсбърг и е член на една партия, която допреди две години не играеше никаква роля в американската политика, а сега се превръща в главната опозиционна сила срещу Тръмп. Отново става дума за социалдемократите на Бърни Сандърс – сенатор от 2007 г. (а преди това конгресмен от 1991 г.) и основен конкурент на Хилъри Клинтън за партийната номинация преди две години. Макар днес да е на 76 години, още тогава той увлече хиляди млади американци с визия за социализъм по американски, която едни определят като финансово невъзможен за реализиране популизъм, а други – като \"хипстър социализъм\" от скандинавски тип. На конгреса на Демократическата партия той подкрепи Клинтън, но и призова младите си последователи да продължат започнатата \"политическа революция\". Социалдемократическото движение в САЩ играе днес роля в американската политика, каквато малцина си спомнят да е имало. Но това предизвика притеснения сред партийните стратези във Вашингтон - че в крайна сметка в деня на изборите радикалните кандидати няма да са предпочитането на широката публика. А това носи риск от провал на усилието да си върнат контрола над долната камара на Конгреса, коментира \"Вашингтон пост\". А може би партийните стратези грешат? Сензацията  Александрия Окасио-Кортес  е резултат на кампания на свръхлиберални идеи и обещания, включително безплатно здравеопазване, качественото и достъпно образование, икономическо, социално и полово равенство.   Милениъли, гласували за социалдемократи в техния регион, казват пред \"Ню Йорк таймс\", че традиционните демократи \"очевидно се провалят в търсенето на начин да вдъхновят страната\". Тази тенденция ясно бе очертана още през 2017 г. от проучване на \"Харвард-Харис\". \"Нужно е фундаментално преосмисляне на посоката, в която върви Демократическата партия\", продължава да агитира Бърни Сандърс. В първичните избори това лято и Републиканската партия изпъква с крайни и \"екстремни\" кандидати. Да, Окасио-Кортез обещава напълно безплатно здравеопазване за всички (според \"Вашингтон пост\" това би струвало около 1.4 трлн. долара годишно), без да дава обяснение как ще бъде финансирано. Но републиканците имат хора като Дан Фишър – кандидат за губернатор на щата Оклахома, който гарантира, че ще \"игнорира съдебните решения и ще криминализира абортите\". И той не дава конкретни аргументации за реализиране на плана си.  Този тип радикални обещания събират изненадващ брой последователи, макар идеите често да са напълно ирационални, а представителите им да са с малко или нулев политически опит. И това са само част от множество примери, които повдигат въпроса дали центристката политика в САЩ е на път да залезе под натиска на социализма и \"алтернативното\" дясно и растящата им популярност сред младите. Проучвания сочат, че демократите са тези, които по-рязко изоставят политическия център. Те привличат повече медийно внимание, но не е за подценяване трансформацията и на републиканците. За година и половина на власт Тръмп успя да сплоти привържениците на партията около личните си възгледи, търговски войни и нападки срещу съюзници и медии. Ръководството на партията не успява – или не смее – да говори за принципи и решения, които не сеят разделение в обществото, защото вижда, че подкрепените от президента кандидати печелят. Дори когато са радикални до степен, доскоро немислима в американската политика. \"Не само партиите стават идеологически хомогенни, но и хората\", пише Дейвид Греам за изданието \"Атлантик\". Той визира проучване на социолозите от \"Пю\", което сочи, че преди близо две десетилетия ситуацията е била съвсем различна. Американците са били цялостно по-умерени в политическите си виждания, а и партиите са имали по-малко разногласия (даже партийните стратези са окуражавали демократите и републиканците да не се съгласяват прекалено едни с други, за да могат избирателите по-лесно да заемат страна). През 90-те години повечето американци са имали смесени консервативни и либерални виждания. През 1994 г. например 23% от републиканците са били по-либерални от средностатистическия демократ, а 17% от демократите са били по-консервативни от средния републиканец. По последните данни от 2017 г. на \"Пю\" тези групи са се стопили до едва 1% и 3%. Не че са изчезнали привържениците на центристката политика. Но те не визират \"третия път\" на Бил Клинтън и Тони Блеър, а все по-често говорят за \"радикален център\" и дават за пример Еманюел Макрон, който на изборите от май 2017 г. едва не унищожи старите партии вляво и вдясно. \"Защо бихме толерирали две остарели политически партии, останали в една неработеща система векове след векове\", пита Чарлз Уийлан в книгата си The Centrist Manifesto.  В САЩ това може да се окаже коварна пътека.  Във Франция бившият банкер Макрон поведе едно либерално движение, заело политическия център с обещание за повече прагматизъм в държавното управление, свободна търговия и по-хуманен вид пазарна икономика. В САЩ след идването на власт на Доналд Тръмп значителна част от поколението Y поставя под въпрос капиталистическия модел изобщо. Проучване на YouGov показва, че 42% от анкетираните от тази възрастова група биха избрали да живеят в капиталистическа държава, но 44%, но биха предпочели социалистическа. Половината от останалите под 15% симпатизират на комунистическа държава. Единствената възрастова група, която масово е \"за\" капитализма, са хората над 50 години. Майкъл Томаски пита в коментар за \"Ню Йорк таймс\" как така бързо социализмът се оказва по-привлекателен за 20-годишните американци. Под заглавие \"Какво си мислят капиталистите?\" Томаски твърди, че също както с липсата на реформи императорите в Русия са създали предпоставки за болшевизма, така видът капитализъм, който се практикува в САЩ през последните десетилетия, тласка младите да се обърнат към социализма. \"Ако сте на 28 години като Александрия Окасио-Кортез, какво сте видели през съзнателния си живот\", пита той. Авторът не изключва в очите на младежи на семейства от средната класа образът на страната да се е променил драстично спрямо този на предишните поколения. Според него те са били свидетели не само на финансовата криза, избухнала през 2007-2008 г., но и на това как виновниците от \"Уолстрийт\" остават безнаказани и банките им са спасявани с пари на данъкоплатците, докато години наред \"богатите стават по-богати, а правителството не спира да им намалява данъците\". Изненадващо ли е тогава, че сред регистрираните като гласоподаватели милениъли определящите се като демократи са 59%, а като републиканци – 32%, с тенденция първите да се увеличават, а вторите да намаляват. Тук отново всичко опира до избирателната активност. Различни проучвания показват, че най-младите (18 - 29 години), които са \"абсолютно сигурни\", че ще гласуват на 6 ноември, са 28-32%, докато при възрастните избиратели този дял достига 74%. И това все пак изглежда по-добре от предишните частични избори през 2014 г., когато младите гласували бяха 23%, и то категорията бе разширена до 34 години. Тогава демократите изгубиха Сената.  В крайна сметка ноемврийският вот ще бъде тест за това колко вляво може да отиде тази нова \"синя вълна\". Тръмп не спира да радикализира своите избиратели и ако това се окаже печеливша стратегия и демократите не постигнат целите си, най-вероятно ще има ново сътресение в американската политика. Или \"прогресистите\" окончателно ще изгубят контрол над Демократическата партия, или разочарованите от опита да я превърнат в свръхлиберална опозиционна сила ще се откажат и ще си създадат съвършено нови партийни играчи още по-вляво.  От това се опасяват стратезите на демократите във Вашингтон, защото е много вероятно подобен процес да вкара партията в дълбока криза и да донесе преизбиране на Доналд Тръмп през 2020 г. И тогава някой отново ще напише: \"Един авторитарен президент със съмнителна легитимност и покварен характер е на път да промени Америка за поколения.\"", "date": "2018.08.22", "title": "Как Тръмп прави социализма отново велик"}
{"url": "https://www.dnevnik.bg/sport/2018/08/22/3299835_biagane_do_cherni_vruh_shte_otbeleji_123_godini/", "text": "С бягане от центъра на София до Черни връх ще бъде отбелязана 123-ата годишнина от началото на организираното туристическо движение в България. Събитието \"Витоша рън\", което се организира от сдружение \"Маратон\" и община София, ще се проведе за 12-и път в неделя. Стартът ще бъде даден в 9.00 часа пред билетния център на НДК. Надпреварата е с дължина 18 км при обща положителна денивелация 1734 метра. По трасето ще има три подкрепителни пункта, като маршрутът ще бъде маркиран с ленти и табели. Паралелно с \"Витоша рън\" ще се проведе колоездачен поход и аматьорско състезание по планинско бягане с дължина 4 км. Началото на надпреварите ще бъде дадено съответно в 10.00 и 11.00 часа пред хотел \"Морени\". Участието е без входна такса, като организаторите са осигурили безплатен транспорт за всички желаещи. Автобуси ще тръгнат от 8.30 часа от Националния стадион \"Васил Левски\". До момента за \"Витоша рън\" са се регистрирали над 250 души. Контролното време за изкачването до върха ще е 5 часа. Рекордът се държи от Шабан Мустафа, който през 2015 г. измина трасето за 1.36:46 часа. Таксата за участие до 24 август е 30 лева, а в деня на състезанието е 35 лева.  Регистрацията ще става през сайта на сдружение \"Маратон\"  или на място в периода 9.30 - 10.30 ч.", "date": "2018.08.22", "title": "Бягане до Черни връх ще отбележи 123 години организиран туризъм в България"}
{"url": "https://www.dnevnik.bg/biznes/2018/08/22/3299823_kabinetut_nabeliaza_za_priemane_zakoni_svurzani_s/", "text": "Правителството одобри План за действие, който ще помогне на страната към юли 2019 г. да осъществи плавен преход към валутния механизъм ERM II, наричан още \"чакалнята за еврозоната\" и към Банковия съюз, съобщи правителствената пресслужба. Мерките са следствие от обявеното от България в края на юни искане за присъединяване към двата механизма и последвалия отговор от еврогрупата с пътна карта за реформи. Мерките от Плана за действие трябва да се изпълнят до края на юни 2019 г. като измененията в законодателството се очаква да преминат през Народното събрание до края на тази година. Сред тях е \"засилване на рамката на надзора в банковия сектор чрез тясно сътрудничество с Европейската централна банка (ЕЦБ) и предприемане на необходимата подготовка в съответствие със съществуващите процедури\". Министерството на финансите по-рано този месец вече  обяви на сайта си  за обществено обсъждане промени в Закона за БНБ, свързани с кандидатстването във валутния съюз.  Правителственият план предвижда също въвеждане до края на 2018 г. на макропруденциални инструменти в Закона за кредитните институции, позволяващи налагането на системно ниво на изисквания към кредитополучателите. Съобщението на правителствената пресслужба изброява също: - засилване на надзора върху небанковия финансов сектор (пенсионни фондове и застрахователни дружества); - подобряване на рамката за несъстоятелността след извършване на преглед на законодателството и изготвяне на съответните законови изменения; - засилване на рамката за борба с изпирането на пари; - модернизиране на рамката за управление на държавните предприятия посредством преглед и оценка на законодателната, регулаторната и функционална рамка и отправяне на препоръки, свързани с преодоляването на несъответствията между българското законодателство и най-добрите международни практики. Предвижда се също изготвяне на законодателни текстове в съответствие с насоките на ОИСР и ратифициране от Народното събрание на Споразумение за прехвърлянето и взаимното използване на вноски в Единния фонд за преструктуриране, текста на което министрите одобриха днес. Изпълнението на изброените мерките ще осигури спазването на предварително поетите ангажименти в области на политиката, които са от голямо значение за плавния преход към ERM II и към Банковия съюз до юли 2019 г. и като краен резултат да се въведе еврото след изпълнение на всички критерии за конвергенция, се казва в съобщението.", "date": "2018.08.22", "title": "Кабинетът набеляза за приемане закони, свързани с еврозоната"}
{"url": "https://www.dnevnik.bg/evropa/2018/08/22/3299939_edna_svatba_ne_promenia_poziciiata_na_avstriia_za/", "text": "Австрия напълно споделя позицията на Европейския съюз спрямо Русия, заяви канцлерът Себастиан Курц след критиките по повод присъствието на Владимир Путин на сватбата на австрийския външен министър, предаде \"Ройтерс\". Карин Кнайсл  танцува с Путин  на сватбата си през уикенда и след края на танца му се поклони, което накара някои местни медии да я обвинят, че подкопава политиката на ЕС към Русия. Блокът наложи на Москва санкции заради анексирането на Крим през 2014 г. Отношенията между ЕС и Русия са обтегнати и по други въпроси. \"Нашата позиция в Европа не е променена заради една сватба\", заяви Курц по време на пресконференция. \"Външната ни политика към Русия е ясна... Ние сме ангажирани с всички решения на ЕС\", допълни канцлерът. Курц, чиято страна в момента  е ротационен председател на Съвета на ЕС , заяви, че се надява да подобри отношенията между ЕС и Русия чрез по-интензивен диалог. За разлика от повечето западноевропейски държави Австрия не изгони руски дипломати след отравянето на бившия двоен агент Сергей Скрипал и дъщеря му във Великобритания. Лондон и съюзниците му обвиниха Москва, която обаче отрича да е замесена в случая. Курц заяви, че е обсъдил връзките между ЕС и Русия, както и други въпроси, с Путин по време на кратката му визита в Австрия. Австрийският вицеканцлер и лидер на участващата в коалицията Партия на свободата Хайнц-Кристиан Щрахе заяви, че визитата на Путин показва дълбокото му уважение към Австрия. \"Това е нещо позитивно и мисля, че много австрийци споделят този възглед\", заяви Щрахе, чиято партия има споразумение за сътрудничество с партията на Путин \"Единна Русия\". Щрахе призова за прекратяване на санкциите на ЕС срещу Москва.", "date": "2018.08.22", "title": "Една сватба не променя позицията на Австрия за Русия, увери Курц"}
{"url": "https://www.dnevnik.bg/ot_vas/novini_ot_vas/2018/08/22/3299664_v_paradais_niama_zabraneni_neshta/", "text": "Както се е изразил подалият сигнала за този автомобил: \"В \"Парадайс\" (рай) няма забранени неща\", описва добре степента на зачитане на правилата в България.", "date": "2018.08.22", "title": "В \"Парадайс\" няма забранени неща"}
{"url": "https://www.dnevnik.bg/sport/2018/08/22/3299937_rio_vse_oshte_dulji_milioni_za_letnite_olimpiiski_igri/", "text": "Две години след края на летните олимпийски и параолимпийски игри в Рио де Жанейро организаторите все още имат значителни дългове. Домакините все още не са изплатили всичките си задължения към строителни компании, доставчици и служители. \"Има неизплатени суми към доставчици, има трудови дългове, има задължения около билетите, има дължими суми за спортни обекти, които трябва да върнем и да коригираме някои неща. Общо взето, тези четири пера формират нашия дълг\", заяви изпълнителният директор на Рио 2016 Рикардо Траде, цитиран от в. \"Глобо\". Най-голямото задължение е към френската компания GL Events. Тя беше един от главните изпълнители в организацията на Рио 2016, като дълговете към нея са около 11 милиона евро, твърди седмичната новинарска програма \"Фантастико\". Налице са и сериозни притеснения около екологичния проект за почистването на силно замърсения залив Гуанабара. При кандидатурата на Рио де Жанейро за домакинство един от основните ангажименти на организаторите беше да намалят нивото на замърсяване с до 80%. Домакините заявиха преди време, че са почистили най-малко 60% от Гуанабара. Според \"Фантастико\" обаче заливът продължава да бъде изключително замърсен от канализацията. Друг от проблемните проекти е \"Гората на спортистите\". Той предвиждаше засаждане на 13 000 семена от 207 растителни вида и беше обявен по време на церемонията по откриването на игрите. Твърди се, че проектът е стигнал до застой заради спорове около това кой трябва плаща за продължаването му. Според  доклад на комисията за олимпийско наследство (AGLO) от миналото лято  домакинството на летните олимпийски и параолимпийски игри в Рио де Жанейро е струвало 13.2 милиарда. Това е с 4.4 милиарда над планирания бюджет.  В същото време организаторите на Рио 2016 и Международният олимпийски комитет (МОК) са опитали да оспорят заключенията за наследството от игрите с поредица от видеоклипове, които подчертават положителни проекти, разказва insidethegames.biz. Те твърдят, че новата инфраструктура и подобренията в транспорта са \"стимулирали ежедневния живот на три милиона души\", както и че домакинството на игрите е допринесло за постигането на \"най-съвременна транспортна система\". От организационния комитет и МОК за изтъкнали още, че местата в олимпийския парк в Рио де Жанейро са \"активни целогодишно\". Това включва олимпийския колодрум, който тази година е бил домакин на световното първенство по колоездене на писта за хора с увреждания. Колодрумът е дом на бразилския национален отбор по колоездене. Това е било първото световно първенство, проведено на това съоръжение, откакто приключиха олимпийските игри. Домакините твърдят още, че олимпийският комплекс за тенис и трите зали \"Кариока\" също се използват редовно. Временните басейни, които бяха използвани за игрите, са демонтирани, преместени и са в употреба, се казва още в отчета за двегодишнината от края на Рио 2016. \"Олимпийското игрище за голф защитава животински видове и осигурява спортно наследство\", допълват организаторите. ", "date": "2018.08.22", "title": "Рио все още дължи милиони за летните олимпийски игри"}
{"url": "https://www.dnevnik.bg/evropa/2018/08/22/3299964_brjuksel_vse_oshte_ne_moje_da_ubedi_nikoia_strana_da/", "text": "Все още се търси решение на проблема с мигрантите, блокирани на борда на италианския кораб \"Дичоти\" в пристанището Катания на остров Сицилия, съобщи днес Европейската комисия, цитирана от ДПА. Това означава, че все още никоя европейска държава не е предложила да приеме  177-те нелегални мигранти , спасени миналия четвъртък, или поне част от тях, добавя агенцията. От неделя, когато Италия разреши на кораба да акостира на нейна територия и отправи призив за помощ, комисията се опитва да намери координирано решение чрез контакти със страните членки, каза говорителят Тове Ернст. \"Приоритет за нас е да се гарантира, че тези хора получават грижата, от която се нуждаят\", добави тя. /БТА", "date": "2018.08.22", "title": "Брюксел все още не може да убеди никоя страна да приеме блокираните в Италия мигранти"}
{"url": "https://www.dnevnik.bg/sport/2018/08/22/3299931_germanskite_futbolni_fenove_obeshtaha_novi_protesti/", "text": "Обединението на германски футболни фенклубове прекрати разговорите си с Германския футболен съюз (DFB) и с местната лига (DFL) и обеща протестите да продължат и през новия сезон. Недоволството е насочено към прекалената комерсиализация на футбола и алчността на двете организации, казват феновете. \"След две срещи между представители на феновете и представители на DFB и DFL началната еуфория бързо изчезна. Все повече имаме усещането, че - както в предишни десетилетия, те просто използват думи, с които да се харесат, но избягват всякакви реални действия\", пише в изявлението на феновете. Преди година футболният съюз се съгласи да започне разговори с привържениците, насочен към различни теми, свързани с колективните наказания на публиката, използването на мегафони, барабани и др. През пролетта  феновете на \"Борусия\" (Дортмунд) реагираха остро и протестираха срещу въвеждането на мачове в понеделник . Миналия уикенд протести имаше на няколко стадиона в мачовете от първия кръг за Купата на Германия. Почитатели на \"Байерн\" хвърлиха ленти за касови апарати, тоалетна хартия и плажни топки на терена по време на мача с \"Дрохтерсен\", което доведе до прекъсването му за пет минути. От DFB и DFL излязоха с общо обръщение, в което посочват, че съжаляват за решението на феновете и че виждат напредък в разговорите. Организацията на запалянковците обаче даде знак, че протестите ще продължат и през новия сезон в Бундеслигата, който започва в петък. \"Ще ни забележите и този сезон\", посочиха феновете.", "date": "2018.08.22", "title": "Германските футболни фенове обещаха нови протести срещу \"алчността и комерсиализацията\""}
{"url": "https://www.dnevnik.bg/sviat/2018/08/22/3299961_koen_smiata_trump_za_nepodhodiasht_za_prezident_i_e/", "text": "Майкъл Коен, доскорошният личен адвокат на Доналд Тръмп, се съмнява, че президентът е лоялен на Съединените щати, и не смята, че е подходящ за поста си. Това заяви адвокатът му Лани Дейвис пред телевизия MSNBC часове след като клиентът му сключи сделка с прокуратурата, в която признава вината си за няколко финансови престъпления в периода 2012 - 2017 г. и заявява под клетва, че поне едно от тях е извършил през 2016 г. по нареждане на бъдещия държавен глава. Дейвис добави, че Коен не желае да получи амнистия от Тръмп, включително защото смята, че той злоупотребява с това си правомощие. \"Той няма да поиска и не иска нищо от Доналд Тръмп\", казва защитникът му. Заедно с обявяването във вторник за виновен в 8 сериозни финансови престъпления на бившия ръководител на предизборния щаб Пол Манафорт това се случва едва около 80 дни преди частичните избори, на които Демократическата партия ще опита да си върне контрола над Камарата на представителите. От Белия дом не коментират дали президентът би обмислил амнистиране на Коен, но в сряда той написа в \"Туитър\", че признанието му за нарушаване на закона за финансиране на политически кампании всъщност е за нещо, което \"не е престъпление\". Прокуратурата и самият Коен смятат, че това е престъпление, докато президентът и сегашният му адвокат Руди Джулиани настояват, че пуснатият под гаранция от 500 000 долара адвокат си е съчинил всичко, \"за да получи споразумение\". Преди това Тръмп нападна човека, който повече от 10 години бе в ръководството на неговата основна бизнес структура Trump Organisation и е зам.-председател по финансовите въпроси на ръководството на Републиканската партия: \"Ако някой си търси добър адвокат, горещо му препоръчвам да не използва услугите на Майкъл Коен.\" В съдебните документи не се среща името на Тръмп, но безспорно е посочено, че става дума за него. Дейвис го обвини в сряда, че директно е замесен в признатите от клиента му престъпления. Споразумението не включва съгласието на Коен да сътрудничи с разследващия екип на специалния прокурор Робърт Мюлър, но Дейвис каза в интервюто за MSNBC, че клиентът му притежава информация, която ще е интересна за разследването на руската намеса в американските избори през 2016 г. Коен имал \"информация... относно две неща - за заговор от руснаци за корумпиране на американската демокрация и за това, че тази информация не е докладвана на ФБР\". Пред Си Ен Ен адвокатът допълни, че \"Коен има данни, които може да представляват интерес за специалния прокурор за това дали Доналд Тръмп предварително е знаел за хакерската атака срещу електронната поща\" на демократите. Екипът на Мюлър вече отправи обвинения към 12 служители на разузнаването на Русия за това, че са участвали в незаконното проникване в компютърните мрежи на кампанията на Хилъри Клинтън и на Демократическата партия.", "date": "2018.08.22", "title": "Коен смята, че Тръмп не става за президент и е готов да говори пред Мюлър, заяви адвокатът му"}
{"url": "https://www.dnevnik.bg/politika/2018/08/22/3299866_izlishno_uprajnenie_akciia_za_reiting_i_oshte/", "text": "От \"Без коментар\" до \"Излишно упражнение\". Така реагираха коалиционните партньори на лидера на \"Атака\" Волен Сидеров на  предложението му за анекс към договора за добросъседство с Македония , с който Скопие да се въздържа от всякакви спекулации и опити да присвоява исторически личности или събития. Идеята на Сидеров е парламентът да приеме решение, с което да възложи на Министерския съвет да анексира споразумението между двете страни. От ГЕРБ се въздържаха от коментар пред \"Дневник\" с мотива, че е необходимо да се събере парламентарната група на партията, за да обсъди предложението. Зам.-председателят на ВМРО Ангел Джамбазки обяви упражнението на Сидеров за излишно, тъй като и в момента в договора било записано, че Македония няма териториални и други претенции. \"В момента българският национален интерес е \"да махнем границата\" между Охрид и Черно море, да работим за присъединяване на Македония към ЕС. Просръбски и проруски партии и медии в Македония говорят колко е лош договорът, както и че трябва да се променя. Ако и в България се говори така - това е странно съвпадение на позиции. За кого работи това\", коментира Джамбазки пред \"Дневник\". Вицепремиерът и лидер на НФСБ Валери Симеонов и заместникът му в партията Борис Ячев не отговаряха на мобилните си телефони. Лидерът на БСП Корнелия Нинова обяви, че социалистите са в парламента и чакат да видят какво ще е предложението. По думите й обаче Сидеров \"първо трябва да се стикова с коалиционните си партньори\" и евентуалният анекс да бъде внесен в Народното събрание от кабинета на Бойко Борисов. \"Тези самосиндикални акции в опит да си върне загубеното доверие и рейтинг просто не изглеждат сериозни, поставени по този начин. Иначе въпросите са много сериозни\", обяви Нинова в отговор на въпрос на \"Дневник\". Тя припомни, че само БСП е имала позиция по изказването на македонския премиер Зоран Заев, че Илинденско-Преображенското въстание е македонско. \"Ние първи заявихме, че добросъседските отношения на България; мирът, който искаме на Балканите; развитието на Балканите в посока интеграция в Европа и европейско бъдеще за Македония; нашите приятелски отношения с партията на Зоран Заев и моите лични приятелски отношения с него - всичко това не може да бъде за сметка на българската идентичност, на българския национален интерес, на авторитета и името на България\", обяви Нинова. Според зам.-председателя на парламентарната група на ДПС Хамид Хамид акцията на Волен Сидеров цели да се изчистят отношенията в коалицията \"Обединени патриоти\". \"Националистите, освен че вредят на България, вредят и на Балканите. Те трябва да бъдат изхвърлени от властта\", обяви Хамид пред \"Дневник\".", "date": "2018.08.22", "title": "\"Излишно упражнение\", \"Акция за рейтинг\" и още коментари за идеята на Сидеров за анекс на договора с Македония"}
{"url": "https://www.dnevnik.bg/sviat/2018/08/22/3299988_kitaiskiiat_prezident_poiska_chist_i_dobrodetelen/", "text": "Интернет трябва да е място на чистота и добродетел и трябва да се оказва съпротива на вулгарни онлайн прояви в сферата на културата. Това обяви президентът на Китай Си Цзинпин на среща с държавни служители, отговарящи за пропагандата в страната, предаде \"Ройтерс\". Според държавни издания на срещата, продължила два дни, са присъствали и представители на големите свързани с институциите медии, както и на китайския интернет регулатор. Агенция \"Синхуа\" цитира Си с думите, че пропагандата трябва да е на \"централно\" място. \"Отхвърлете вулгарното, отхвърлете кича. Предлагайте по-здравословни, висококачествени произведения на културата и изкуството\", продължава държавният глава. Според него хората, които работят в сферите на културата и изкуството, трябва да са отговорни и да уважават закона. Китайските власти настояват и че всички правителства трябва да регулират интернет в името на националната сигурност и обществената стабилност, предаде \"Ройтерс\". Стриктният режим на цензура на Китай и много интернет ресурси не могат да се използват от потребителите. \"Гугъл\" и \"Фейсбук\" например са недостъпни в страната, макар \"Алфабет\" да опитва да се върне  чрез цензурирана търсачка . Според наблюдатели обаче контролът е станал още по-затегнат, откакто Си дойде на власт през 2012 г. През януари \"Синхуа\" съобщи, че само през 2017 г. са били затворени 127 хил. сайта заради неприлична и друга \"вредна\" информация.", "date": "2018.08.22", "title": "Китайският президент поиска \"чист и добродетелен\" интернет"}
{"url": "https://www.dnevnik.bg/bulgaria/2018/08/22/3300126_postignato_e_suglasie_v_spora_s_detskiia_radiohor/", "text": "Генералният директор на БНР Александър Велев постигна съгласие с диригентката на детския радиохор Венеция Караманова и група от родителите на среща, която се проведе днес в сградата на общественото радио, съобщи БНР. Детски лагер ще има и Караманова ще води детския радиохор, е решено на срещата. Творческата ваканция на децата в село Кранево е от 26 август до 6 септември. Преди два дни  деца от детския хор на Българското национално радио пяха  днес пред сградата на радиото в знак на протест срещу освободения директор на хора Венеция Караманова, а по-рано днес  п ремиерът Бойко Борисов призова  директора на българското национално радио Александър Велев и Съвета за електронни медии (СЕМ) да поемат отговорност по проблема.  Миналия петък родители на деца от хора разпространиха писмо , в което описват причините за острата реакция срещу ръководството на БНР. Хорът трябваше да бъде поет от назначената на щат през март Теодора Димитрова, която в продължение на 10 години е работила в детския радиохор. В последните 7 години Венеция Караманова е работила за хора на граждански договор, тъй като от 2011 г. тя е в пенсионна възраст.", "date": "2018.08.22", "title": "Постигнато е съгласие в спора с детския радиохор"}
{"url": "https://www.dnevnik.bg/sviat/2018/08/22/3300019_v_idlib_djihadisti_i_buntovnici_suzdavat_trevogi_na/", "text": "Убийствата и отвличанията се увеличават в сирийската провинция Идлиб и провокират гнева на местните жители срещу джихадистите и бунтовниците, които контролират този граничещ с Турция регион в Северозападна Сирия, превърнал се вече в мишена за режима. В тази провинция с 2.5 млн. жители, където се разпорежда групировката \"Хайят Тахрир аш Шам\", намериха подслон и много други бунтовнически фракции и \"спящи клетки\" на групировката \"Ислямска държава\" (ИД). Експертите казват, че там има и клетки, които работят за режима. Десетки хиляди бунтовници и цивилни се преселиха там от бунтовническите бастиони, преминали под контрола на режима на Башар ал Асад след смъртоносната офанзива през последните месеци, извършена с помощта на Русия, и постигнатите споразумения, по силата на които бунтовниците се предадоха. Идлиб е сцена на междуособни сблъсъци между бунтовническите фракции, а цивилните, които вече плащат тежката цена на войната, започналата през 2011 г. и отнела живота на повече от 350 хил. души, са косвените им жертви. В този последен голям бастион на сирийските бунтовници се увеличиха нападенията с коли бомби, минираните пътища и въоръжените нападения, твърди Сирийският център за наблюдение на правата на човека. Става дума за атаки, за които рядко някой поема отговорност. От април 270 души, сред които 56 цивилни, бяха убити при нападения, насочени срещу ръководители и бойци на ХТШ или срещу бунтовници в Идлиб и бунтовническите територии в съседните провинции Хама и Алепо, посочва мониторинговата организация. Несигурността създава атмосфера на психоза сред местните жители. \"Когато се качвам в колата си, внимателно я оглеждам, за да съм сигурен, че няма взривно устройство\", споделя пожелал анонимност боец в Южен Идлиб. \"Когато преминавам в близост до боклукчийски камион, ускорявам от страх да не избухне бомба.\" На петъчната молитва той си избира място, което е възможно най-далеч от входа на джамията, за да се защити в случай на атентат. Най-малко два пъти, през 2017 г. и в началото на тази година, в Идлиб имаше ожесточени сражения между ХТШ и мощната бунтовническа групировка \"Ахрар аш Шам\", която в началото на този месец се обедини с други бунтовнически групировки в Национален фронт за освобождение (подкрепян от Турция), за да се изправи срещу джихадистите. Мозъчният тръст \"Център Омран\", базиран в Истанбул, твърди в скорошен доклад, че \"хаосът в сферата на сигурността\" в Идлиб се дължи най-вече на \"конкуренцията между големия брой местни сили\". Нестабилността намалява популярността на бунтовническите групировки, казва пред \"Франс прес\" авторът на доклада Науар Оливър. \"Много от жителите на Идлиб мразят ХТШ и всеки момент са готови да въстанат\". Боецът от Южен Идлиб също не крие раздразнението си от ХТШ: \"Това е най-мощната сила в провинцията, тя би трябвало да гарантира сигурността\", казва той. През юни медици и аптекари в Идлиб в продължение на три дни стачкуваха жертва на които стават и техни колеги. Впоследствие този месец бе отвлечен и високопоставеният служител от министерството на здравеопазването доктор Халил Агха. Той бе освободен седмица след похищението след платен откуп в размер от 100 000 долара, твърдят службите за сигурност. Изправени пред общественото недоволство, ХТШ и някои бунтовнически групировки извършиха нападения срещу клетки на ИД, която пое отговорност за бомбените атентати. ХТШ и бунтовниците са задържали напоследък също така и десетки сирийци, заподозрени в \"шпионаж в полза на режима\", твърди Центърът за наблюдение на човешките права, а в доклада на центъра \"Омран\" се споменава за \"въоръжени клетки на ИД и на режима\" в региона. \"Клетки на режима се опитват да дестабилизират Идлиб, за да започне военна операция\", заяви за АФП Халед ал Али, високопоставен представител на ХТШ. Президентът Асад обяви миналия месец превземането на Идлиб за приоритет. Подобна офанзива би засегнала само периферните части на провинцията, което ще позволи на Турция и Русия да постигнат споразумение за съдбата й, прогнозират експерти. Гневът на населението би могъл обаче да \"улесни задачата на режима\", подчертава Оливър. \"Цивилните биха приели всякакво решение, което е алтернатива на присъствието на бунтовниците.\" \"Ситуацията е страшна\", признава жител на контролирано от бунтовниците село в Хама. \"Хората не излизат от домовете си освен при спешна необходимост\". При тези условия регионът ще стане \"лесна плячка за руснаците\", казва той със съжаление. /БТА", "date": "2018.08.22", "title": "В Идлиб джихадисти и бунтовници създават тревоги на местните"}
{"url": "https://www.dnevnik.bg/photos/2018/08/22/3299766_fotogaleriia_svetovnite_snimki_na_denia_-_22_avgust/", "text": "Мюсюлмани се молят в Голямата джамия в Делхи, Индия.", "date": "2018.08.22", "title": "Фотогалерия: Световните снимки на деня - 22 август 2018 г."}
{"url": "https://www.dnevnik.bg/sviat/2018/08/22/3300005_inflaciiata_vuv_venecuela_moje_da_dostigne_44_mln/", "text": "До края на годината инфлацията във Венецуела може да достигне 44 млн. процента, информира ТАСС, цитирана от БТА. Това прогнозира венецуелският икономист Хосе Торо Харди, като се позовава на анализатори, сред които е и бившият венецуелски министър на планирането Рикардо Хаусман. Икономистът обяснява, че инфлацията е достигнала ръст 28 на сто за една седмица, и допълва, че правителството емитира пари, като не ги печата, а ги пуска в цифров вид. Това е причината в страната да има първата цифрова хиперинфлация, допълва той. През юли по последни оценки на парламентарната комисия по финанси инфлацията във Венецуела на годишна основа е била близо 83 хил. процента. След деноминацията на националната валута в понеделник от банкнотите са премахнати 5 нули, а новата валута се казва суверенен боливар. Той вече е обвързан с венецуелската криптовалута \"петро\". Официалният обменен курс е 60 суверенни боливара за един долар и 68.65 боливара за 1 евро. Преди реформите президентът на Венецуела Николас Мадуро обявява, че от 1 септември се увеличава минималната работна заплата 34 пъти. Когато това стане, тя ще достигне половин \"петро\", или 1800 суверенни боливара спрямо 52 суверенни боливара преди увеличението.", "date": "2018.08.22", "title": "Инфлацията във Венецуела може да достигне 44 млн. процента до края на годината"}
{"url": "https://www.dnevnik.bg/bulgaria/2018/08/22/3300130_maluk_samolet_padna_krai_shumen_dvama_sa_postradali/", "text": "Малък самолет падна в овощна градина край Шумен. Сигналът за инцидента е постъпил в 19.20 часа, съобщи агенция \"Фокус\". На място са изпратени екипи на полицията, пожарната и центъра за спешна медицинска помощ. Падналият самолет е четириместен, но в него са пътували двама души - мъже на 62 и 26 години от Шумен. Двамата са били в съзнание след падането и сами са излезли от машината. Те са закарани в болницата. Падналият самолет е обезопасен, акумулаторите му са разкачени, но има лек теч на гориво от единия резервоар и затова екип на пожарната ще остане там през нощта да дежури. Все още няма информация за причината на катастрофата. Работата по случая продължава под надзора на прокурор от окръжната прокуратура.", "date": "2018.08.22", "title": "Малък самолет падна край Шумен, двама са пострадали"}
{"url": "https://www.dnevnik.bg/sviat/2018/08/22/3300129_merkel_iska_za_pruv_put_ot_1967g_germanec_da_otlavi/", "text": "Макар да има поне една година до сформирането на новата Европейска комисия и съставът ѝ да зависи от резултатите от изборите за Европейски парламент в края на май 2019 г., канцлерът Ангела Меркел има нов приоритет - германец да наследи Жан-Клод Юнкер. Ако се случи, това не само ще означава, че Берлин е склонен да се откаже от битката за поста на управител на Европейската централна банка, но и че за пръв път от 1967 г. насам представител на Германия ще оглави Европейската комисия. Това твърди авторитетното и влиятелно германско издание  \"Ханделсблат\" , позоваващо се на свои източници от Берлин и Брюксел. Продължаването в централата на ЕЦБ във Франкфурт на кариерата на Йенс Вайдман, управителя на германската централна банка, изглежда, вече не е водещият приоритет, допълва всекидневникът. Финансовият \"ястреб\" от Бундесбанк е непопулярен в Южна Европа и, изглежда, няма да е подходящ за фазата на промяна на политиката на ЕЦБ, която предстои. За сметка на това Меркел може да се фокусира върху кампания да осигури най-високото място в Европейската комисия за свой сънародник, какъвто на този пост не е имало от Валтер Халщайн, който бе председател на Комисията на Европейската икономическа общност (ЕИО) в периода 1958-1967 г. След евроизборите от 25-26 май 2019 г., на които се очаква силно представяне на евроскептични и популистки партии, може да се окаже недостатъчно двете най-големи политически групи в Европейския парламент да решат кой ще новият председател на еврокомисията. Тази традиция може да бъде нарушена и да се наложи привличането на трета парламентарна група. Въпреки толкова много неизвестни \"Ханделсблат\" посочва потенциалните германски кандидати. Това са министърът на икономиката Петер Алтмайер, лидерът на групата на Европейската народна партия в европарламента Манфред Вебер и министърът на отбраната Урсула фон дер Лейен. Амбициите на Вебер в тази посока не са тайна, а други по-често спрягани в Брюксел имена са Мишел Барние (водещият преговорите за Брекзит) и бившите премиери на Ирландия и Финландия - Енда Кени и Александър Стуб, но на последните двама не се гледа като на претенденти със сериозни шансове. За сметка на това Алтмайер е не само близък на Меркел, но и говори няколко езика (започва изказвания на немски, продължава на холандски и приключва на английски) и от няколко месеца обиколките му из Европа не изглеждат свързани само с работата му като министър, но и като сондажи за преместването му в Брюксел. Не бива да се забравя също, че на влиятелния пост генерален секретар на Европейската комисия неотдавна бе назначен германецът Мартин Зелмайер, който може да се окаже незаменим за Меркел в подходящото време. Френският президент Еманюел Макрон иска страната му да има по-солидно присъствие в ръководството на ЕС, но партията му е толкова нова, че още няма представителство в европарламента и той изобщо няма лостовете за вътрешно вляние, с които разполага Берлин. Вайдман, който е чест гост в канцлерството, неотдавна е заявил пред Меркел, че е готов да бъде германският кандидат за наследник на Марио Драги през октомври 2019 г., допълва изданието. Миналия месец 50-годишният централен банкер каза в радиоинтервю, че следващият ръководител на ЕЦБ трябва да затегне паричната политика след години на отпускане на стимули и борба с кризата. Подобна позиция дразни особено много новото италианско правителство, от което дори казват, че така може да се стигне до дезинтеграция на Европейския съюз. Макар да е базирана във Франкфурт, от основаването си през 1998 г. досега ЕЦБ е била оглавявана от холандец, французин и италианец. Появата на германец в този списък би било сериозно постижение за Меркел, но и би \"помирило\" банката на еврозоната с германските финансови и политически среди, в които традиционно гледат с известно подозрение на тази институция, коментира \"Ханделсблат\". Освен това канцлерът е казвала, че би искала на бъдещето на Европа по-малко да се гледа през призмата на финансовата политика. Изданието казва още, че в партийните среди в Германия се питат какво би получила - освен престиж - страната от избирането на Вайдман за нов управител на ЕЦБ. Това е независима институция и политиците не могат да сключват с нея никакви \"сделки\", изгодни за плановете им, докато чрез председателя на еврокомисията може да се правят съществени реформи и бързи политически ходове. Неотдавнашната среща Юнкер-Тръмп във Вашингтон добре илюстрира това, смятат в изданието.", "date": "2018.08.22", "title": "Меркел иска за пръв път от 1967 г. германец да оглави еврокомисията, твърди \"Ханделсблат\""}
{"url": "https://www.dnevnik.bg/sport/2018/08/22/3300128_levski_viarva_che_ima_sili_za_titlata/", "text": "Левски\" има сили да стане шампион, заяви изпълнителният директор на клуба Красимир Иванов. На въпрос дали е утопия мисълта за прекъсване на хегемонията на \"Лудогорец\" той отговори отрицателно. \"Една от целите беше да запазим гръбнака на отбора я постигнахме. Нашите очаквания към сезона са позитивни. Работим за това (спечелване на титлата) и положението, в което сме в момента, ни дава усещане какво ни коства това. Всички разбират, че сме в началото на сезона и че трябва да покажем постоянство и характер\", заяви Иванов пред \"Диема спорт\". След тежкото начало на сезона, отпадането от евротурнирите и уволнението на Делио Роси \"Левски\" постигна добри резултати и в момента е начело в Първа лига. Иванов посочи, че продължава работата по селекцията. \"Ако звездите се подредят правилно за нас, може би (ще вземем) още двама.\" Две от обсъжданите позиции са краен защитник и централен нападател. \"Треньорът няколко пъти - почти след всеки мач, подчертава колко е важно за него да има футболисти, с които да работи. И това е дискусия, която с него върви почти ежедневно. Има позиции, за които той е изявил желание. Селекцията не е такава енигма, каквато изглежда. Процесът е сравнително прост - треньорът казва от какви футболисти има нужда, а имаме хора, които преглеждат кандидатурите от агентите, с които работим. Сега търсим футболисти, които да направят разликата\", допълни той. Иванов каза, че \"Левски\" продължава да търси подходящ човек за спортен директор, но приоритет е селекцията на играчи. Изпълнителният директор говори и за предизвикателствата пред клуба, които предоставя  новият закон за спортното хулиганство . В него е записано, че за рисковите мачове билети няма да се продават в деня на мача. \"Продаваме около 40% от билетите в деня на мача. Рискуваме голяма част от хората да не дойдат. Неминуемо очаквам да има разочаровани на първите мачове\", посочи Иванов. Според него е необходимо клубовете да направят разяснителни кампании сред привържениците си. И добави, че инвестицията за осигуряване на техническите изисквания за гарантиране на сигурността на мачовете вероятно би била в рамките на десетки хиляди евро.", "date": "2018.08.22", "title": "\"Левски\" вярва, че има сили за титлата"}
