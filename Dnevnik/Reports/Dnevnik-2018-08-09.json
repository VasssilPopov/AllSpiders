{"url": "https://www.dnevnik.bg/bulgaria/2018/08/09/3294312_ideiata_na_shefa_na_firmata_s_testove_za_chuma/", "text": "Идеята за бизнес с тестове за заболявания по животните била дошла на собственика на  фирмата \"Глобул вижън\" 2018 ЕООД  Никола Явахчов, която се договори с Българската агенция по безопасност на храните (БАБХ) за доставка на препарати за откриване на чумата по дребните преживни животни, половин година преди у нас да бъде засечено заболяването. \"Фирмата ми се занимава не само със софтуерна дейност, както погрешно бе представено в някои медии. Важно е да уточня, че в предмета й са включени всички дейности и услуги, незабранени от закона\", се казва в разпространена до медиите позиция на собственика на \"Глобул вижън\". Същото отговориха от агенцията по храните и  на питане на \"Дневник\"  по-рано днес. От данните в Търговския регистър се вижда, че фирмата е съвсем нова - учредена е в края на юни тази година, малко след първата заповед за  евтаназия на животни заради чумат а, като основният й предмет на дейност е софтуерен и компютърен бизнес. \"От близо половин година водя интензивни преговори да представям в България продуктите на френската фирма \"IDvet Genetics\", водеща в производството на тестове за заболявания по животните. Така че идеята ми да се занимавам с този бизнес датира много преди у нас да бъде засечена чума по дребните преживни животни\", се казва в позицията. В нея се напомня, че окончателните преговори с френската страна са приключили на 1 август 2018 г. В мотивите към поръчката на БАБХ се казва, че фирмата е единствената, която разполага с нужните разрешителни и оторизации за доставка на търсените препарати и набори за изследване на болестта. А и няма време да се пристъпва към обществена поръчка, тъй като обстановката в България е усложнена. \"На 2 юли е закупено известно неголямо количество от същите диагностикуми, тъй като няма други регистрирани такива в България, за сумата от 29 251 лв. срещу издадена фактура от доставчика. Доставени са по спешност от заявителя за регистрация на продуктите към онзи момент ДЗЗД \"Лабор Диагностик\", тъй като е нямало български оторизирани фирми за продажба на диагностикумите, които да фигурират в регистъра на диагностикумите в България или да са представили пълномощно от производителя за продажбата им. Лабораториите на БАБХ са работили и с диагностикуми, дарени от Европейската комисия\", се казва в отговора до \"Дневник\" на БАБХ. \"Най-важното за мен като млад човек, който иска да успее в страната си, е да правя всичко според правилата и закона. Убеден съм, че само така бих могъл да бъда не само конкурентен, но и да се изправя срещу монопола в бранша. Допускам, че настоящата медийна атака срещу работата ми идва именно оттам\", пише в позицията си собственикът на \"Глобул вижън\".", "date": "2018.08.09", "title": "Фирмата за доставка на тестове за чума по животните се занимавала с всичко, незабранено от закона"}
{"url": "https://www.dnevnik.bg/photos/2018/08/09/3293902_fotogaleriia_za_i_protiv_abortite_v_arjentina/", "text": "Аржентинските сенатори отхвърлиха законопроекта за легализиране на абортите до 14-ата седмица от бременността, приет през юни от долната камара на парламента.  Тридесет и осем сенатори гласуваха \"против\" текста, 31 - \"за\", а двама се въздържаха. Отхвърленият проект предвиждаше и забрана медицинските заведения да отказват аборт. Пред сградата на аржентинския Конгрес се събраха хиляди хора. Площадът бе разделен между привърженици и противници на абортите.", "date": "2018.08.09", "title": "Фотогалерия: За и против абортите в Аржентина"}
{"url": "https://www.dnevnik.bg/sviat/2018/08/09/3294192_novite_sankcii_na_sasht_sreshtu_rusiia_udriat_stoki/", "text": "Новите санкции, наложени от САЩ на Русия по случая \"Скрипал\", ще засегнат основно технологичния сектор, съобщи високопоставен източник от Държавния департамент в телефонен брифинг днес. В тях може да бъдат включени електроника, компютри, сензори и лазери, телекомуникации, специализирана екипировка за добив на петрол и газ, информационни технологии и технологии за сигурност, даде пример той. Санкциите биват наложени по Закона за контрол и унищожаване на химическите и биологични оръжия от 1991 г.(CBW Act), като най-значителната от тях е, че ще започнат да бъдат отказвани лицензи за търговия със стоки или технологии, важни за националната сигурност, с всяка притежавана или финансирана от държавата компания. Сред тях ще има изключения – например за стоки, свързани с космическите полети или с безопасността на пътническите полети. Ако в рамките на 90 дни Русия не изпълни заложените в закона критерии, САЩ предвиждат нови \"драконовски\" санкции. Москва трябва да спре да използва  химически или биологични оръжия  в нарушение на международното право или срещу собствените си граждани; да предостави гаранции, че няма да го прави и в бъдеще и да позволи на наблюдатели от ООН или други безпристрастни международни организации да проверят състоянието на място. През март САЩ са получили \"убедителна информация\" от Великобритания и липсата на друго правдоподобно обяснение за инцидента е достатъчна причина за започване на проверка според съответния закон. На въпрос дали санкциите имат одобрението на президента Доналд Тръмп, служителят отговори: \"Това е решение на администрацията на Тръмп. Точка.\" Бившият агент Сергей Скрипал и дъщеря му Юлия  бяха атакувани през март във Великобритания . Според заключенията на британските специалисти става дума отново за отрова от групата, известна като \"Новичок\", за която британското правителство обвини Москва. Повече от 20 държави приеха твърденията на Лондон за достатъчно достоверни, за да изгонят десетки руски дипломати в знак на солидарност. САЩ наредиха на 60 дипломати и техните семейства да напуснат, след което закриха руското генерално консулство в Сиатъл. България гласува солидарна подкрепа в декларации на НАТО и ЕС, но не предприе никакви мерки срещу представителите на Москва в страната.", "date": "2018.08.09", "title": "Новите санкции на САЩ срещу Русия удрят стоки, свързани със сигурността"}
{"url": "https://www.dnevnik.bg/politika/2018/08/09/3294194_borisov_shte_tursi_strategichesko_partnyorstvo_s_trump/", "text": "Взели сме го решението, минало е през парламента и когато имаме класиранията, ще седнем на политическо ниво, дали ще е с президента Тръмп, дали ще е с друг производител и ще търсим стратегическото партньорство.\" Така премиерът Бойко Борисов коментира продължаването на плановете за модернизация на армията на полигона Ново село след края на учението Platinum Lion, в което участваха войници от 8 държави - България, САЩ, Албания, Румъния, Грузия, Молдова, Сърбия и Черна гора. Последните 4 държави не са членки на НАТО, но участват в инициативата \"Партньорство за мир\". Проектите за модернизация на армията са за 4.24 млрд. лв, които трябва да се изплатят за около 10 г. 1.46 млрд. лв. се предвижда да струват 150 бойни машини за пехотата. За \"поне 8\"  многоцелеви изтребителя  са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. За  два модерни кораба  са приготвени 1 млрд. лв. Във всички проекти е предвидено \"стратегическо партньорство\", което означава, че голяма част от работата по машините трябва да бъде извършена у нас. \"Генерал Боцев (началникът на отбраната ген. Андрей Боцев - б.а.) съм го натоварил максимално бързо да свършват, за да можем бързо да влезем в преговори, да плащаме и да добиваме тази техника, която отговаря на качествата на нашите военнослужещи\", каза Борисов на полигона. \"Нека след като свършат комисиите своята работа, да се отчете съвместимостта на армиите в региона и НАТО. Поне 3-4 млрд. ще отидат и нагоре, да вземем това, което първо ще е най-ефикасно, евтино и съвместимо и да се чуе мнението на самите офицери, които, пази си боже, ще участват в бойни действия\", каза Борисов. Командирът на сухопътни войски бригаден генерал Валери Цолов е показал на Борисов използвана в учението инженерна машина на САЩ, от която сухопътни войски имат нужда и какъвто тип вероятно ще бъде търсен при предстоящата процедура за машини за пехотата. \"Поканите за военновъздушния проект са изпратени до фирмите, които ще участват. До 10 август трябва да бъдат направени поканите за Сухопътни войски. За морския също е готов, ще бъдат изпратени в най-кратко време\", каза генерал Боцев. Правим ги умишлено прозрачни, за да се знае всеки лев, който бъде вложен, за какви способности сме го вложили, добави Боцев. Надявам се поне по един-два проекта до края на годината да бъде сключен договор, каза още най-висшият военен у нас. От думите му се разбра, че Сухопътни войски се готвят за модернизация на танковете Т-72 и БМП-тата, имат и доста други проекти. \"С тази съвместна база ние даваме възможност не само на Балканите, а и на Черноморския регион, да води занятия, да се подготвя за възпиране, за отбрана, както и за различни други операции. Начинът на мислене – да се бием помежду си, се променя в общ начин на мислене – да знаем колко всеки един от нас е подготвен и заедно да изграждаме отбранителната система на Балканите и региона\", каза още министър-председателят за базата, която е съвместно съоръжение със САЩ.", "date": "2018.08.09", "title": "Борисов ще търси стратегическо партньорство с Тръмп за модернизация на армията"}
{"url": "https://www.dnevnik.bg/kultura/2018/08/09/3294139_plovdiv_2019_othvurli_proekt_za_gostuvane_na/", "text": "Спектакъл на трупата на легендарната хореографка Пина Бауш, една от водещите фигури в областта на съвременния танц, няма да бъде включен в програмата на европейската столица на културата през 2019 Пловдив. Това стана известно, след като излязоха резултатите от отворената покана за проектни предложения \"В последния момент\". В конкурса са постъпили 41 проекта, журито подкрепя 12 от тях, между които ще бъдат разпределени 225 хил. лв. Сред одобрените проекти обаче не попада гостуването на спектакъла \"Откакто тя\", който е първото представление на трупата на Пина Бауш, след като тя почина през 2009 г. Представлението е режисирано от световноизвестния гръцки хореограф Димитрис Папайоану,  чиито спектакъл \"Великият укротител\" ще бъде показан на ONE DANCE WEEK в Пловдив в края на септември . \"Откакто тя\" е мащабна продукция, в която се наслагват различни пластове от митологията и религията, а проектът за гостуването на представлението е на фондация \"Едно за изкуство и култура\". Пина Бауш е най-известното име в съвременния танц. Тя променя разбирането за това изкуство през втората половина на XX век и създава жанра \"танцов театър\". Открива своята компания \"Танцов театър Вупертал\" през 1973 г. и до смъртта си създава 46 спектакъла. От 2009 до 2018 г. година компанията не създава нито една нова продукция, изпълнявайки единствено представленията на Пина Бауш. Пред \"Дневник\" от \"Пловдив 2019\" обясниха, че проектът не е приет, защото журито смята, че той е продължение на вече финансиран фестивал (ONE DANCE WEEK) в същата година. \"Колкото и интересно и привлекателно като възможност за постигане на високо качество на съдържанието, планирано по този начин, това предложение се възприема като допълване на бюджета на вече финансирано събитие\", е аргументацията на журито. Директорът на фондация \"Едно за изкуство и култура\" Асен Асенов коментира за \"Дневник\", че както се вижда от проектното приложение, гостуването на компанията на Пина Бауш през 2019 г. не е част от програмата на ONE DANCE WEEK и е планирано за друго време. \"Има поне две обективни причини за това - едната е свързана със свободните дати в календара на компанията, другата, че бюджетът на този проект е почти колкото целия бюджет на фестивала ни, който получаваме от \"Пловдив 2019\". Очевидно няма как да направим фестивал с един спектакъл\", твърди той. Асен Асенов допълни, че е огорчен от решението на журито. \"Нашата цел беше единствено да покажем най-после тази легендарна компания на българската публика. И \"Пловдив 2019\" беше първата реална възможност това да се случи\", завърши той. ", "date": "2018.08.09", "title": "\"Пловдив 2019\" отхвърли проект за гостуване на компанията на Пина Бауш"}
{"url": "https://www.dnevnik.bg/sport/2018/08/09/3294169_andrei_gridin_shte_biaga_212_km_pokrai_25_manastira_v/", "text": "Андрей Гридин ще започне в петък рано сутринта над 200-километрово бягане. Той си е поставил за цел да измине 212 км покрай 25 манастира в обиколка на Софийското поле. Гридин, който участва в ултрамаратони и състезания по ски бягане, ще стартира от Бонсови поляни в полите на Люлин. Това ще е първата цялостна обиколка на Софийското поле по новоустановеното трасе на вело- и беговия пробег \"Софийски манастири\", обявиха от екипа му. Организаторите посочват, че тази година състезанието, което ще се проведе от 14 до 16 септември, за първи път ще има три етапа. Бягането на Гридин цели да се привлече вниманието към събитието. Движението му ще може да се следи в  страницата му във \"Фейсбук\" . \"Опитвам нещо съвсем ново. Целта ми е да тествам маршрута, по който ще минат всички след месец, но ще се опитам да го премина за два, а не за три дни. Ще бягам само в светлата част на деня\", заяви Гридин. Това ще е втората най-дълга дистанция, преминавана някога от ултрамаратонеца, след като през февруари той завърши 270-километрово изпитание в Испания. \"Софийски манастири\" е част от стартирания от \"София – Европейска столица на спорта\" проект за промотиране на спорта чрез изкуството, историята и националните ценности, като начин за провокиране на амбицията за себедоказване, като основен мотиватор и двигател за спортното ежедневие на всеки. По него досега бяха организирани 8 фотоизложби, 4 кинофестивала, два вело и бегови пробега \"Софийски манастири\", конкурси за млади автори и фотографи, 3 велокарнавала и велошествия из града, се казва в съобщението на организаторите.", "date": "2018.08.09", "title": "Андрей Гридин ще бяга 212 км покрай 25 манастира в обиколка на Софийското поле"}
{"url": "https://www.dnevnik.bg/evropa/2018/08/09/3294198_i_estoniia_iska_da_se_premahne_smianata_na_vremeto_v_es/", "text": "Правителството на Естония подкрепи идеята за отказ от сезонното преминаване към лятно и зимно време в страните от Европейския съюз. Това съобщи днес министърът на икономиката и инфраструктурата на страната Кадри Симсон, цитирана от ТАСС. \"Най-важното обяснение за преместването на часовниците преди беше икономията на енергия и пътната сигурност, но съвременните енергоспестяващи решения понижиха икономията на електроенергия, която се получаваше от преместването на стрелките, а в международните изследвания няма единни точни доказателства за връзката между преместването на часовниците и намаляването броя на катастрофите\", поясни тя пред в. \"Постимеес\". Правителството на Естония смята също така, че ЕС трябва да запази единен режим на времето. \"В настоящия момент част от страните членки изразиха желание на преминат постоянно към зимно часово време, а други предпочитат лятното време\", каза Симсон и добави: \"Ясно е, че страните трябва заедно да направят окончателния избор. Трябва ни общ режим на времето, за да осигурим устойчива работа на вътрешния пазар и плавна организация на транспорта.\" По-рано министерството на икономиката на Естония се обявяваше за отказ от сезонното преместване на стрелките. Както отбелязаха в министерството, за Естония е особено важно да остане в един часови пояс с Финландия, Латвия и Литва, за да избегне нарастване на разходите в трансграничната търговия, транспорта, пътуванията и усложняването на обмяната на информацията. Естония обяви, че подкрепя идеята, лансирана от съседна Финландия, за отменяне на практиката на преместване на стрелките с час напред през лятото в ЕС, но още не е решила в кое време предпочита да остане за постоянно, предаде \"Асошиейтед прес\". Естонското правителство се позова на здравно проучване, подкрепящо стъпката, която ще има нужда от поддръжката на страните - членки на ЕС, които  трябва да осъществят промяната заедно . Финландия съобщи през януари , че ще лобира за отменянето на увеличаващото деня лятно часово време, след като гражданска инициатива с над 70 хил. подписа подкрепи идеята. Тази пролет  Европейската комисия инициира обществени консултации в ЕС  по въпроса за отказа от лятно и зимно часово време, а в момента се провежда допитване по темата сред гражданите на съюза (можете да гласувате до 16 август  тук ). Европейският парламент , както и няколко държави членки вече са помолили комисията да преразгледа сегашната практика за преместване на часовниците през пролетта и есента и да прецени дали тя трябва да бъде променена. Европейската комисия възнамерява въз основа на получените резултати от допитването и консултациите през септември да внесе проект за директива по въпроса, който да бъде разгледан от Съвета на ЕС./БТА", "date": "2018.08.09", "title": "И Естония иска да се премахне смяната на времето в ЕС"}
{"url": "https://www.dnevnik.bg/citat_na_deniia/2018/08/09/3294133_citat_na_denia_i_az_sum_chovek_makar_che_sum_pochti/", "text": "Българският боксьор  Кубрат Пулев  направи интересен коментар на шансовете си да се срещне със световния шампион в тежка категория Антъни Джошуа. Двамата имаха насрочен мач за октомври 2017 г., но Пулев се отказа от него заради контузия. Сега българинът заяви, че не се е отказал окончателно и \"ще продължи да го търси\". По повод критиките към себе си и обвиненията, че е страхлив, българинът отвърна с положителни емоции. Пулев ще се завърне на ринга в края на октомври, когато  ще се изправи срещу Хюи Фюри .", "date": "2018.08.09", "title": "Цитат на деня: И аз съм човек, макар че съм почти суперчовек"}
{"url": "https://www.dnevnik.bg/bulgaria/2018/08/09/3294215_sudut_ostavi_v_aresta_petima_dushi_ot_grupata_na/", "text": "Специализираният апелативен наказателен съд остави в ареста петима души от групата на Димитър Желязков - Митьо Очите. Решението дойде след близо двучасово заседание, като аргументите на прокуратурата са, че ако обвиняемите бъдат освободени, за всеки един от тях съществува висок риск да се укрие или да извърши друго престъпление. Задържаните, които остават в ареста, са Венцислав Христов, Радослав Николов, Йордан Въчев, Иван Найденов и Иван Пишиев. Срещу Найденов остана само едно обвинение - за извършване на умишлен палеж на игрална зала в Слънчев бряг. Според съда нито един от разпитаните свидетели не го посочил като член на организираната престъпна група, която според прокуратурата се ръководи от Желязков. В ареста е и шестият задържан – Калоян Колев. На 5 август той се завърна от Испания и се предаде на разследващите органи, след като беше обявен за международно издирване. Два дни по-късно Специализираният съд му наложи най-тежката мярка за неотклонение - \"задържане под стража\". Все още се издирва общинският съветник от Несебър Пейко Янков. Самият Димитър Желязков пък все още е в ареста в Турция, където беше задържан преди няколко дни.  Екстрадирането му трябва да се случи в срок до 30 дни след ареста. При спецакцията на българска територия на 2 август бяха задържани общо 19 души. При задържането на Димитър Желязков в Турция се разбра, че той е бил заедно със зам.-председателя на общинския съвет в Бургас Бенчо Бенчев и бившия депутат от ДПС Несрин Узун. След връщането им в България те бяха освободени от ареста. В интервюта Бенчев твърди, че случайно се видели с Желязков в Гърция, при което поел ангажимент да го превози до Истанбул,  защото бил болен и имал нужда от лечение.  По данни на МВР Желязков е влязъл в Турция от Гърция в автомобил на Бенчев. Вчера апелативната прокуратура в Бургас  призова Бенчо Бенчев, за да му повдигне обвинение , че в периода 2-5 август в Истанбул е помагал на извършител на престъпление, като по този начин е можело да се осуети наказателното му преследване. За такива действия Наказателният кодекс предвижда затвор до 5 г.", "date": "2018.08.09", "title": "Съдът остави в ареста петима души от групата на Димитър Желязков"}
{"url": "https://www.dnevnik.bg/biznes/2018/08/09/3294218_s_promeni_v_socialniia_kodeks_shtiala_da_se_garantira/", "text": "Пенсионноосигурителните дружества ще гарантират на хората, че вторите пенсии ще бъдат изчислявани на реално внесени осигуровки. Това предвиждат предложения за промени на Кодекса за социално осигуряване, изработени със съгласието на дружествата, работодатели, синдикати и експерти. Промените бяха представени от социалния министър Бисер Петков и представители на работната група, която е работила по тях, съобщи БТА.  При пенсиониране ще се подписва пенсионен договор с фонда, като в договора ще има записан гарантиран размер на допълнителната пожизнената пенсия за старост, като той ще бъде изчислен на базата на сумата на брутния размер на преведените от Националната агенция за приходите осигурителни вноски за осигурения човек. Това е вид гаранция, която на практика пенсионните дружества заплащат с формирането на резерв за гарантиране на брутния размер на осигурителните вноски, обясни министърът.  Първите пенсионери, които ще имат право на втора пенсия, ще се появят в края на 2021 година, това ще са жените, родени през 1960 година. Във втория стълб се осигуряват всички работещи в масовата трета категория, родени след 1959 година. През 2024 година пенсионерите с втора пенсия ще станат повече с придобиването на правото на втора пенсия и за мъжете.  Повечето от натрупаните средства по партидите през 2021 година ще са недостатъчни за пожизнена пенсия, сочат сметките на експертите. Това е при осигуряване на средни доходи. През 2024 година вече ще има право на повече гарантирани пожизнени пенсии.  Правото на допълнителна пожизнена пенсия за старост се придобива при навършване на пенсионната възраст, като това е единственото условие. При условие че осигуреният има достатъчно натрупване по партидата, изчислена му е пенсия не по-малка от минималната пенсия за осигурителен стаж и възраст, при желание пенсията може да се отпусне една година преди навършване на възрастта.  Допълнителната пожизнена пенсия е месечно плащане, като размерът й се определя в пенсионния договор и не може да е по-малък от 20 процента от минималната пенсия за осигурителен стаж и възраст към датата на определяне на размера на пожизнената пенсия. При сегашния размер на минималната пенсия това е малко повече от 40 лева. Законодателството регламентира допълнителна пожизнена пенсия за старост с права на наследници - с гарантиран период на изплащане от 5, 10 и 15 години, колкото бъде записано в пенсионния договор, през който период, независимо от това дали пенсионерът е жив или не, пенсията ще се изплаща, включително и на неговите наследници до изтичане на този период. Може да бъде и без такива права на наследяване, ако човекът няма наследници.  Тази допълнителна пожизнена пенсия може да бъде своеобразен комбиниран продукт - да се започне с разсрочено плащане за определен период и след това да се премине към пожизнена пенсия. Този вариант е възможен, когато има достатъчно натрупвания по партидата.  При пожизнената пенсия се гарантира инвестиционният риск \"дълголетие\" и това става със специален резерв.  Когато човек е придобил право на пенсия и натрупванията му по партидата позволяват пенсия по-висока от 20 процента от минималната пенсия, тогава се закрива партидата и натрупаните средства с прехвърлят във фонд за изплащане на пожизнени пенсии. Този фонд се формира като обособена сметка в рамките на универсалния пенсионен фонд. Фондът се създава при определяне на първата пожизнена пенсия от дружеството, формира се основно от прехвърлени средства от индивидуалните партиди на пенсионерите, на които е отпусната пожизнена пенсия, но може и да се захранва от прехвърлени средства от резерва за гарантирани изплащания на пожизнени пенсии. Тук постъпва и доходът от инвестирани средства от активите на този фонд.  Предвидено е в този фонд да се извършват и поемат разходите за изплащане на пенсионерите.  Втората опция - за хората, за които средствата по партидата няма да са достатъчни за пожизнена пенсия, която да е не по-малко от 20 процента на минималната пенсия за осигурителен стаж и възраст, е предвидено разсрочено плащане или като последна възможност - еднократно плащане. Разсроченото или програмирано теглене е за срок, който лицето избира, и зависи от натрупванията по партидата, които ще са недостатъчни за пожизнена пенсия. Размерът на това еднократно плащане е в интервала не по-малко от 20 процента от минималната пенсия и не повече от 100 процента от нея - при сегашния размер на минималната пенсия - от 40 до 200 лева. В зависимост от това какво ще избере човек ще зависи срокът на това плащане, който обаче няма да покрива оставащия живот. Ако размерът на средствата по индивидуалната партида е по-малък от три минимални пенсии, тогава човек може да получи еднократно тази сума или разсрочено, но в рамките на една година.  Правата на наследниците в зависимост от избрания продукт са различни. Когато пенсионерът е избрал пожизнена пенсия с гарантиран период на изплащане и ако в рамките на този период настъпи неговата смърт, наследниците продължават да получават пенсията до изтичане на гарантирания период. Ако смъртта е настъпила след изтичане на този гарантиран период на получаване, плащането приключва след смъртта на пенсионера. Ако се изплаща разсрочено, при смъртта на пенсионера наследниците получават остатъка от партидата.  Бисер Петков даде пример за жена, която се е осигурявала от 2002 до 2021 година и ще придобие право на втора пенсия през 2021 година. Брутният размер от осигурителни вноски при осигуряване на среден осигурителен доход трябва да е 6632 лева, което е гарантираната сума. Ако в партидата има по-малка сума - около 6 хил. лв., пенсионното дружество със средства от резерва за гарантирания размер допълва тази сума, като на база на нея се изчислява гарантиран месечен размер на пожизнената пенсия, като в случая това е малко над 36 лева. Ако се приеме, че по тази партидата натрупванията към 2021 са 7874 лева, върху тази сума изчисленият размер на първата пожизнена пенсия е 43.72 лева. В случая месечният размер ще е по-малък от 20 процента от минималната пенсия при прогнозните й размери за 2021 година и тази жена трябва да премине към вариант разсрочено плащане.", "date": "2018.08.09", "title": "С промени в социалния кодекс щяла да се гарантира реална втора пенсия"}
{"url": "https://www.dnevnik.bg/sviat/2018/08/09/3293827_ruski_sveshtenici_se_oplakaha_che_ne_im_izdavat_grucki/", "text": "Свещеници от Руската православна църква се оплакаха, че Гърция е започнала да им отказва визи или издава само такива за кратък престой в страната. Протойерей Василий Биксей от московския храм \"Преподобният Сергий Радонежки\" разказва за РБК, че гръцката страна отказала, без да му даде обяснение. Колегата му протойерей Василий Плиска от Краснодар също споделя, че консулската служба предложила виза само за 45-дневен престой. Това се случва в момент, когато дипломатическите отношения между Русия и Гърция са в критична фаза, свързана с изгонването на четирима руски дипломати от Атина заради намеса във вътрешните работи и заплаха за националната сигурност. Проблемът с визите е необичаен и поради тесните връзки на руската и гръцката православни църкви и почти непрекъснатият поток от руски духовници и политически лица към полуостров Атон. Президентът Владимир Путин бе там на няколкодневно посещение през 2016 г. и бе посрещнат с най-високи почести от монасите. Тук е идвал и Сергей Наришкин, който сега ръководи Службата за външно разузнаване на Русия. Гръцки издания твърдят, че част от руската намеса е осъществявана през православни фондации и културни центрове в страната. \"Искахме да почиваме със семейството ми това лято недалеч от Атон. Преди 3 седмици подадохме чрез туроператор молба за шенгенски визи. На всички от фамилията, включително на малкото дете, дадоха визи, а на мен отказаха, \"защото няма основания за пребиваването на територията на Гърция\", разказва Василий Биксей. \"Повторно подадох молба през визов център и ми беше отказано със същата формулировка. Все едно, че съм някакъв терорист!\" Свещеникът изтъква, че през последните 8 години е посещавал Атон без никакъв проблем и смята, че сега му отказват именно защото е духовно лице. Сходна история разказва и църковният публицист протойерей Владимир Вигилянский, на когото е отказана виза за многократно влизане. Пред РБК той описва как подали молба през май, на съпругата му издали тригодишна виза, а на него - само за 30 дни. \"В консулството откровено ми заявиха: \"Напразно сте посочили, че сте свещеник. Да бяхте казали, че сте пенсионер, и щяхте да получите тригодишна виза.\" За пръв път се сблъсквам с нещо подобно от 25 години насам.\" Вигилянский публикува в профила си във \"Фейсбук\" открито писмо до гръцкия посланик в Москва Андреас Фриганас с въпрос не смята ли, че тази ситуация нарушава чл. 14 от Европейската конвенция за защита правата на човека и основните свободи. Външното министерство на Русия първоначално заяви, че знае за такива случаи, но никой не се е обръщал към тях за съдействие. В четвъртък министерството връчи на гръцкото посолство нота с искане да разясни случващото се и да потвърди или опровергае съобщенията в медиите. От Руската православна църква не коментират ситуацията.", "date": "2018.08.09", "title": "Руски свещеници се оплакаха, че вече не им издават гръцки визи"}
{"url": "https://www.dnevnik.bg/bulgaria/2018/08/09/3294210_v_momenta_agenciiata_po_bezopasnost_na_hranite_ne_moje/", "text": "В момента Българската агенция по безопасност на храните /БАБХ/ не разполага с никакви диагностикуми за изследване на чума по дребните преживни животни и не може да извършва изследвания. Това обуславя и необходимостта от спешно възлагане на поръчка.\" Това се казва в отговор на агенцията по въпроси на \"Дневник\". Вчера агенцията реши да пристъпи  към договаряне с фирмата \"Глобул вижън\" 2018 ЕООД  за доставка на препарати и набори за откриване на чумата по дребните преживни животни. В мотивите към поръчката се казва, че фирмата е единствената, която разполага с нужните разрешителни и оторизации за доставка на търсените препарати и набори за изследване на болестта. А и няма време да се пристъпва към обществена поръчка, тъй като обстановката в страната е усложнена. От данните в Търговския регистър се вижда, че фирмата е съвсем нова - учредена е в края на юни тази година, малко след първата заповед за  евтаназия на животни заради чумат а. Основният й предмет на дейност пък е софтуерен и компютърен бизнес. \"Глобул вижън 2018\" ЕООД е представила пълномощно от 1 август да регистрира и продава продуктите, предмет на поръчката, от IDvet Genetics, Франция, подписано от Филип Поркюе - главен изпълнителен директор\", отговарят от БАБХ на въпрос на \"Дневник\". Към тази дата няма друга фирма, която да е представила на БАБХ пълномощно за трите кита от този производител, отбелязват още от агенцията. В отговор на друго питане оттам посочват, че фирмата освен за софтуерен бизнес е регистрирана и за \"всички дейности и услуги, незабранени от закона\". На въпорс защо агенцията посочва за покупка само тези китове и препарати, няма ли и други опции, други възможности на българския или международния пазар, в отговора се казва, че това са единствените китове за диагностика на чума по дребните преживни животни, които са регистрирани в България. До днес следобед \"Глобул вижън 2018\" ЕООД не фигурираше в сайта на френската IDvet като един от техните посредници. За това какви са договорните отношения между българската фирма и френската \"Дневник\" е изпратил въпроси и очаква отговор от двете страни. В сайта на IDvet се отбелязва, че контрагент за България е посредник, базиран във Виена. \"Посоченият посредник NOACK &Co GMBH, която е австрийска фирма, не фигурира в публичния регистър на диагностикумите в България. \"Глобул вижън 2018\" ЕООД фигурира в българския регистър и има пълномощно от производителя да продава тези продукти\", отговарят от БАБХ на въпрос защо не са се обърнали към самата фирма или виенския посредник. От въпросите как досега БАБХ е диагностицирала чумата по дребните преживни животни, какви китове и препарати са били използвани, на кои фирми, откъде са били доставяни и от кого, какви са наличностите на агенцията в момента, агенцията отбелязва, че вече няма никакви наличности и възможности изобщо да диагностицира опасното заболяване. \"На 2 юли е закупено известно неголямо количество от същите диагностикуми, тъй като няма други регистрирани такива в България, за сумата от 29 251 лв. срещу издадена фактура от доставчика. Доставени са по спешност от заявителя за регистрация на продуктите към онзи момент ДЗЗД \"Лабор Диагностик\", тъй като е нямало български оторизирани фирми за продажба на диагностикумите, които да фигурират в регистъра на диагностикумите в България или да са представили пълномощно от производителя за продажбата им. Лабораториите на БАБХ са работили и с диагностикуми, дарени от Европейската комисия\", се казва в отговора. \"Дневник\" очаква отговори и от собственика на \"Глобул вижън 2018\" ЕООД Никола Явахчов.", "date": "2018.08.09", "title": "В момента агенцията по безопасност на храните не може да изследва чумата"}
{"url": "https://www.dnevnik.bg/analizi/2018/08/09/3294048_airbnb_moje_da_e_novata_nato/", "text": "Националната държава е прехвалена. Националната държава е излишна. По-рано тази година говорих с Брайън Чески, съоснователя и главен изпълнителен директор на Airbnb. Той ми разказа как през 2008 година се опитвал да събере 150 хил. долара за идеята си да създаде компания за отдаване под наем на жилища и стаи пряко от човек на човек. Всички му казали, че е луд. Подиграли се на идеята, че хората биха си вярвали достатъчно, за да пуснат непознати в дома си. Присмели се на представата, че тези непознати биха били така любезни или почтени да уважават чуждата собственост. \"Airbnb не би функционирала без фундаменталната човешка доброта\", казва Чески. Десетилетие по-късно Airbnb работи в над 190 страни, посрещнала е над 300 млн. гости, а стойността й се оценява на десетки милиарди долари. Всички данни, натрупани от компанията, сочат, че няма големи аномалии по страни от гледна точка на поведенческите модели. Хората от Япония, Бразилия, Нигерия, Русия, САЩ, Мексико и Франция еднакво проявяват уважение и почтеност. Няма изключение от модела, посочва Чески, по скалата на добротата и заслужаването на доверие. Няма врагове. Това е интересно. Чудя се дали не се опитваме да оценим състоянието на света, гледайки към погрешни места. По време на залеза на една ера, както във Виена преди малко повече от век, винаги е мрачно. На фона на новото надигане на национализма и ксенофобията е пълно с на човечеството. Те превземат заглавията. Същевременно обаче се разрастват общностите и споделянето, често отвъд националните граници, чрез платформи като Airbnb, BlaBlaCar и Facebook. Това е дълбокото подводно течение в света и то променя възприятията на милиарди хора. Националната държава е прехвалена. Националната държава е излишна. Може би прехвалването е свързано с излишността. Естественото състояние на политиката става театър. Най-завладяващите актьори, макар и палячовци, просперират. Те се перчат по сцената, декламирайки фантазии. Бръщолевят и сменят курса според посоката на вятъра. Дигиталното подводно течение междувременно остава постоянно. То кара хората всекидневно да действат на доверие, например влизайки в колата на непознат. То високо цени ефективното използване на ресурсите. Отваря света. \"Тези платформи са неразделна част от геополитическия пейзаж, защото по определени начини и поради различни причини силата им се приближава до тази, която в исторически план имат националните държави\", посочва Арън Сундарарян, професор в бизнес школата Stern на Нюйоркския университет и автор на книгата The Sharing Economy. \"Гледаме към \"Фейсбук\" за идентичност. Все повече хора всъщност имат усещане за разбиране на други култури и чувството, че можеш да се довериш на някого, когото не познаваш\", отбелязва той. Може би Airbnb е новата НАТО. Започнах да мисля за това в Унгария по-рано тази година. Унгарският президент Виктор Орбан насърчава нелиберален модел, основан на ксенофобски национализъм. Той просперира. Въпреки това или стаи на непознати чрез Airbnb или други платформи. Моя позната току-що бе дала под наем жилището си на казахстанец. Свързани един с друг, индивидите организират самоотбраната си и това е трансграничната общност. Затворените системи са тези, които убиват. През последните няколко седмици бях в Италия. Италия има ново правителство, чийто десен вътрешен министър Матео Салвини харесва лозунга Primi gli Italiani (италианците на първо място). Оригиналността не е силната страна на днешните протофашисти. Коалиционното правителство е парализирано. То е обект на презрение и присмех, но по-скоро от вида, запазен за лошите комедии, отколкото за някоя истинска заплаха. Свързващото подводно течение може би е по-силно от повърхностното вълнение. Как иначе да се обясни фактът, че светът не падна в пропастта през последните 19 месеца? Разбира се, научихме се, че интернет може да бъде също толкова добър за изграждането на бариери и засилването на разделянето на хора с помощта на алгоритъм, колкото и за свързването им. Научихме, че (противно на идеалистичните декларации) \"Фейсбук\" или \"Гугъл\" може би са мотивирани по-скоро от изкушението да максимализират приходите си от реклама, като ви отведат в миналото, отколкото от някаква мисия за разширяване на ума. Знаем как ефектът на \"ехо стаи\" се увеличава, как тези \"ехо стаи\" могат да бъдат непрозрачни и в тях лесно  да се вмъкнат руски тролове . Утопичният възглед за интернет се срина. Въпреки това, казва Чески, моделът на Airbnb просперира, \"като тласка хората да проявяват по-голямо разбиране и да се приемат един друг\". Той черпи от идеята, спомената от Джордж Пакър в \"Ню йоркър\" и приписвана от Бен Роудс, бившият заместник съветник по националната сигурност на  Барак Обама , на починалия майстор готвач  Антъни Бурдейн  и на самия Обама: ако хората просто седнат на една маса и научат нещо един за друг, може би ще успеят да оправят нещата. Вихърът на национализма е срещу споделянето на хляба, историческия порив към справедливост и всичко подобно. Дали това е пазарна корекция или дългосрочна тенденция? Не съм сигурен, но спешно е необходимо да разширим анализа си. Сигурен съм в едно. Както каза Питър Друкър, консултант за управленски стратегии и автор, \"най-голямата опасност във време на сътресения не са самите сътресенията, а да се действа по остаряла логика\". /БТА", "date": "2018.08.09", "title": "Airbnb може да е новата НАТО"}
{"url": "https://www.dnevnik.bg/biznes/2018/08/09/3294227_i_toplofikaciia_sofiia_zloupotrebiava_s_monopol_otkri/", "text": "Общинското дружество \"Топлофикация София\" злоупотребява с господстващото си положение на пазара на пренос на топлинна енергия, като принуждава клиентите си да се включват към системата й, като им налага три нелоялни търговски условия. Според постановление на Комисията за защита на конкуренцията дружеството принуждава новите си клиенти да изградят за своя сметка присъединителния топлопровод, съоръженията към него и абонатна станция, а след това да ги предоставят за безвъзмездно ползване на топлопреносното предприятие изградените от клиента енергийни обекти, като обезщетението им се изплаща в топлинна енергия. От комисията посочват, че според нормативната уредба \"Топлофикация София\" би трябвало да плати изграждането на присъединителната инфраструктура. Условието клиентите да предават на дружеството платените от тях съоръжение е необосновано. Дружеството дори би трябвало да заплаща цена за ползването му. Обезщетяването с топлинна енергия лишава строителите инвеститори от правото им на възвръщаемост на инвестицията, тъй като те не са крайни потребители. От общинското дружество имат 30 дни да представят писмени възражения по предявените твърдения. Срокът започва да тече от деня на получаване на определението. В края на юни КЗК установи, че Националната електрическа компания  (НЕК) злоупотребява с господстващото си положение  при балансирането на производителите на електрическа енергия от възобновяеми източници (ВЕИ).  По провинения за злоупотреба с монополно положение в края на 2017 г. комисията наложи глоби на разпределителните и  снабдителните предприятия от икономическите групи ЕВН и ЧЕЗ . Така на \"ЕВН България Електроснабдяване\" беше наложена санкция от 1 902 995 лв., на \"Електроразпределение Юг\" сумата бе 1 896 210, докато глобата за \"ЧЕЗ Електро България\" АД глобата бе 1 136 400 лв.", "date": "2018.08.09", "title": "И \"Топлофикация София\" злоупотребява с монопол, откри комисията за конкуренцията"}
{"url": "https://www.dnevnik.bg/sport/2018/08/09/3294242_vencislav_aidarski_zavurshi_18-i_v_pluvniia_maraton_na/", "text": "Българинът Венцислав Айдарски се класира на 18-о място в плуването на 10 км в открити води на европейското първенство в Глазгоу. 27-годишният състезател преодоля олимпийската дистанция за 1,50:40.5 ч. Той изостана с 1:12.3 мин. от олимпийския и световен шампион Фери Вертман, който спечели златния медал. В надпреварата участваха 36-ма плувци, 35 от които стигнаха до финала. Вертман стигна до втората си индивидуална европейска титла на 10 км в открити води по много драматичен начин. Той преплува дистанцията за 1,49:28.2 ч., а същото време даде и шампионът на 5 км в Глазгоу Крищоф Расовски. Фотофинишът обаче отреди златото да отиде при 26-годишният холандец, който вече държи всички големи отличия в тази дисциплина. Бронзовият медал отиде при германеца Роб Муфелс, който завърши за 1,49:33.7 ч. С това плуване приключи участието на Айдарски в Глазгоу. Българинът участваше и на 5 километра, където зае 21-а позиция сред 24-ма завършили. Холандската доминация в плуването в открити води беше затвърдена от Шарън ван Рувендаал, която спечели златния медал в 10-те километра при дамите. Олимпийската шампионка финишира за 1,54:45.7 ч., като изпревари италианката Джулия Габриелески (+7.3 сек.) и сънародничката си Есмее Вермюлен (+41.7 сек.). Ван Рувендаал спечели втората си европейска титла в Глазгоу след триумфа на 5 км и общо трета в кариерата си след златото в 10-те километра преди четири години в Берлин. До края на европейското остават три състезания в плуването в открити води. В събота е отборната надпревара, а в неделя са стартовете на 25 км при мъжете и жените.", "date": "2018.08.09", "title": "Венцислав Айдарски завърши 18-и в плувния маратон на европейското"}
{"url": "https://www.dnevnik.bg/sport/2018/08/09/3293574_cska_shte_opita_da_nadskochi_sebe_si_a_ludogorec_da/", "text": "Може ли ЦСКА да надскочи себе си срещу \"Копенхаген\"? Ще успее ли \"Лудогорец\" да постигне задължителната победа срещу \"Жрински\"? Отговорите на тези въпроси изцяло или частично ще дойдат тази вечер, когато българските представители са домакини в първите си мачове от третия квалификационен кръг в Лига Европа. Червените приемат \"Копенхаген\" в 20.45 ч. на \"Васил Левски\", като мачът ще бъде излъчен по БНТ1. В 20.00 часа започва двубоят на \"Лудогорец\" с \"Жрински\", който ще се предава по \"Диема спорт\". ЦСКА се намира в отличен момент, като  отстрани \"Рига\" и \"Адмира\" в Лига Европа , а в Първа лига постигна победи и в трите си мача при голова разлика 7:0. До момента през сезона отборът няма допуснат гол в четирите си срещи като домакин. Този път предизвикателството е от много по-висока класа. \"Копенхаген\" е в серия от пет поредни победи във всички турнири при голова разлика 15:0. ЦСКА няма да може да използва двама от титулярите си - капитана Николай Бодуров и Кристиян Малинов, които са наказани. Червените призоваха привържениците си за подкрепа. Клубът обяви, че са продадени над 15 000 билета. Полицията призова феновете да идват рано на стадиона, защото ще бъдат взети строги мерки за сигурност и ще има щателни проверки на входовете. Отделно за сектор Г, където са най-запалените привърженици на българския отбор, първоначално ще бъдат отворени само два входа и евентуално след това - още два. Ако ЦСКА отстрани \"Копенхаген\",  ще играе в плейофа за влизане в групите с \"Аталанта\" или \"Апоел\" (Хайфа) . \"Лудогорец\" е на другия полюс. Отборът започна сезона с поглед към групите на Шампионската лига, отпадна от турнира след  поражение срещу \"МОЛ Види\" . След това дойде и загубата от \"Локомотив\" (Пловдив), което увеличи напрежението в клуба. Ръководството на шампионите призова запалянковците да върнат вярата си в тима. \"Да, отборът не спечели правото да се бори за класиране в груповата фаза на Шампионската лига. Неубедителен е стартът и в първенството. Тези несполуки естествено предизвикаха негативни емоции сред всички вас, верните фенове, които от дълго време подкрепяте отбора и свикнахте да преживявате големи европейски вечери\", се казва в обръщението. \"Лудогорец\" има отличен жребий и ако преодолее \"Жрински\", ще играе с някой между грузинския \"Торпедо\" (Кутаиси) и албанския \"Кукеши\".", "date": "2018.08.09", "title": "ЦСКА ще опита да надскочи себе си, а \"Лудогорец\" да излезе от кризата"}
{"url": "https://www.dnevnik.bg/sviat/2018/08/09/3293681_poleto_nosi_radost_na_shvedskite_zatvornici/", "text": "Още е само 6 ч. сутринта, но Алфред вече е хванал вимето на крава. Пет дни седмично той отива при стадото си от крави - само че Алфред не е като останалите пастири: той излежава присъдата си в шведски затвор и се готви за повторна интеграция в нормалния живот. Мъжът на около 50 г., с каскет на главата, се среща призори с партньора си в доенето Софиян (имената им са променени) за продължаващата два часа и половина сутрешна смяна. Двамата отговарят за двайсетина крави от общо 53 в стадото. Сутрин и вечер действията са едни и същи, а движенията му са уверени. \"Чистя вимето, за да няма бактерии, а след това го дезинфекцирам, после окачам машината за доене, разказва Алфред с плам. От април той е затворен заради носене на оръжие в центъра за излежаване на наказания в Мариестад, Югозападна Швеция. Този баща и дядо, чиито ръце са покрити с татуировки, не крие удоволствието си от контакта с животните. \"Обичам ги. Тази работа ми дава удовлетворение\", въздъхва той. Това е най-старият от трите подобни затвора с открит режим в Швеция, носещ името Рьоджан - шейсет затворници се грижат за биофермата: поливат цветята, пребоядисват оградите, косят ливади. Десетина от тях се занимават с добитъка. Свободни затворници Скандинавската страна е сред държавите с най-малко затворници в целия свят, с 0.5 задържани на 1000 жители - два пъти по-малко от Франция (1 задържан на 1000). В замяна на това средствата, отделяни за всеки затворник са два пъти повече. Швеция прави много, за да избегне затварянето на хора. Тя дава предимство на наказанието пробация пред изпращането за няколко месеца в затвора, в редица случаи използва електронни гривни, налага общественополезен труд и системно освобождава условно след изтичане на две трети от присъдата. Страната инвестира също толкова усилено във връщането към нормален живот - благодарение на преподаването на езика и професионалното обучение. \"Това е нашият начин да интегрираме отново хората в обществото възможно най-добре, за да не се връщат\", обяснява Брит-Мари Йохансон, отговаряща за затвора. Процентът на рецидив в Швеция е 30 на сто, наполовина на този във Франция, според затворническата статистика. Класиран като категория 3, Рьоджан е част от двайсетината затвори със \"слабо\" равнище на сигурност (категории 1 и 2 отговарят на равнищата \"засилено\" и \"средно\"). И както във всички центрове за задържане, затворниците имат собствени килии. Камери на изходите, бариери и бодлива тел - задържаните имат разрешение да се движат свободно. \"Броим ги всяка сутрин, през деня и вечерта, знаем къде са във всеки един момент\", обяснява г-жа Йохансон. \"Ако направят нещо лошо, заминават за затвор с по-високо равнище на сигурност\", добавя тя. В крайна сметка не са ли кравите истинските затворници? \"Разбира се!\", шегува се Алфред, затваряйки бариерата на обора след приключване на доенето. Новаците вършат \"невероятна работа\" Затворниците работят по 35 часа на седмица, за което получават по 13 крони (1.2 евро). Имат и по два свободни дни седмично. Алфред признава, че през почивните дни често му се иска да отиде в обора, \"за да види дали всичко върви добре\". Ако затворниците обаче \"знаят, че кравите ще се отелват, дори и да са в почивка, могат да се обадят в затвора и да попитат \"Как мина? Добре ли минаха нещата с теленцето?\", разказва развеселената г-жа Йохансон. Михаел Хенингсон, отговорник по производството, приветства участието на затворниците. \"Много от тях вършат невероятно добра работа, предвид, че никога не са работили в такава среда\", признава той със срамежлива, пълна с гордост усмивка. \"Очарователно е да се види отношението им\" след само няколко дни обучение. През 2012 г. фермата получава награда от самия крал Карл Шестнадесети за качеството на млякото си. Ключът към успеха е в рутината, налагана от средата. \"Момчетата умеят да я следват\", обяснява Михаел. Въпреки всичко Алфред не смята да продължава със земеделската работа, въпреки че точно той е живял сред крави във фермата на баба си и дядо си. \"Видях как беше при тях, прекалено е трудно\", обяснява той. /БТА", "date": "2018.08.09", "title": "Полето носи радост на шведските затворници"}
{"url": "https://www.dnevnik.bg/gradska_sreda/2018/08/09/3293679_imat_li_miasto_velosipedite_po_sofiiskite_parkove_i/", "text": "Всекидневно в софийските паркове между играещите деца, хората излезли на разходка и седящите на пейките, с висока скорост преминават велосипедисти. Понякога това води до инциденти. След един от тях - през май тази година, когато колоездач блъсна дете в Южния парк и избяга, общината се задейства и започна да търси начин да организира движението с велосипеди в града така, че да е безопасно за всички. Първо дирекция \"Паркове и градини\" сложи хоризонтална маркировка при стръмните алеи парка, както и в Борисова градина. След това започна срещи с граждани - велосипедисти, анкети с 200 от посетителите на Южния парк, с Дружеството на майките. Целта бе да разберат мнението им за карането на велосипеди в парковете и да не се забрани напълно карането им в тях. Освен това от общината са отправяли запитвания до Виена, Лондон и Амдстердам за това как те регулират карането на велосипеди в парковете. Дружеството на майките, не е дало отговор, заради липса на единодушие. Направени са и срещи с различни неправителствени вело организации. Така търсенето на решение и консенсус продължава, като до днес все още няма ясна визия къде да са велоалеите - дали да са в край парковете, в тях и къде. След срещите Събраните мнения показали, че велоалеите нямат място в парковете, защото са транспортни трасета и биха увеличили риска от инциденти. Като най-рискова група са децата между 6 и 12 години, тъй като още не управляват достатъчно добре велосипедите си, а им се кара бързо. Велоалеите да се обособяват в перифериите на парковете, е друг от изводите. Карането на колело в парка би трябвало да е със съобразена спрямо околните пешеходци скорост - това обаче трудно може да се регулира, защото велосипедите нямат скоростомери и регистрационни номера. Според отговорите европейски градове изцяло е забранено карането на велосипеди в малките централни градски градини или бивши дворцови паркове и то защото настилките не позволяват. В други градове, където няма официални правила хората сами слизат от велосипедите, преминавайки през градинки и пешеходни пространства. Според Закона за движение по пътищата, когато няма специално предназначена пътна лента или алея за велосипедите те могат да се движат в крайната дясна лента и ако това не пречи на другите участници в движението. Велосипедистите трябва да са със светлоотразителна жилетка при управлението му извън населените места, през тъмната част на денонощието и при намалена видимост. В противен случай подлежат на глоба от 10 лева.  Велосипедите и плановете на общината Като допълнение в проекта за обновяване на Генералния план за организация на движението в София се предвиждат редица мерки, с които велосипедният транспорт да се развие. Планира се реконструкция на велоалеите и трасетата, които не отговарят на изискванията за удобство и безопасност, включително разширяването им и отделянето им от от автомобилното и от пешеходното движение. Предвиждат се още подобрения на опасни кръстовища и пресичания, като например създаване на стоп линия за велосипедисти и друга, която да е за мотори. Към пешеходните пътеки могат да се появят такива за велосипеди. Мисли се и в посока на създаване на \"училищни улици\" – временна организация на движението, като по улиците пред входовете на училищата се забранява движението на автомобили в часовете около началото и края на учебните часове. Така биха се създали условия за безопасно паркиране, движение на пешеходци и това биха били места за създаване на стоянки за наемане на велосипеди. Вече втора година общината не може да пусне концесията за тази услуга, макар и да има избран победител в търга. Причината е обжалване на процедурата. От общината искат улеснят и паркирането на велосипеди, като обособят паркирани за тях до обществени сгради, учебни и детски заведения, културни обекти, спортни обекти, здравни заведения, пазари, жп и авто гари. Ще се водят разговори и със собствениците на търговски и бизнес центрове, офис и жилищни сгради, за да изграждат паркинги за велосипеди. Възможно е и антипаркинг колчетата да бъдат с дизайн, който да позволява заключване на велосипеди, а автобусите от градския транспорт да бъдат снабдени с \"велогардероби\". Тези идеи обаче са все още далеч от реалността, защото обновяването на Генералния план за движение трябваше да бъде приет преди 2 години.", "date": "2018.08.09", "title": "Имат ли място велосипедите по софийските паркове и улици, се питат в общината"}
{"url": "https://www.dnevnik.bg/evropa/2018/08/09/3293432_brjuksel_skoro_moje_da_regulira_s_kakvo_se_tatuirat/", "text": "Брюксел е на път да ограничи химикалите, използвани за направата на татуировки, в отговор на опасения, че някои от съставките може да причиняват до рак, да водят до изменения в ДНК-то на човека или да вредят на репродуктивните способности, пише \"Гардиън\". Очаква се до средата на следващата година държавите членки да гласуват по предложение за прилагане на строги ограничения за използването на 4 хил. химически вещества. Ограничения \"Политико\" посочва, че макар някои от съставките в мастилата да са доказано канцерогенни, няма проучвания, които да изследват директно връзката между татуировките и рака при хората. За да направи оценка на химикалите, използвани за целта, и потенциалните рискове от тях, еврокомисията миналата година възложи на Европейската агенция по химикалите (ECHA) да проучи съставките в мастилата и да определи дали е безопасно те да бъдат инжектирани под кожата. В края на 2017 г. агенцията обяви резултатите – най-голямото по мащаб ограничение на химически вещества, предлагано някога, включващо 4 хил. химикала, изброени в 500 страници. Научните комисии на ECHA по-късно тази година ще изпратят предложение на еврокомисията, която има три месеца да реши дали да го приеме. Макар да няма общоевропейски правила на ЕС за безопасността на мастилата за татуировки, седем държави, сред които Швеция, Белгия и Испания, в различна степен са приложили резолюцията, приета през 2003 г. от Съвета на Европа и обновена пет години по-късно. Според нея мастилата за татуировки трябва да отговарят на минималните изисквания за козметични и хранителни продукти, а използването на някои химикали се изключва. Въпреки това проучване в Швеция от тази година откри, че 12 от 34 мастила за татуировки на пазара в страната съдържат забранени вещества или твърде високи нива на замърсители. ECHA заяви през октомври, че е \"добре известно, че мастилата, използвани за татуировки, може и действително съдържат обезпокоителни съставки, идентифицирани като канцерогенни или предизвикващи алергични реакции върху кожата\". Не е направена директна връзка между татуировките и развитието на рак, отбелязва \"Гардиън\". \"Ако Съветът или Европейският парламент не са против ограничението, Комисията приема и публикува ограничението в Официалния вестник като поправка в  списъка  с ограничения на законодателството за химикалите на ЕС\", обясни Марк Блейни от ECHA. По думите му в Европа не съществува хармонизиран процес за оценка на безопасността на мастилата за татуировки, въпреки че някои държави членки имат свое собствено национално законодателство. Затова на ECHA е била възложена задачата да оцени рисковете, социално-икономическите последици и необходимостта от общоевропейски ограничения. Опасни ли са Според агенцията \"съставът на някои мастила за татуировки и за перманентен грим буди тревога за общественото здраве. Най-сериозните опасения са алергиите, причинени от съставки в мастилата, и фактът, че някои от тях може да причиняват рак, да водят до промени в ДНК или да вредят на човешката репродукция\". В доклада ECHA посочва конкретна връзка между червеното мастило и дерматита заради високото съдържание на живачен сулфид в продукта. Твърди се, че червеното, синьото, зеленото и лилавото мастило е по-вероятно да причиняват малки подутини по кожата, наречени грануломи. При правенето на татуировки мастилото се инжектира във втория слой на кожата, където остава за постоянно, освен ако не бъде премахнато с използването на лазерна технология. В резултат от това татуираният човек е изложен постоянно на ефектите от инжектираните химически вещества. Според \"Политико\" някои татуисти купуват мастила от големи производители на химикали, въпреки че тези компании заявяват, че продуктите им не трябва да се използват за тази цел. Сайтът също отбелязва, че в момента няма общоевропейски стандарти за това какво един татуист може да инжектира в кожата на свой клиент. Веществата трябва да отговарят на строги разпоредби за безопасност, ако се използват за козметични или текстилни продукти, но няма такива официални бариери, ако се използват в салон за татуировки. Регулирането обаче може да се окаже трудно, защото индустрията е фрагментирана и има много малки оператори, а производителите масово правят мастила за други цели, които се използват от татуистите. Евгения Стоянова, анализатор от ECHA, коментира, че основният проблем с резолюцията на Съвета на Европа са отворените европейски граници. Ако една страна е приела правилата, един артист или студио може лесно да си набави мастила от съседна държава с различни стандарти. Създаването на общоевропейски регулации би решило този проблем. Интересуват ли се хората По-основен е въпросът дали татуировките действително крият риск от рак, подчертава \"Политико\". Макар че повече от 60% от химикалите в мастилата за татуировки са такива, че след като бъдат инжектирани, може да се разпаднат след излагане на ултравиолетови лъчи и да доведат до разпространението на частици, причиняващи рак в тялото, връзката между тези химически вещества и рака не е ясна. На етикетите на някои от мастилата има списък със съставките и страната на производство, но при други липсва. Основното опасение на татуистите обикновено е дали мастилата ще запазят цветовете си за дълго време. Според доклад на Съвместния изследователски център на ЕС, публикуван през 2016 г., често пигментите, открити в мастилата за татуировки, са създавани за прилагане на открито в продукти като текстил, коли и пластмаса. Татуистът от Белгия Санди Верфай отбелязва, че по-малко от веднъж годишно някой клиент пита за химикалите в мастилото, а най-често хората се интересуват за евентуални алергии или дали продуктът е веган.", "date": "2018.08.09", "title": "Брюксел скоро може да регулира с какво мастило се татуират европейците"}
{"url": "https://www.dnevnik.bg/sviat/2018/08/09/3293693_kak_izkustveniiat_intelekt_promenia_hakerskite_ataki/", "text": "Черният сценарий\" в компютърната сигурност може и вече да е станал реалност, тъй като някои програмите, работещи с изкуствен интелект, могат лесно да избегнат и най-добрата защита. Това предупреждение дойде от изследователски екип на Ай Би Ем, който проучва компютърната сигурност. На базата на машинно обучение изследователите са изградили хакерски програми, с които могат да проникнат и в системи с високи нива на сигурност, пише \"Ройтерс\". Обикновено най-добрата киберзащита засича дейността на зловредния софтуер, вместо да търси сигнали за опасност в кода му. Ново поколение програми, базирани на изкуствен интелект, обаче могат да бъдат обучени да се активизират едва когато достигнат до определена цел и така трудно да могат да бъдат засечени. Такива са способностите и на най-усъвършенстваните програми на хакери, работещи за правителства. Пример бе и Stuxnet, с който разузнавателните служби на САЩ и Израел нападнаха обект за обогатяване на уран в Иран. Досега такива програми не са били засичани при осуетени кибератаки, но това може да е само защото те са твърде добри, за да бъдат хванати, смята екипът, цитиран от \"Ройтерс\". Според него в най-добрия случай подобни атаки биха били въпрос на време. Проблемът според изследователите от проекта DeepLocker е, че според резултатите от изследванията им такава прецизност може да се стигне и с много по-малко ресурси от тези, с които разполагат правителствата. \"Вярваме, че това е следващото значимо нещо,\" казва изследователят Марк Ф. Стьоклин. \"Може и вече да се е случило и ще разберем това след две или три години.\"", "date": "2018.08.09", "title": "Как изкуственият интелект променя хакерските атаки"}
{"url": "https://www.dnevnik.bg/sviat/2018/08/09/3293635_ot_evropa_niama_dostup_do_nad_1000_medii_v_sasht/", "text": "Два месеца след влизането в сила на  GDPR  (Общия регламент за защита на личните данни) стотици американски новинарски сайтове са недостъпни за европейските потребители. За това съобщава авторитетното издание Nieman Lab, което е част от фондацията за журналистика Nieman в Харвардския университет. Статистиката е направена от Джоузеф О'Конър – активист и уеб разработчик от Великобритания, след като самият той не е успял да влезе в сайтове, от които се интересува. Според последните му данни над 1000 страници не са достъпни в ЕС. Сред тях са около една трета от стоте най-големи вестници в САЩ, включително собствености на  Tronc , Lee Enterprises и GateHouse Media – което възпрепятства американски туристи, хора, пътуващи по бизнес, американци, живеещи в Европа, или просто европейци, интересуващи се от новините в САЩ. От Lee Enterprises, които издават 46 ежедневника в 21 щата, обясняват пред Nieman, че нямат планове да се съобразят с  GDPR , тъй като нямат значим брой посетители от Европа и блокирането му е в интерес на местните им клиенти. Според преподавателя по медийна икономика от Калифорнийския университет в Бъркли Алан Мътър това решение има смисъл от финансова гледна точка. Международният трафик може да е от полза за \"Ню Йорк таймс\", \"Уолстрийт джърнъл\" и \"Вашингтон пост\", но \"от рекламите, показвани в Париж, Палермо или Потсдам, няма полза за рекламодателите в Пеърия\", Илинойс. GDPR бе приет през 2016 г. и бизнесът и държавите  имаха две години да се подготвят  за него, въпреки това влизането му в сила през май  хвърли множество компании  и институции в шок, включително и в  България . Новото законодателство се прилага и върху компании, които са базирани извън ЕС, но о бработват личните данни на европейски граждани , отбелязва се в информационния  сайт  на ЕК. Същото важи за обработката на данни, ако  тя се извършва извън съюза  и засяга предложения на стоки или услуги на европейските граждани. Глобите за нарушение на регламента могат да достигнат до  20 млн. евро или 4% от глобалния оборот  (в зависимост кое число е по-голямо). Тези наказания се предвиждат за най-тежките провинения.", "date": "2018.08.09", "title": "От Европа няма достъп до над 1000 медии в САЩ заради правилата за личните данни"}
{"url": "https://www.dnevnik.bg/bulgaria/2018/08/09/3293786_skandal_za_prinuda_za_burzi_krediti_izbuhna_mejdu_shef/", "text": "Собственичка на фалирал шивашки цех е карала свои бивши служители да теглят бързи кредити с обещания за бонуси и бързо погасяване от нейна страна. За това съобщиха пред репортер на \"Дневник\" част от потърпевшите.  Една от тях е Анета Назлиева. Тя и двама други членове на семейството й са изтеглили по един заем в размер на 1 000 лева.  \"Буца ми седи на гърлото сега като знам, че трябва да връщам тези пари. Разбрах като започнаха да ми звънят по телефона. Синът ми е инвалид. Не може да работи, а трябва да връщам кредит. У нас е ужас\", коментира Назлиева.  Задлъжняла със 7 000 лева е и Гюлфие Тахирова. Първоначално тя изтеглила 4 000 лева и ги дала на собственичката на шивашкото предприятие Христина Дамянова. С лихвите дългът й нараснал с 3000 лв.  Сред засегнатите има и жена с дете с увреждания. Тя дължи 800 лева. С 12 000 лева дългове са Айте Бошнак и Джеват Пильоев от Сатовча.  \"Информираха ни, че трябва да платим. И ние, като нямахме пари, трябваше да вземаме от приятели. И сега на нас идва двойна загуба. Ощетени сме с 12 000 лева – 6 000 на Христина и 6 000 на приятелите. Аз й казах \"Нещо ще стане, ще горим. А тя отвърна \"Няма да горите, аз съм отпред. Пуснала ни ги е на седмични вноски. Почнаха да ни звънят и ние й казахме, че ни търсят, а тя ни убеди, че всичко е наред. Отидохме в офиса и трябваше да платим над 300 лева лихви. Най-напред плащаме лихвите\", казаха пред \"Дневник\" Бошнак и Пильоев. По-късно през деня Дамянова се срещна с част от ощетените хора. Срещата започна спокойно, но няколко нейни мимики и жестове повишиха напрежението. Последва схватка между Дамянова и една от бившите й служителки, след което бившата работодателка напусна.  Пред репортер на \"Дневник\" Дамянова потвърди, че е помолила служителите да изтеглят кредити, които след това \"оправила\". \"Имаше забавяне на едни фактури. Става въпрос за някакви 300-400 лева. Има жалба в полицията, но аз съм изплатила всичко на половината от тези хора, които са се подписали. От известно време те се канят да ми закрият цеха. Ето – закриха го. Взеха машините в момент когато ме няма\",каза Дамянова.  На въпрос дали е работила в кредитна институция тя отговори лаконично: \"Да. Работила съм в \"Сити кеш\".  Ощетени от нея има в Гоце Делчев, Гърмен, Дъбница, Корница, Сатовча и други населени места в региона. Те дължат суми от 800 до 15 000 лева. Общата сума надхвърля 100 хиляди лева.  Потърпевшите ще търсят съдействие от омбудсмана Мая Манолова. Прокуратурата се самосезира и ще извърши проверка. ", "date": "2018.08.09", "title": "Скандал за принуда за бързи кредити избухна между шеф и работници в Гоцеделчевско"}
{"url": "https://www.dnevnik.bg/kultura/2018/08/09/3293656_komunistkata_frida_kalo_beshe_zamesena_v_debat_za/", "text": "Десен проправителствен вестник разкритикува изложба на картини на Фрида Кало в Унгарската национална галерия в Будапеща, защото популяризирала комунизма, предаде \"Ройтерс\". Тази реакция е част от големия национален дебат за културата и културните политики, който бе повдигнат, след като Виктор Орбан беше избран за премиер за трети пореден мандат. Поддръжници на Орбан и проправителствени журналисти твърдят, че след убедителната победа на Орбан на изборите е време за промяна към по-консервативни ценности в културата и за края на това, което те наричат доминация на леви либерални артисти. В статия със заглавие \"По такъв начин с помощта на държавни пари се рекламира комунизъм\" десният вестник \"Маджар идок\" включи изложбата в черен списък на леви галерии, артисти и изложби. \"Няма да повярвате, но Троцки се появи в Будапеща, този път от леглото на Фрида Кало.\", пише във вестника. Името на художничката е свързвано с комунистическата партия в Мексико, а според Музея \"Фрида Кало\" над леглото й са били окачени портрети на Маркс, Енгелс, Ленин, Сталин и Мао. Вестникът добавя, че \"няма естетически проблем\" с изложбата на \"мексиканската художничка комунистка\", която привлича по 3 хил. посетители дневно. Националната галерия в Будапеща отказа да коментира случая. През юни \"Маджар идок\" публикува статия, в която обяви, че мюзикълът \"Били Елиът\" в Унгарската национална опера пропагандира хомосексуализъм и по-късно  15 представления бяха отменени . Националната опера публикува на сайта си изявление, че представленията не са свалени поради медийния скандал, но отбеляза, че след публикациите зрителите са изгубили интерес към спектакъла. Десният политически анализатор Тамас Фрис, който помага за политическите кампании на Орбан, каза, че целта не е да се унищожи либералната култура, а системата да се адаптира така, че да отразява дясното политическо надмощие, като в същото време запазва ценностите на либералното изкуство. Според него правителството има право да фаворизира и поддържа консервативното мислене, артисти и култура. Той е на мнение, че един от начините за това е да се правят повече филми за историята на Унгария. \"Консервативната култура трябва сама да се създаде и това ще покаже историческата сила на унгарската нация\", завърши той.", "date": "2018.08.09", "title": "\"Комунистката\" Фрида Кало беше замесена в дебат за промяна на културата в Унгария"}
{"url": "https://www.dnevnik.bg/sport/2018/08/09/3293790_grigor_dimitrov_specheli_mach_na_dvoiki_i_se_nasochva/", "text": "Григор Димитров постигна втора победа в Торонто, този път в турнира на двойки. Заедно с партньора си Давид Гофен се наложиха със 7:6 (5), 6:4 срещу Жереми Шарди и Лука Пуи. И този двубой на българина беше прекъсван заради дъжд. Във втория си мач на двойки с Гофен ще се изправят срещу австриеца Оливер Марах и хърватина Мате Павич. Тази вечер Димитров отново играе. Той ще се изправи срещу Франсис Тиафо в среща от третия кръг на мастърса, като мачът е първи в програмата на централния корт и ще започне в 18.00 часа. Американецът постигна труден успех със 7:6(4), 4:6, 6:1 срещу любимеца на публиката Милош Раонич. До момента Димитров и Тиафо не са играли помежду си. Българинът  започна участието си с победа срещу Фернандо Вердаско .", "date": "2018.08.09", "title": "Григор Димитров спечели мач на двойки и се насочва към двубой с Тиафо тази вечер"}
{"url": "https://www.dnevnik.bg/bulgaria/2018/08/09/3293698_durjavata_vuvejda_kriterii_za_poddrujkata_na_baseini_v/", "text": "Държавата ще се опита да въведе правила и механизми за контрол на басейните в местата за настаняване - хотели, вили, СПА центрове и други. На правителствения сайт за съгласуване е качен проект за наредба за правилната и безопасна техническа експлоатация и поддръжка на елементите за вграждане, филтрацията и помпите към плувните басейни, прилежащи към места за настаняване. Целта на наредбата е 'да се даде определение на понятието \"плувен басейн\" и да се определят неговите видове, отбелязват вносителите от Министерството на туризма. \"Съществуващата към момента правна уредба не дава конкретно определение за плувен басейн, нито разграничава елементите за вграждане, филтрацията и помпите на плувните басейни. Също така действащата нормативна уредба не дава яснота кой поддържа, организира, провежда, ръководи и осъществява техническата изправност и безопасната експлоатация на елементите за вграждане, филтрацията и помпите към плувните басейни, в съответствие с техническите изисквания, норми и правила за безопасност\", се отбелязва в мотивите. От ведомството посочват, че през последните години и след множеството инциденти се е установила необходимост от допълнителни гаранции за качеството на плувните басейни. Сега те ще бъдат постигнати чрез регулиране правомощията на собствениците и лицата, които ги стопанисват. \"С оглед гарантиране на качествено и безопасно ползване на плувните басейни се разширяват възможностите за осъществяване на регулярен контрол от страна на Държавната агенция за метрологичен и технически надзор\", отбелязват от министерството. В тримесечен срок от влизане в сила на наредбата собствениците, съответно концесионерите или наемателите на функциониращи басейни са длъжни да ги приведат в съответствие с изискванията.", "date": "2018.08.09", "title": "Държавата въвежда критерии за поддръжката на басейни в хотели и СПА центрове"}
{"url": "https://www.dnevnik.bg/biznes/2018/08/09/3293789_turoperatori_niama_da_mogat_da_predlagat_ekskurzii/", "text": "Туроператори няма да могат да предлагат екскурзии, чиято стойност надхвърля размера на застрахователната им полица. Такава промяна в законодателството ще предложи Министерството на туризма след като  круизно пътуване на българи в Канада се провали , а хората бяха принудени да платят част от нощувките и връщането си в България без да са обезщетени до този момент. Пред Нова телевизия ресорният министър Николина Ангелкова съобщи, че подобен казус възниква за пръв път в практиката на министерството. Туроператорът е имал договор за застрахователно покритие в размер на 25 хил. лв., а общата стойност на пътуването на туристическата група е 85 хил. лв., поясни тя. Според Кодекса за застраховането туристическата компания е длъжна да разпредели парите пропорционално между всички ощетени, а за останалото те ще трябва да предявят претенциите си чрез съда. Министерството ще съдейства, обеща Ангелкова. Тя призова потребителите да четат дребния шрифт и да обръщат внимание върху размера на застрахователното покритие на туроператора, когато купуват екскурзия, и ако сумата е малка, да се въздържат да сключват договор. За момента името на дружеството свети в \"зелено\" на сайта на министерството, което показва, че туроператорът е изряден. Ангелкова обясни това с факта, че компанията формално отговаря на изискванията на закона, в който няма посочен максимален размер на застраховка като се предполага, че това е въпрос на преценка на самия туроператор. Ангелкова каза, че ще сезира прокуратурата, защото туроператорът е започнал процедура по ликвидация, а едновременно с това е заявил намерение да регистрира ново дружество.", "date": "2018.08.09", "title": "Туроператори няма да могат да предлагат екскурзии, по-скъпи от застраховката им"}
{"url": "https://www.dnevnik.bg/evropa/2018/08/09/3293793_italiia_obeshta_da_ne_e_bezrazsudna_vuv_finansovite_si/", "text": "Италия ще преговаря с Европейската комисия по бюджета за идната година, като защитава интересите си, но няма да е \"безразсъдна\" в исканията си, каза вчера премиерът Джузепе Конте, цитиран от \"Ройтерс\". \"Ще преговаряме с Европейската комисия със сериозна, смислена и смела програма, която ще защитава интересите ни\", заяви Конте на пресконференция. \"Ние ще сме много сериозни и непреклонни, но няма да сме неразумни и безразсъдни в нашите искания\", добави той. Неговото изявление спомогна да се успокоят пазарите, които се страхуват, че амбициозните планове на правителството за намаляване на данъците и по-високи разходи могат да повишат държавния дълг, който е най-високият в еврозоната след този на Гърция. Бюджетът за 2019 година ще бъде съставен следващия месец и трябва да бъде представен за одобрение от Еврокомисията през октомври. Конте каза, че кабинетът работи единно, и отрече слуховете, че министърът по европейските въпроси Паоло Савона работи върху план за публични инвестиции за 50 милиарда евро, които Италия ще настоява да не бъдат включвани в изчисленията за дефицита. \"Няма план А, Б, В, има един бюджет, върху който правителството работи (...), приносът на министър Савона е съществен, но е част от общата рамка\", добави той. Савона първоначално беше избран за министър на икономиката в антисистемното правителство, но върху избирането му  беше наложено вето от президента на Италия Серджо Матарела  заради критичната му позиция за членството на Италия в еврозоната. Конте се изказа, след като министърът на икономиката и финансите Джовани Триа заяви вчера в интервю за вестник. \"Соле вентикуатро оре\", че се очаква по-слабият икономически растеж да увеличи дефицита и да забави намаляването на държавния дълг. В същото време Триа изтъкна отново ангажимента си за предпазлива фискална политика. /БТА", "date": "2018.08.09", "title": "Италия обеща да не е \"безразсъдна\" във финансовите си искания към Еврокомисията"}
{"url": "https://www.dnevnik.bg/na_put/2018/08/09/3293602_sardiniia_globiava_s_do_3_hil_evro_kradcite_na_piasuk/", "text": "Властите в Сардиния вземат строги мерки срещу туристите, които взимат пясък от плажовете на острова като сувенир, и налагат глоби до 3 хил. евро на нарушителите, предаде \"Гардиън\". По-рано тази седмица 40-годишен италианец, който живее във Великобритания, но е роден в Неапол, бе глобен с 1000 евро, след като полицията го хвана с бутилка, пълна с пясък от плажа Галура. Може би неосведомени за сериозността на нарушението, някои туристи намират пясъка за толкова хубав, че не могат да устоят на изкушението да си вземат за вкъщи. Проблемът съществува в Сардиния от години. Миналата година на летище Каляри в багажа на летовниците е бил намерен над един тон пясък, въпреки че табели по плажовете ясно предупреждават, че практиката е забранена. Пясъкът обикновено се събира в пластмасови бутилки или в торби. Властите казват, че макар на пръв поглед да е безобидно, това е не само нарушение, но и вреди на околната среда на острова. Германското посолство в Рим предупреди миналата седмица туристите да не взимат от пясъка на острова, като написа в страницата си във \"Фейсбук\": \"Сардиния има едни от най-красивите плажове в Италия, но взимането на пясък, камъни и мекотели е сериозен проблем\". Преди няколко години местните жители създадоха страница във \"Фейсбук\", озаглавена \"Сардиния е ограбвана и плячкосвана\". В една от публикациите на страницата се чете: \"С обяснението, че взимат сувенир, всяка година туристи отнасят от острова това, което природата е създала за милиони години\". Някои от \"крадците\" се разкайват. През 2016 г. жена, взела преди 29 години от известния розов пясък на Будели, го върнала с бележка, в която написала: \"Прочетох в някои вестници и чух по телевизията какво представлява този пясък и как се е появил. Разбрах колко уникална е Сардиния. Почувствах се виновна\".", "date": "2018.08.09", "title": "Сардиния глобява с до 3 хил. евро \"крадците\" на пясък"}
{"url": "https://www.dnevnik.bg/kultura/2018/08/09/3294205_rapurut_dreik_stana_purviia_muzikant_dostignal_50_mlrd/", "text": "Рапърът Дрейк е първият музикант, който минава границата от 50 млрд. гледания на живо, пише \"Форбс\". Информацията беше потвърдена от музикалния лейбъл на музиканта. Канадският музикант влиза в историята два дни след като беше потвърдено, че новият му албум - Scorpion, е първият, който успява да направи 1 млрд. гледания на живо за една седмица. Така беше подобрен предишният рекорд, държан досега от рапъра Пост Малоун, от 700 млн. стрийминга. Точният брой на гледанията на живо е труден за определяне. Миналия месец \"Епъл\" обяви, че Дрейк е минал границата от 10 милиарда. Източници от индустрията твърдят, че броят им в \"Спотифай\" най-вероятно е повече от 13 млрд. Всъщност числото може да се окаже още по-голямо, тъй като не всички стрийминг услуги се вземат предвид, когато се правят класации. Тъй като Дрейк чупи рекорд след рекорд, някои коментатори биха могли да изтъкнат, че 50 млрд. гледания са твърде малко.", "date": "2018.08.09", "title": "Рапърът Дрейк стана първият музикант, достигнал 50 млрд. гледания на живо"}
{"url": "https://www.dnevnik.bg/evropa/2018/08/08/3293640_protesti_i_zabrani_kakvi_prechki_sreshta_juber_po_sveta/", "text": "Някогашният стартъп от Сан Франциско \"Юбер\" се сблъсква с трудности по пътя към разширяване на дейността си в света -  протести  на таксиметрови шофьори, загрижени за прехраната си, проблеми с правителствата заради данъците и притеснения, свързани със сигурността. ДПА прави обзор на пречките, с които се сблъсква компанията в различните части по света. Великобритания Лондонските транспортни власти отказаха да подновят лиценза на \"Юбер\" през септември. Регулаторните власти са на мнение, че компанията не е \"пригодна и добросъвестна\" да развива дейността си, и изтъкнаха опасения, свързани с обществената сигурност и безопасност, включително проверки на миналото на шофьорите. Съдът обаче даде на фирмата 15-месечен изпитателен лиценз през юни. Компанията, която твърди, че има 40 хил. лицензирани шофьори и 3.5 милиона клиенти в британската столица, обяви, че е направила \"мащабни промени\"q и въведе мерки за засилване на подкрепата за шофьори и потребители. Скандинавия Местните власти са склонни да подкрепят традиционния таксиметров бизнес. \"Юбер\" спря временно дейността си в Норвегия през ноември, като компанията е глобена за нарушаване на транспортните закони в страната. Във Финландия \"Юбер\" изцяло възобнови през юли услугите си след едногодишно прекъсване, когато влезе в сила нов транспортен закон. Услугите й се предлагат обаче само в столицата Хелзинки. Компанията се опитва да се върне в Дания година след като приключи дейността си там, но отговорът от датските власти е хладен. Шофьорите в Скандинавия са въвлечени и в данъчни дела, а в Норвегия и Швеция законови проблеми доведоха до закриването на \"ЮберПоп\" - по-евтина услуга на компанията, за която не се изисква шофьорът да има лиценз, тъй като превозът минава за споделяне на автомобил. Германия В момента \"Юбер\" предлага само таксиметрови услуги и кола под наем с шофьор в два града - Берлин и Мюнхен. Услугите на компанията бяха забранени през септември 2014 година, тъй като дейността й бе сметната за нарушение на националните закони, които изискват всички транспортни компании да използват лицензирани шофьори. Това означава, че повечето германци нямат възможност да използват водещата услуга на компанията - мобилно приложение, което позволява хората да си викат частен шофьор, който ползва собствения си автомобил, за да ги закара някъде. Компанията обяви обаче през май, че планира да започне нова офанзива на германския пазар. Австрия Най-голямата таксиметрова компания  във Виена спечели съдебна забрана  срещу \"Юбер\" през април, принуждавайки американската компания да се придържа към австрийските бизнес разпоредби. Оттогава министерството на транспорта започна да преразглежда закона за транспорт на пътници, за да реши проблема с някои законови двусмислия, които позволиха на \"Юбер\" да работи като фирма за коли под наем, а не като таксиметрова компания. Египет През март съд разпореди лицензите на \"Юбер\" и конкурента му Careem да бъдат анулирани в отговор на иск, внесен от местни таксиметрови шофьори, които обвиниха компаниите, че заплашват прехраната им и нарушават закона за транспорта. Очаква се на 23 август друг съд да започне да гледа обжалването на това решение. Сърбия и Хърватия Местните таксиметрови шофьори се опитаха да спрат растежа на \"Юбер\" с няколко протеста, които бяха придружени с насилие. Бизнесът обхвана носещия добри печалби туристически пазар по адриатическото крайбрежие, но все още има въпроси за законността на работата на компанията. Неотдавна загребски съд глоби \"Юбер\" два пъти за извършени пътувания, които не отговарят на правилата за градски транспорт. По същество компанията бе наказана, както биха били глобени т.нар. копърки или нерегистрирани таксиметрови шофьори. Южна Африка Опозицията на шофьорите на традиционни таксита предизвика няколко протеста, често придружени с насилие. Мнозина шофьори на коли на \"Юбер\" бяха ранени, има и убити заради конкуренцията, която правят на редовните таксита, особено в търговската столица Йоханесбург. Южноафриканското подразделение на \"Юбер\" сега предлага на шофьорите специализирана застраховка в случай на нараняване или смърт. Въведен бе и паник бутон за всички пътници, след като пътник бе намушкан в лицето през октомври за това, че си е \"взел \"Юбер\".", "date": "2018.08.09", "title": "Протести и забрани: какви пречки среща \"Юбер\" по света"}
{"url": "https://www.dnevnik.bg/evropa/2018/08/09/3293795_vlastite_v_belarus_zadurjaha_jurnalisti_polzvali/", "text": "Най-малко шестима журналисти бяха задържани вчера в Беларус. Това стана ден след първата вълна арести на служители на независими медии, обвинени, че са използвали информация на държавната информационна агенция \"БелТА\", без да имат абонамент за нея, предаде \"Франс прес\". Подозренията са, че журналистите са хакнали компютърните системи на агенцията и са откраднали данните й, заявиха властите, цитирани от \"Ройтерс\". Според изявление на разследващите без знанието или съгласието на агенцията информация, намираща се в компютърната система, е била взимана по незаконен път над 15 хил. пъти в продължение на две години. Главният редактор на новинарския сайт Realt.by Владислав Кулецки и трима журналисти от същото издание бяха арестувани от полицията. Това каза Кулецки за радио \"Свободна Европа\". Сутринта е бил извършен обиск в офиса на медията им, заяви Беларуската асоциация на журналистите, цитирана от ТАСС и БТА. \"Следственият комитет дойде да ме търси\", съобщи в \"Туитър\" Павел Биковски, кореспондент за рускоезичната емисия на \"Дойче веле\". Арестът му бе потвърден от следователите, които казаха в комюнике, че са задържали и журналиста Алексей Жуков. Обиски са направени и в редакциите на медиите \"Культура и искусство\" и Ай Ти Ви. Във вторник бяха задържани три журналистки от информационния сайт Tut.by и една от информационната агенция \"Белапан\". Подозира се, че двете медии също са ползвали информации на \"БелТА\", без да са платили абонамент. Собственикът на Tut.by каза пред \"Ройтерс\", че \"БелТА\" никога преди не се е оплаквала за използването на информацията й. \"Наистина съм объркан и не разбирам за какво се случва това и защо е необходимо\", допълни той. Директорът на \"Белапан\" отбеляза, че случаят е мистерия. \"Всички материали на \"БелТА\" са свободно достъпни. Написано е на сайта им, че можете да използвате техния материал, стига да ги цитирате, както и направихме\". Ако медиите им бъдат признати за виновни, тези хора могат да бъдат вкарани в затвора за до две години и временно да им бъде забранено да упражняват професията си. Съветът на Европа призова за бързо и прозрачно разследване и за освобождаването на задържаните журналисти. Говорителят на беларуската дипломация Анатолий Глаз увери, че случаят по никакъв начин не е свързан с политиката или със свободата на печата. Според местни правозащитни групи арестите са част от опитите на правителството да заглуши независимите медии. Ръководителят на Беларуската асоциация на журналистите заяви, че през последната година се е засили правителственият натиск върху независимите медии. \"Свързвам този (случай) с общата тенденция и желанието за контрол върху интернет пространството\", допълни той.", "date": "2018.08.09", "title": "Властите в Беларус задържаха журналисти, ползвали държавната новинарска агенция без разрешение"}
{"url": "https://www.dnevnik.bg/bulgaria/2018/08/09/3293797_shefut_na_arkus_naznachil_mityo_ochite_s_komersialna/", "text": "В назначаването на Димитър Желязков, известен като Митьо Очите, в бургаската охранителна фирма \"Аркус секюрити\", след като си е изтърпял наказанието в затвора, няма нищо нередно. Целта е била комерсиална, а не покровителска. Това коментира управителят на фирмата Иван Владимиров в ефира на Би Ти Ви. Желязков е бил във фирмата от 2015 г. Работата му е както на всички останали. \"Той отговаряше на всички условия за длъжността. Задълженията му бяха да намира обекти, които да са под охрана на нашата фирма. Негов познат го предложи при нас, за да използваме контактите му, които не знам поименно\", заяви Владимиров, който е бивш директор в Министерството на вътрешните работи. В момента е задвижена процедура за официалното прекратяване на договора му. Иван Владимиров отрече да е участвал  в разследването срещу Митьо Очите  за организирана престъпна група по време на работата си като служител в полицията. Той акцентира, че и синът му – Методи Владимиров, който е бил служител в бургаския затвор, докато Очите е бил там, няма общо с последващото му назначаване като консултант. Управителят на \"Аркус\" добави, че не знае как Митьо Очите е намирал нови обекти и отрече да е използван натиск. По повод въпрос на журналист защо е наричан Желязков \"шеф на Аркус\" по Черноморието, той каза, че това е некоректно определение. \"Той не е шеф на никого, наричат го така може би заради биографията му\", допълни той. В интервю за \"Нова телевизия\" малко след това той повтори тезата си за липса на натиск с аргумента, че дори има повече заявки от обекти, отколкото капацитетът на фирмата може да поеме. \"Нека спрем с твърденията за изнудване и рекетиране, което се внушава от много време\", призова Владимиров. Управителят на \"Аркус\" даде за пример община Айтос, която е негов обект, но там офертите са много ниски и \"на ръба на възможното\" затова и няма други кандидати. \"Нито пристанището пазим, нито митниците\" добави той. В разговора беше засегната и темата  за ареста на Очите и зам.-председателя на общинския съвет в Бурга с – Бенчо Бенчев. \"С Бенчев се познавам от 25 години. Помагал е на много хора и финансово и не е гледал кой от коя партия е. Не знам какво е правил с Желязков в Истанбул и как са се развили нещата – цялата информация достигна до мен от медиите\", каза той. По повод факта, че в  момента плаж \"Корал\" се охранява  от неговата фирма, Владимиров коментира, че тази фирма е била избрана по стандартния начин, а функцията й е била да не се съборят загражденията.", "date": "2018.08.09", "title": "Шефът на \"Аркус\" назначил Митьо Очите, за да му намира клиенти за охрана"}
{"url": "https://www.dnevnik.bg/evropa/2018/08/09/3293830_amnesti_politikite_na_es_imat_vina_za_smurtta_na_nad/", "text": "Политиките на Европейския съюз, в частност тези на Италия и Малта, са виновни за смъртта на 721 души в морето през юни и юли тази година, заяви \"Амнести интернешънъл\", цитирана от \"Гардиън\". В  критичен доклад , публикуван в сряда, правозащитната група каза, че европейските споразумения с Либия, както и  враждебността в Рим  и Валета  към корабите, спасяващи мигранти , имат унищожителен ефект. \"Въпреки намалението на броя на хората, прекосяващи Средиземно море през последните месеци, броят на смъртните случаи в морето се е увеличил\", заяви Матео де Белис, изследовател от \"Амнести\". \"Европейските политики помогнаха на либийската брегова охрана да залавя хора в морето, намалявайки приоритетите за спасителните операции и пречейки на жизненоважната работа на неправителствените организации. Скорошното увеличение на броя на смъртните случаи е не само трагедия, но и срам\", допълни той. Според агенцията 1111 души са загинали или изчезнали в Централното Средиземноморие между месеците януари и юни. Около 560 души са загинали или изчезнали през юни, месеца, в който популистката коалиция в Италия дойде на власт с обещание за строги мерки срещу миграцията. Общо 157 души са загинали или изчезнали през юли. Данните на \"Амнести\" идват от Международната организация за миграцията и от Италианския институт за политически изследвания. Според \"Амнести\" увеличеният брой на смъртните случаи заедно с опасния път между Либия и Южна Европа \"не може да бъде пренебрегнат като неизбежно нещастие\". Все по-враждебното отношение на Италия и Малта към неправителствените организации за издирване и спасяване на мигранти лиши Средиземноморието от жизненоважни ресурси, като наскоро някои бяха конфискувани, допълва организацията. Броят на смъртните случаи в морето съвпада и с увеличение на мигрантите в центрове за задържане в Либия от 4400 през март до над 10 хил., посочва \"Амнести\", цитирайки подразделение на либийското вътрешно министерство. Това според организацията се дължи на европейските и италианските политики, които позволяват на либийската брегова охрана да спасява хора и да ги връща в страната, където хуманитарни групи казват, че те са подложени на мъчения и злоупотреби. \"Въпреки това, продължава докладът, Италия и ЕС усилват политиките си в подкрепа на либийската брегова охрана, за да гарантират, че тя предотвратява заминаванията и залавя бежанци и мигранти в открито море, за да ги върне в Либия.\"", "date": "2018.08.09", "title": "\"Амнести\": Политиките на ЕС имат вина за смъртта на над 700 мигранти в морето"}
{"url": "https://www.dnevnik.bg/biznes/2018/08/09/3293832_kogato_i_posledniiat_parfjumerist_napusne_stranata_na/", "text": "В България са единици специалистите парфюмеристи, коментира изпълнителният директор Българската национална асоциация \"Етерични масла, парфюмерия и козметика\" Гергана Андреева пред БТА. Младите заминават за чужбина, а техните възрастни колеги се споминаха преди години. По света най-добрите парфюмеристи са ангажирани в научно-развойни центрове на големи компании с традиции от над 100 години. През социализма в България в предприятията \"Арома\" и \"Ален мак\" и \"Българска роза\" - Карлово, \"Българска роза\" - Пловдив, \"Българска роза Севтополис\" - Казанлък, \"Лавена\" - Шумен, имаше прекрасни специалисти парфюмеристи, но след като те се оттеглиха от активна работа, никой не ги замени, спомня си експертът.  Перспективен и талантлив млад специалист работеше в популярна българска фирма за наливна парфюмерия, но заедно с друг млад колега замина за Южна Франция, където е Меката на научно-развойните центрове по парфюмерия. Така постепенно в годините на прехода изчезна последната нотка спомен от соцпарфюмите \"Бон шанс\", \"Джулия\", \"Албена\", \"Трезор\", \"Калина\", дезодорант \"Жасмин\", разказва Андреева. Със съвременни технологии и професионални усилия понастоящем в няколко български компании се създават актуални трендове на парфюми, тоалетни води и дезодоранти, които са на високо професионално ниво, като състав, опаковка, трайност и напълно конкурентни на международния пазар. За да се създаде парфюмерист, той трябва да има талант - изострено обоняние, изключителното умение да различава нотките на парфюма - ниски, средни, дълги, високи... След това трябва да се обучи за органолептичен анализ, а това е сложно и фино нещо, което се овладява с години, отбелязва Гергана Андреева. Уменията на парфюмериста отчасти могат да сравнят с таланта на сомелиерите, с уговорката, че тяхното обучение е изключително специфично, обяснява експертът. Обучение по специалността \"парфюмерист\" в България не се предлага. В Университета по хранителни технологии има специалност \"Технология на мазнините, етеричните масла, парфюмерията и козметиката\", където се подготвят инженер-химици. Тези специалисти трябва след това да бъдат профилирано обучени, да запишат допълнителна магистратура и друга образователна и квалификационна степен. Перспективата за адекватна работна позиция и професионално развитие, както и високото заплащане, което младите специалисти очакват от самото начало, е предизвикателство за собствениците, коментира Андреева. По тази причина страната на розите внася и готови парфюмни композиции и така под собствен бранд създава парфюми, като крайни форми. Но пък, ако имахме възможност, ароматът на българското лято би бил, както се казва на професионален жаргон - \"цветочен\" - на роза дамасцена, прясно ожъната лавандула, смята експертът. Козметичната ни индустрия изпитва дефицит не само на парфюмеристи, а и на други кадри и той е между 30 - 40 на сто. Много трудно намираме така наречените профилни приложни специалисти, коментира изпълнителният директор на асоциацията. Работим съвместно с БСК, по проекта My Competence, с който се опитваме и имаме намерение за развием 4-5 ключови длъжности - оператор-дестилатор парфюми, химик, физикохимик, машинен оператор на технологичен процес, производител на тоалетни препарати, инженер химик и др. Българско био по европравила До края на годината се очаква повече от двадесет български производители да бъдат сертифицирани за крайна форма от международни организации като ECOCERT, Франция, NaTrue, Белгия, COSMOS по новия еврорегламент за натурална и биокозметика, съобщи Гергана Андреева. На продуктите на тези фирми ще има съответното лого на международната организация, която е направила сертификацията. ЕК обмисля върху изделията на сертифицираните биофирми да има и баркод, който ще може да бъде проверен чрез онлайн платформа, на която да може да се провери за какво точно е получен сертификатът. Правото за биосертификата ще трябва да се защитава от компаниите всяка година пред сертифициращите органи. Изпълнителният директор на агенцията коментира, че това ще е свързано със сериозни разходи за компаниите, аналогични на разходите за ISO 9001 и GMP, но допълни, че това е сред условията компаниите да са част от световния пазар. Гергана Андреева напомни, че по линия на оперативна програма \"Иновации и конкурентоспособност\" през октомври ще бъдат отворени две оси за технологично обновление и за въвеждане на международни стандарти и фирмите биха могли да се възползват от средства за сертификация. ЕС променя правилата От началото на годината сме свидетели на динамична промяна в еврозаконодателството в областта на козметичната индустрия, разказва Гергана Андреева. Променят се ресорни регламенти, с тенденция за ограничаване на влагането на химически суровини за сметка на натуралните. Заради множеството спекулации, от тази година ЕК дори въведе ISO стандарти за това какво е натурално и био, а от април има и БДС стандарт за такъв тип козметика. Освен на съдържанието стремежът към натуралното се пренася и върху опаковките, като все повече продукти се предлагат на пазара рециклирани, коментира Гергана Андреева.  В измиващите и почистващи продукти - маски, гелове, ексфолианти и други, вече се избягват пластичните микрочастици, добивани от световните океани, заради замърсените с пластмаса води. Тези частици се заменят вече с активен въглен от бамбук, слуз от охлюви, стволови клетки на растения - например извлечени от семките на ябълка. Последната година българските компании пуснаха цели серии, базирани на свойствата на лавандулата, розата, разказва експертът.  Последните биотенденции дори променят навиците ни при употребата на козметика и така, вместо да имаме пряк контакт между ръката и съдържанието на бурканчето с крем, продукти от този вид вече се предлагат в опаковки с помпички или с капкомери. Целта е да се запази чистотата на продукта, пояснява Гергана Андреева. Българските фирми не са под заплаха Българските фирми се подготвят за екоизискванията от няколко години. По тази причина изпълнението на новите еврорегламенти, което е свързано с допълнителни инвестиции, не е довело до фалити на компании, коментира Гергана Андреева. Фирмите постепенно заменят забранените суровини с разрешените натурални. Появиха се и много малки фирми, които работят бутикови серии. По-голяма част от малките компании, за които е по-трудно да пренастройват инвестициите си, избегнаха сътресенията, защото изготвят определени нишови продукти - серии за бебета, бременни или продукти за коса, за профилактика при козметични и медицински проблеми, като акне, себорея, изпотяване, розацея, дерматити и др. Съответно и пазарите, които са си осигурили, са за нишови продукти. Глътка въздух за компаниите е била и диверсификацията на пазарите след свиването на традиционните - Русия и някои европейски държави. Отвориха се пазари в Близкия и Далечния изток, отбелязва експертът, като изтъква, че на тези нови пазари едно от основните изисквания към вносните продукти е да бъдат произведени от фирми със сертификат за добри производствени практики, а изделията да са натурални, съдържащи розово и лавандулово масло, невен, безсмъртниче, исоп, здравец. Потребителите от тези пазари са взискателни и търсят естествените аромати - това означава, че когато се използва крем от рози, то предпочитанията са той да мирише на цветето, а не на изкуствена парфюмна композиция, обяснява експертът. По данни на Българската национална асоциация \"Етерични масла, парфюмерия и козметика\", базирани на националната статистика от изследване на 67 предприятия от подсектор \"Производство на парфюми и тоалетни продукти\", девет са на загуба за 2016 г.: С печалба над 1 млн. лв. за 2016 г. са седем дружества. С въвеждането на новите регламенти потребителят не е усетил чувствително повишаване на цените на българските козметични изделия, защото от последните години нашата продукция плавно премина от ниския към средния ценови сегмент, коментира Гергана Андреева и дава пример с български дневен крем против бръчки, който съдържа розово масло и е на средна цена 15 - 20 лева и нагоре. По думите на експерта това се приема от пазара, защото потребителят вече осъзнава, че няма как едно нещо да е качествено и в същото време да е евтино. През последните години броят на фирмите се запазва През последните години броят на фирмите, които работят в България в козметичния сектор, е относително постоянен. Единствено няколко микрофирми са сред нововъзникналите през първата половина на тази година и те се занимават с актуалното производство натурална и hand made козметика. Тези фирми работят на ишлеме във вече съществуващи производствени мощности, коментира Андреева. Ароматната статистика През 2016 г. по данни, представени от Българската национална асоциация \"Етерични масла, парфюмерия и козметика\" и базирани на националната статистика, производителите са продали на вътрешния пазар 56 хил. литра парфюми на стойност 3.1 млн. лв. и 86 хил. литра тоалетни води на стойност 4.2 млн. лева, като продажбите продължават да растат. Единствените по-актуални данни на статистиката от месечно извадково изследване, в което се наблюдават тези две изделия, показва, че през 2017 г. предприятията са продали на вътрешния пазар 2 хил. тона шампоани на стойност 6.5 млн. лв. и 9.6 млн. броя пасти за зъби на стойност 6.6 млн. лв. При шампоаните има намаление спрямо 2016 г. със 140 тона, но при пастите за зъби има увеличение на продадените в България количества - с 1.6 млн. броя. През 2017 г. има намаление на произведените количества шампоани от наблюдаваните предприятия в сравнение с 2016 г. с 405 тона (или с 8.9 на сто). Намаление има и на произведените количества пасти за зъби с почти 1.8 млн. броя или с 2.1 на сто. През 2017 г. продължава тенденцията на намаление на внесените количества парфюмерийни и козметични продукти в България. Делът във вноса на страната през 2017 г. е 0.81 на сто при 0.99 на сто през 2016 г. Внесените през 2017 г. количества парфюмерийни и козметични продукти са с 2.4 хил. тона или със 7.6 на сто по-малко в сравнение с 2016 г., но спрямо 2012 г. те продължават да са повече - с 4.8 хил. тона или 19.8 на сто. В продуктовата структура на вноса през 2017 г. продължава да е най-голям делът на препарати за поддържане на косата - 27.8 на сто. Стойностният обем на внесените през 2017 г. парфюмерийни и козметични продукти е 246 млн. евро. В сравнение с 2016 г. има намаление с 13.9 млн. евро, или с 5.3 на сто. Спрямо 2012 г. обаче има увеличение със 76.3 млн. евро, или 45 на сто. Внесените парфюми и тоалетни води през 2017 г. са 2.2 хил. тона на стойност 44 млн. евро. Спрямо 2016 г. има намаление с 527 тона, или с 19.7 на сто, но спрямо 2012 г. внесените количества са повече със 729 хил. тона, или с 51.2 на сто. Стойностният обем също намалява в сравнение с 2016 г. - намалението е със 7.3 млн. евро, или с 14.2 на сто. Спрямо 2012 г. има увеличение - с 20.3 млн. евро, или с 85.5 на сто. Средните цени на внесените парфюми и тоалетни води нарастват - с 6.8 на сто спрямо 2016 г. и с 22.7 на сто спрямо 2012 г. Какво изнасяме? През 2017 г. има увеличение на изнесените от България количества парфюмерийни и козметични продукти. Изнесени са 38.3 хил. тона, което представлява 0.7 на сто дял от общия износ на страната за 2017 г. За 2016 г. този дял е 0.84 на сто. Прирастът спрямо 2016 г. е с 2.1 хил. тона, или 5.9 на сто. В сравнение с 2012 г. прирастът е само с 34 тона, или с 0.1 на сто. В продуктовата структура на изнесените през 2017 г. количества най-голям дял имат \"препаратите за поддържане хигиената на устната кухина или зъбите\" - 26.3 на сто от износа в групата. Делът на препаратите за поддържане на косата е 24.7 на сто, а на препаратите за бръснене, дезодоранти за тяло, препарати за баня - 23.6 на сто. Изнесените през 2017 г. парфюмерийни и козметични продукти са на стойност от 188.1 млн. евро, като в сравнение с 2016 г. има намаление с 14.2 млн. евро, или със 7 на сто, а спрямо 2012 г. - увеличение с 64.4 млн. евро, или 52 на сто. В структурата на износа в стойностно изражение през 2017 г. най-голям е делът на група \"препарати за бръснене, дезодоранти и други\" - 28.3 на сто. Резултатите от месечното изследване на НСИ показват, че през 2017 г. предприятията, включени в извадката, са произвели 129.8 тона етерични масла, което в сравнение с 2016 г. е увеличение с 10.3 тона, или с 8.6 на сто. При розовото масло произведените количества са с 697 кг, или с 30.7 на сто повече спрямо 2016 г., а при лавандуловото масло - с 31.5 тона, или с 35.8 на сто.", "date": "2018.08.09", "title": "Когато и последният парфюмерист напусне страната на розите"}
{"url": "https://www.dnevnik.bg/sport/2018/08/09/3293836_nadal_specheli_vihrushkata_na_probivite_i_premina_v/", "text": "Водачът в световната ранглиста Рафаел Надал победи с 6:2, 6:3 в мача си с Беноа Пер. Двубоят беше вълнуващ въпреки изразителния резултат. Освен дъжда над Торонто, довел до няколко прекъсвания на срещата, зрителите видяха и необичайна серия от пробиви във втория сет. В третия кръг Надал ще играе със Стан Вавринка, който направи драматичен обрат за 1:6, 7:6 (2), 7:6 (10) срещу унгареца Мартон Фучович. Испанецът имаше проблеми със сервиса си и това усложни задачата му. Въпреки това той имаше нужда от малко повече от час игра, за да спечели. \"Разбира се, че не бях на 100%. Вярно е, че със сервиса ми през втория сет имах някои проблеми, но ретурът ми работеше добре. Според мен по-важни бяха грешките от основната линия\", каза Надал. Той спечели убедително първия сет след два пробива, като не даде никакви възможности на съперника си. Във втория той проби рано за 2:0, но с това започна серия от седем последователни пробива в мача. При 5:3 Надал успя да сложи край на колебанията си и спечели двубоя. Испанецът ще играе с Вавринка в ранните часове в петък. Тази вечер  от 18.00 часа е двубоят на Григор Димитров с Франсис Тиафо .", "date": "2018.08.09", "title": "Надал триумфира във вихрушката на пробивите и премина в третия кръг в Торонто"}
{"url": "https://www.dnevnik.bg/sviat/2018/08/09/3293859_arjentina_othvurli_razreshavaneto_na_abortite/", "text": "Аржентинските сенатори отхвърлиха законопроекта за  легализиране на абортите  до 14-ата седмица от бременността, приет през юни от долната камара на парламента. Това попари надеждите на феминистките организации в родината на папа Франциск, предаде агенция \"Франс прес\". Трийсет и осем сенатори гласуваха \"против\" текста, 31 - \"за\", а двама се въздържаха. Отхвърленият проект предвиждаше и забрана медицинските заведения  да отказват аборт , уточнява ТАСС. Дебатите продължиха над 12 часа. Пред сградата на аржентинския Конгрес се събраха хиляди хора. Площадът бе разделен между привърженици и противници на абортите. По време на заседанието католическата църква отслужи литургии и призова паството си да демонстрира срещу абортите. Преди това  папа Франциск  определи съзнателното прекратяване на бременността като \"зверство\" и го сравни с нацизма. Сред гласувалите \"за\" отхвърления текст бе сенаторът и бивш президент  Кристина Фернандес де Киршнер , която, докато бе на власт, бе против легализиране на абортите. По думите ѝ обаче тя е променила мнението си заради \"хилядите момичета, излезли на улицата\" с искане да се разреши прекъсване на бременността. \"Най-ужасното е, че отхвърляме законопроекта, без да предложим алтернатива\", коментира тя. Според аржентинския закон отхвърлената инициатива може да бъде внесена отново в парламента най-рано през следващата сесия, през март 2019 г. Още този месец обаче депутатите може да гласуват реформа в наказателния кодекс, която да разреши на съдиите да не произнасят присъди срещу  абортирали жени . В Аржентина бременността е позволено да бъде прекратена само при изнасилване или риск за живота на майката. В противен случай абортът се смята за престъпление. Според организации на гражданското общество всяка година в Аржентина се извършват по 500 000 незаконни аборта, макар че експерти оспорват тези данни, отбелязва ДПА.", "date": "2018.08.09", "title": "Аржентина отхвърли разрешаването на абортите"}
{"url": "https://www.dnevnik.bg/biznes/2018/08/09/3293863_ushzer_puska_poleti_sofiia-eilat/", "text": "Унгарският нискобюджетен превозвач \"Уизер\" (Wizz Air) обяви, че започва да лети от София до Ейлат в Израел. Компанията вече има полети от София до Тел Авив. Полетите по маршрута започват от 10 ноември и ще бъдат два пъти седмично - във вторник и събота. Местата по маршрута вече са в продажба и могат да бъдат резервирани на  wizzair.com  или чрез мобилното приложение WIZZ. Ейлат, известен като ваканционната столица на Израел, е най-южният град в страната. Намира се на брега на Червено море. До Тел Авив компанията лети от София от май 2014 г.", "date": "2018.08.09", "title": "\"Уизер\" пуска полети София-Ейлат"}
{"url": "https://www.dnevnik.bg/photos/2018/08/09/3293831_fotogaleriia_grija_za_malkite_starcheta/", "text": "В южната част на Белгия в селските райони е разположен старческият дом за животни Les Petits Vieux (\"Малки старчета\"). Всички животни имат здравословни проблеми или са изоставени, защото техните собственици са твърде стари, за да се грижат за тях. Приютът е създаден от Валери Лукикс и мъжа й през 2000 г.", "date": "2018.08.09", "title": "Фотогалерия: Как се грижат за \"малките старчета\" в Белгия"}
{"url": "https://www.dnevnik.bg/sport/2018/08/09/3293901_koloezdach_beshe_prinuden_da_uchastva_na_evropeiskoto/", "text": "Холандецът Йос ван Емден ще запомни завинаги европейското първенство по колоездене през 2018 г., след като му се наложи в  Глазгоу  да използва женска екипировка. 33-годишният състезател на \"Лото Йъмбо\" представяше своята родина в индивидуалния часовник на европейското, но участието му беше под въпрос до последно, след като куфарът му беше изгубен от авиокомпанията \"Изиджет\" при полета от Амстердам до Глазгоу. \"За съжаление ще трябва да участвам в часовника на европейското първенство гол, защото \"Изиджет\" няма идея къде е моят куфар. След 30 часа продължавам да нямам новини. Времето тече, а аз продължавам да стискам палци\", написа във вторник Ван Емден. За късмет на холандеца обаче той успя да намери специален екип, с който да участва в надпреварата. В индивидуалните часовници колоездачите са облечени с много прилепнали екипи, които намаляват триенето и съпротивлението (т.нар. втора кожа). В крайна сметка сънародничката на Ван Емден Елън ван Дайк се е притекла на помощ на 33-годишния си колега. \"За щастие Елън имаше втори екип, така че го използвах. Да, вярно е, че беше женски, но пък се чувствах нормално\", каза след състезанието Ван Емден пред холандската телевизия NOS. Ван Емден е висок 1.86 м, докато неговата сънародничка е по-ниска само с четири сантиметра, което позволи на холандеца да може да използва екипа. Той остана на осмо място в надпреварата на 55 секунди зад шампиона Виктор Кампенертс (Белгия), който защити титлата си от миналата година. Състезанието при мъжете беше много драматично, след като само шест десети от секундата донесоха успеха на Кампенертс срещу Джонатан Кастровиехо от Испания. При дамите Ван Дайк спечели европейската титла за трета поредна година. Тя изпревари само с две секунди своята сънародничка Ана ван дер Брехен.", "date": "2018.08.09", "title": "Колоездач беше принуден да участва на европейското с женски екип заради изгубен багаж"}
{"url": "https://www.dnevnik.bg/bulgaria/2018/08/09/3293904_kratki_novini_otpadat_ogranicheniiata_za_pazari_na/", "text": "Водата от обществените чешми в Горна Оряховица е негодна за пиене В нея са открити бактерии, предизвикващи стомашно-чревни заболявания. Това показват последните данни на Регионалната здравна инспекция, цитирани от БНР. С лошо качество е и водата и от единствената чешма във великотърновското село Габровци. Поставени са информационно-предупредителни табели. Отменено е бедственото положение в Чепеларе Тази сутрин е отменено частичното бедственото положение в община Чепеларе, обяви кметът на Чепеларе Славка Чакърова, цитирана от агенция \"Фокус\". Тя уточни, че хората, които почистват и обрушват терена по главния път до село Забърдо, са работили до късно в сряда. \"От понеделник започват проучвателните дейности и изготвянето на проекта за финансиране за трайно решение на проблема, за да може да кандидатстваме към Междуведомствената комисия по бедствия и аварии\", обясни Славка Чакърова. Отпадат ограниченията за пазари на птици  Със заповед на изпълнителния директор на Българската агенция по безопасност на храните д-р Дамян Илиев от 8 август се вдига забраната за организиране и провеждане на пазари и изложения за птици на територията на страната. Забраната беше наложена на 17 април т.г. поради влошената обстановка с разпространението на инфлуенца (птичи грип) в Североизточна България, съобщава ведомството.", "date": "2018.08.09", "title": "Кратки новини: Отпадат ограниченията за пазари на птици"}
{"url": "https://www.dnevnik.bg/sviat/2018/08/09/3293921_ikea_ochakva_6_mln_klienti_godishno_v_purviia_si/", "text": "Шведската мебелна верига ИКЕА (Ikea) открива днес първия си магазин в Индия, предлагайки на най-бързо растящата средна класа в света мебели и храна, вдъхновени от Северна Европа, информира агенция \"Блумбърг\". \"Икеа\" очаква да посреща годишно 6 милиона посетители в комплекса си от 13 акра в покрайнините на четвъртия по големина индийски град Хайдерабад. Компанията ще предлага 7500 продукта, като 1000 от тях ще продават за под 200 рупии (2.91 долара). Това е първият от 25-те обекта, които \"Икеа\" планира да отвори Индия до 2025 година. Откриването на този първи магазин на ИКЕА се случва след най-малко 12 години проучвания на Индия, която е вероятно да изпревари САЩ и да стане втори по големина в света пазар на средната класа до 2022 година. Дотогава продажбите на стоки за дома вероятно ще достигнат 15.3 милиарда долара спрямо 12.9 милиарда долара миналата година по данни на компанията за пазарни проучвания Euromonitor International. Най-големият търговец на мебели в света инвестира над 10 милиарда рупии в първия си \"набег\" в Индия. Компанията разчита новите клиенти в развиващите се страни да увеличат продажбите на фона на т.нар. умора от марката и засилената конкуренция от онлайн търговците като \"Амазон\" (Amazon.com Inc) и \"Мейд\" (made.com) на вече утвърдените за компанията пазари. Миналата година ИКЕА не отвори нов магазин в Швеция, където местните продажби останаха без промяна. ИКЕА планира да открие магазин в Мумбай в началото на 2019 година, след това в Бангалор, Делхи и на други места в Индия. През следващите години планира обекти във Филипините и Виетнам, както и допълнително магазини в Банкок. Ако диваните двойка, които струват 5900 рупии, и рамките на двойните легла за 7990 рупии не са достатъчни, за да изкушат купувачите, магазинът в Хайдерабад има ресторант с 1000 места, който ще предлага както местна кухня, така и храна от Северна Европа. Пилешки и вегетариански кюфтета за 129 рупии порцията ще заменят традиционните шведски кюфтенца от говеждо и свинско. /БТА", "date": "2018.08.09", "title": "ИКЕА очаква 6 млн. клиенти годишно в първия си магазин в Индия"}
{"url": "https://www.dnevnik.bg/sviat/2018/08/09/3293924_ekvador_obiavi_izvunredno_polojenie_v_tri_provincii/", "text": "Еквадор обяви вчера извънредно положение в три свои провинции заради наплива на  венецуелски мигранти,  влизащи в страната през северната граница с Колумбия, предаде агенция \"Ройтерс\". В изявление на еквадорското външно министерство се посочва, че става дума за провинциите Карчи, Пичинча и Ел Оро. Министерството посочва, че всеки ден в Еквадор влизат до 4200 венецуелски мигранти. Извънредното положение ще трае до края на август. Целта е да бъдат разположени на място лекари и социални работници, които да се погрижат за мигрантите. Хиперинфлацията и недостигът на стоки от първа необходимост доведе до масова миграция на венецуелци, които обикновено преминават през Колумбия на път за Еквадор, Перу и Чили./ БТА", "date": "2018.08.09", "title": "Еквадор обяви извънредно положение в три провинции заради венецуелски имигранти"}
{"url": "https://www.dnevnik.bg/bulgaria/2018/08/09/3293928_do_okovavaneto_na_ivancheva_se_stignalo_zaradi_lipsata/", "text": "Отвеждането с оковани ръце и крака до болница на отстранената от длъжността кмет на столичния квартал \"Младост\" Десислава Иванчева се наложило заради липсата на достатъчно добро лечебно заведение, в което се настаняват арестантите. Този извод направи зам.-министърът на правосъдието Николай Проданов пред БНР. Той уточни, че има само две болници в България, които са предназначени за затворници или арестанти - едната е в София, а другата в Ловеч. \"Аз не съм доволен от тези болнични заведения. Те не разполагат с кой знае колко техника и персонал. Когато се касае за по-специфично заболяване, сме принудени от закона да водим арестантите до граждански болници, защото лекарят им може да разпореди да се направи скенер. Ако разполагахме с нормални болници, нямаше да ги водим в обществени такива\", каза още Проданов. В началото на месеца Десислава Иванчева, която бе арестувана показно в центъра на София в средата на април,  беше приета в болница с оковани ръце и крака.  Тя постъпи там заради онкологично заболяване. Конвоирането ѝ предизвика сериозен обществен дебат дали това е законно. Проверка на \"Дневник\" установи, че конвоирането на арестанти е уредено частично в Закона за изпълнение на наказанията и задържането под стража, както и в правилника за прилагането му. Подробности обаче липсват. Законът ползва думата \"белезници\" за оковаване и на ръцете, и на краката. В чл. 114 се казва, че употребата на белезници се допуска и когато това е необходимо при конвоиране на лишен от свобода. А в чл. 115 е записано, че използването на физическа сила и помощни средства се съобразява с конкретната обстановка, характера на нарушението и личността на нарушителя. \"Не бива да се създава впечатление в обществото, че има стремеж да се причинят страдания на задържаните повече от необходимото\", заяви Проданов и допълни, че \"понякога се злоупотребява с тази неприятна перспектива България да бъде осъдена в Страсбург\". Повод за думите му е изявеното намерение на адвокатите на Десислава Иванчева да съдят държавата за конвоирането ѝ. Зам.-министърът на правосъдието коментира и скандала около задържането на Димитър Желязков-Митьо Очите, който се оказа служител в охранителната фирма \"Аркус секюрити\",  управлявана от Иван Владимиров.  Неговият син - Методи Владимиров, пък е зам.-шеф на затвора в Бургас. \"Като дойде лятото и отпускарското време и се появява проблем с този наш служител. Миналата година по същото време пак имаше проблеми с него. Този наш служител е осъждал затворници за клевети. Проверявали сме го и не виждам причини да го критикуваме за работата му. Не е наша работа къде работи баща му\", добави Проданов. През август 2017 г. започнаха проверки в бургаския затвор по сигнали за продажба на наркотици. Част от затворниците обвиниха именно Методи Владимиров, че стои зад търговията, но в крайна сметка до конкретни обвинения срещу него не се стигна.", "date": "2018.08.09", "title": "До оковаването на Иванчева се стигнало заради липсата на добра болница за арестантите"}
{"url": "https://www.dnevnik.bg/evropa/2018/08/09/3293903_usloviiata_za_trud_spuvat_pregovorite_za_nov_dogovor/", "text": "Основната федерация на синдикатите в Швейцария (SGB) ще бойкотира разговорите, които правителството предложи за облекчаване на правилата за заплатите и условията за труд. С това се създава опасност за преговорите на страната за изготвяне на нов договор с Европейския съюз, предаде \"Ройтерс\". Брюксел иска Берн да постигне споразумение за договора тази година и казва, че няма да даде на Швейцария по-голям достъп до единния пазар на ЕС, най-големия за швейцарския износ, при липсата на сделка. Ако няма споразумение, това може да навреди на икономическите връзки и на отношенията. Трудовите правила обаче се превърнаха в сериозен проблем. Миналия месец Швейцария отложи за есента разговорите за бъдещите отношения с ЕС, включително правилата за трудовия пазар, за да се консултира с кантоните, работодателите и синдикатите. Техническите разговори трябваше да започнат тази седмица. Преговорите за формализиране на връзките, които в момента са обхванати от около 100 отделни споразумения, през последните седмици бяха затруднени, а швейцарските власти признаха, че планираното излизане на Великобритания от ЕС е направило по-трудно постигането на сделка. Дискусиите бяха особено затруднени заради желанието на Швейцария да защити заплащането за базираните там работници, най-високото в Европа – искане, което правителството определи в миналото като неподлежащо на преговори. Ще вземем всички мерки, за да предотвратим намаляването на защитните механизми, увери президентът на SGB. По думите му разглежданите от министъра на икономиката отстъпки стигат твърде далеч и няма да получат подкрепата на кабинета и парламента, от която се нуждаят. На набързо организирана пресконференция министърът каза, че SGB е представила погрешно предложенията му, и допълни, че запазването на сегашното ниво на трудова защита е \"неприкосновено\". През юни той отхвърли каквото и да било отслабване на законите, които не позволяват на чуждестранните работници да подкопават местните условия за труд. Попитан дали е готов за евентуален провал на разговорите за договора, той отговори: \"Ако Европейската комисия продължи да поставя договора в зависимост от това Швейцария да отслаби защитата на заплатите си, тогава нека ги прекратим.\" Брюксел има проблем с швейцарското правило, според което работодателите от ЕС трябва да уведомят швейцарските власти осем дена предварително, преди да изпратят свои служители през границата за временна работа. Те освен това трябва да направят депозити, за да покрият всякакви глоби. Еврокомисията иска също така Швейцария постепенно да премахне трудовите правила, въведени през 2004 г. в отговор на споразумение от 2002 г., позволяващо свободното движение на хора, и вместо това да приеме закони в съответствие с тези в държавите - членки на ЕС, срещу прекалено агресивната чуждестранна конкуренция.", "date": "2018.08.09", "title": "Условията за труд спъват преговорите за нов договор между ЕС и Швейцария"}
{"url": "https://www.dnevnik.bg/sviat/2018/08/09/3293936_nju_iork_ogranichava_razshiriavaneto_na_jubur_i/", "text": "Градските власти на Ню Йорк одобриха късно снощи пакет разпоредби за ограничаване на експлозивния растеж на \"Юбър\" (Uber) и други подобни компании за превоз на пътници, организиран с помощта на мобилни приложения, предаде \"Асошиейтед прес\".  Мерките включват едногодишен мораториум върху издаването на нови лицензи за автомобили, използващи мобилни приложения за набиране на клиенти. Това е първата подобна разпоредба, приемана от американски град. Изключения се предвиждат за автомобилите, пригодени за превоз на хора в инвалидни колички. В едногодишния период ще бъде проучено влиянието на тези услуги върху околната среда, трафика и традиционните таксита.  Новите регулации също така позволяват на градските власти да определят минимално заплащане за шофьорите на този вид услуги.  Поддръжниците на ограниченията отбелязват, че както традиционните жълти таксита, така и шофьорите на автомобили, викани през мобилни приложения, страдат от завземането на нюйоркските улици от \"Юбър\". Таксиметровите шофьори се оплакват и от нарасналите задръствания. /БТА", "date": "2018.08.09", "title": "Ню Йорк ограничава разширяването на \"Юбър\" и подобни компании"}
{"url": "https://www.dnevnik.bg/sport/2018/08/09/3293911_proizvoditeliat_na_skoch_chivas_regal_stana_sponsor_na/", "text": "Рекордьорът по титли във Висшата лига  \"Манчестър юнайтед\"  привлече пореден корпоративен партньор, след като подписа договор с производителя на алкохол \"Чивас Регал\". Параметри по договора не бяха разкрити от двете страни, но от \"Юнайтед\" казаха само, че сделката е за няколко години. \"Чивас Регал\" е сред най-големите производители на скоч (шотландско уиски) в света. Компанията ще предлага своите питиета във ВИП зоната на стадион \"Олд Трафорд\" на зрителите, които имат специални места в боксовете. Също така логото на \"Чивас\" ще присъства на рекламните пана на стадиона на \"червените дяволи\". \"Нормално е за клуб от ранга на \"Юнайтед\" да продължава да привлича най-големите марки в света. Както ние, така и \"Чивас\" е компания, която е позната по целия свят, така че сме много доволни, че ще бъдем партньори\", съобщи един от директорите в клуба, Ричард Арнолд. Макар да не са печелили титлата от пет години, \"червените дяволи\" продължават да бъдат един от клубовете с най-големи приходи от спонсори. \"Юнайтед\" е получил 202 милиона долара през последната година от своите спонсори, като  единствено \"Барселона\" е пред 20-кратните шампиони на Англия  по този показател (247 милиона). Наскоро \"Манчестър юнайтед\" подписа договор и с  компанията за домашно обзавеждадне Kohler . Тя ще постави своето лого на ръкавите на екипите.", "date": "2018.08.09", "title": "Производител на скоч стана спонсор на \"Манчестър юнайтед\""}
{"url": "https://www.dnevnik.bg/bulgaria/2018/08/09/3293809_zemedelska_zemia_se_otnema_prinuditelno_tvurdi_tihomir/", "text": "Концентрацията в селското стопанство се прави чрез политиката, а фирми като тези на задържания зам.-председател на общинския съвет в Бургас Бенчо Бенчев (който  беше арестуван в Истанбул , заедно с Димитър Желязков, известен като Митьо Очите- б.р) очевидно не получават случайни поръчки. Най-притеснителното е, че понякога земята на хората се отнема принудително. Това коментира анализаторът от Центъра за изследване на демокрацията Тихомир Безлов в ефира на \"Нова телевизия\". \"След акцията в Истанбул се показаха реалностите на криминалните мрежи и авторитети. Хубавото е, че изведнъж се видя, че няма случайности, замесени са полицаи, партийни функционери - като по учебник. Ако видите другите консултанти в подобни фирми като бургаската охранителна фирма \"Аркус\", в която Митьо Очите е работил като консултант, ще попаднете на интересни лица\", каза той. Според Безлов над 80% от еврофондовете в земеделието се насочват към първите 100 фирми. За 2017 те за 2,9 млрд. лв., а тази концентрация започна от времето на САПАРД. Той акцентира, че това са най-големите средства, които влизат в страната, но голяма част от хората не си получават средствата за земеделска площ.", "date": "2018.08.09", "title": "Земеделска земя се отнема принудително, твърди Тихомир Безлов"}
{"url": "https://www.dnevnik.bg/zdrave/2018/08/09/3293811_tvurde_mnogoto_sun_e_signal_za_seriozen_problem_sus/", "text": "Лекарите препоръчват за добра почивка да се спи 7-8 часа на нощ, но ако човек спи по-дълго, това е знак за някакъв сериозен проблем със здравето.  Публикация в научно списание  на екип специалисти твърди, че твърде продължителното спане дори има връзка с повишения риск от ранна смърт. Учените от университета \"Кийл\" и висши учебни заведения в Лийдс, Манчестър и Норич във Великобритания са анализирали данните от 74 проучвания на повече от 3 милиона души и са установили, че тези, които спят по 10 часа, е 30% по-вероятно да починат преждевременно, отколкото спящите по 8 часа. Статията в   твърди, че за тези, които не могат да се събудят по близо половин денонощие, е с 56% по-вероятно да починат от инсулт. С 49% се увеличава рискът да умрат от сърдечно-съдово заболяване и с 44% да получат исхемична болест. Екипът призовава личните лекари по-често да питат пациентите си как и колко продължително спят. Учените отбелязват и трудностите при изследването на тенденциите, тъй като отговорите дават хората, а не че са наблюдавани от специалисти, както и че върху лошото качество на съня влияят физическото и психическото състояние. Отчитаме също така, казват авторите, че върху спането влияят социални, психологически, поведенчески, патофизиологични и фактори на околната среда в едно общество, което почти непрекъснато работи. Такива например са отглеждането на деца или грижите за член на семейството, неритмичните работни смени или заболявания.", "date": "2018.08.09", "title": "Твърде многото сън е сигнал за сериозен проблем със здравето"}
{"url": "https://www.dnevnik.bg/ot_vas/novini_ot_vas/2018/08/09/3293950_pochivka_v_asprovalta/", "text": "Разположено на брега на Егейско море, Аспровалта е малко курортно градче, което приема хиляди туристи през летните дни. Ако се тръгне рано сутринта, градчето е идеално място за еднодневен плаж. Името на града означава \"бяла долина\".", "date": "2018.08.09", "title": "Почивка в Аспровалта"}
{"url": "https://www.dnevnik.bg/evropa/2018/08/09/3293963_video_zaradi_jegite_finlandci_noshtuvaha_v_magazin/", "text": "През последните месеци в Европа  бяха отчетени рекордно високи температури . Във Финландия, където много апартаменти нямат климатици, общностният дух помогна на хората да се охладят, разказва Би Би Си. Когато управителят на супермаркет в столицата Хелзинки чула клиентите да се шегуват, че може да прекарат нощта на хладно там, започнала да обмисля идеята. В неделя тя отворила вратите на K-Supermarket за 100 късметлии, на които било разрешено да си донесат спални чували и матраци за нощта. Един от клиентите описва преживяването като \"да отидеш на лагер\". Имало и разочаровани, защото повече от 100 човека подали молба да пренощуват в магазина. Управителят уточни, че въпросите, свързани със сигурността и хигиената, са били уредени, тъй като регулаторът за безопасността на храните е одобрил инициативата. Би Би Си отбелязва, че горещата вълна започва да отстъпва.", "date": "2018.08.09", "title": "Видео: Заради жегите финландци нощуваха в магазин"}
{"url": "https://www.dnevnik.bg/razvlechenie/2018/08/09/3293925_brad_pit_i_andjina_djoli_sporiat_za_izdrujkata_na/", "text": "Холивудската звезда Брад Пит отвърна на обвиненията на бившата си съпруга и също актриса Анджелина Джоли, която във вторник заяви, че той не изплаща достатъчно издръжка на децата им, предаде Би Би Си. Вчера неговите адвокати съобщиха, че той е платил повече от 1.3 млн. долара за издръжка, а освен това е дал на актрисата 8 млн. долара, за да й помогне да си купи къща. Уговорката на двамата за изплащането на издръжката е неформална, тъй като разводът им още не е приключил. Анджелина Джоли се надява това да приключи до края на 2018 г. Адвокатите на Брад Пит нарекоха твърденията на актрисата \"опит за медийна манипулация\". Все още няма отговор от страна на представителите на Анджелина Джоли. Връзката на най-популярната двойка в Холивуд започна през 2005г. на снимачната площадка на филма \"Мистър и мисис Смит\", но двамата се ожениха чак през 2014г. Те имат шест деца - 3 осиновени и три биологични. През 2016г. Анджелина Джоли поиска развод поради \"непреодолими различия\". По-късно през годината Брад Пит беше разследван по обвинение, че на борда на частния самолет на семейството е наранил психически или физически децата си, но  разследването беше официално прекратено .", "date": "2018.08.09", "title": "Брад Пит и Анджелина Джоли спорят за издръжката на децата си"}
{"url": "https://www.dnevnik.bg/zelen/2018/08/09/3294035_da_se_zabraniat_palatkite_i_havliite_vurhu_piasuchnite/", "text": "Нова забрана за опъване на палатки и поставяне на хавлии и чадъри върху дюни по Черноморието се предлага в проект за промени в Закона за устройството на черноморското крайбрежие, изготвен от Министерството на туризма. Поправките са публикувани  тази сряда (8 август 2018 г.) в Портала за обществени консултации на Министерски съвет, а становища на граждани и заинтересовани страни могат да се изпращат до 7 септември – в срок от 30 дни.  Поставянето на плажни принадлежности и палатки се забранява върху подвижни бели дюни, неподвижни дюни с тревна растителност (сиви дюни) и облесени дюни, попадащи в границите на зона \"А\", зона \"Б\" или в урбанизираните територии на населените места след границите на зона \"А\", се уточнява в новата алинея на в чл. 17 на сега действащата нормативна уредба.  С измененията се забранява също и преминаването, паркирането и престоя на пътни превозни средства, ремаркета и полуремаркета. Това на практика значи и забрана за каравани върху пясъчните дюни. Изключение се прави само в случаи на аварийно-спасителна дейност на територията на морския плаж. Рестрикциите изключват случаите  , когато с влязъл в сила подробен устройствен план е предвидено изграждане на: обекти с национално значение; подземни линейни обекти на техническата инфраструктура, когато няма друга техническа възможност или когато друго техническо решение е явно икономически нецелесъобразно; за специални обекти, свързани с отбраната и сигурността на страната. Проблемът с дюните Европейската комисия е преценила различни видове дюни като важни за опазване в мрежата \"Натура 2000\" и ги е обявила за защитени. Става дума за всички разновидности на дюните – пясъчните образувания, независимо от големината, старостта, степента на укрепване на пясъка. Всички тези разновидности на дюната са важни природни местообитания. До момента обаче има редица случаи на строителство върху дюни, един от най-известните казуси беше на Несебър и остана известен като  \"Дюнигейт\". Вероятно проверяващите служебни лица ще глобяват нарушителите с палатки, каравани и хавлии на базата на специализираните карти, в които дюните са нанесени и описани, каквото е изискването в Закона за устройство на черноморското крайбрежие. От четири години обаче Министерство на туризма отлага вписването и категоригизирането на дюните по Черноморието в т.нар. кадастралните карти. Това обичайно служи за оправдание на местната власт и кметовете по крайбрежието, че не знаят дали строежите на плажа са върху дюни и дали са законни или не. Мотивите за промените Основната цел на поправките е да се групират морските плажове, така че да се създадат възможности за ползването им и удовлетворяване нуждите на различните потребители при различни видове туристически услуги, става известно от мотивите на законотворците. Идеята им е да разработят работещ механизъм, чрез който да се намали броят на неохраняемите плажове, като се създадат условия за повишаване на интереса към тях от страна на потенциалните концесионери или наематели. Това пише и в частична оценка на въздействието от проекта върху околната среда. Там се отбелязва, че няма нужда от пълна оценка на въздействието. Свободното къмпингуване е разрешено Законът позволява свободно къмпингуване по морето. В  чл. 10а в Закона за устройство на черноморското крайбрежие  (ЗУЧК) \"в зона \"А\" ( ) се разрешава къмпингуването извън категоризираните къмпинги при условия и по ред, определени в Закона за туризма и специфичните правила и нормативи, предвидени в други закони\". Досега палаткуването върху дюни не беше забранено със закон. В същото време тримата ресорни министри - на туризма (Николина Ангелкова) на екологията (Нено Димов) и вицепремиера Валери Симеонов,  обявиха,  че основен проблем за крайбрежието и това лято ще останат къмпингуващите.", "date": "2018.08.09", "title": "Министерството на туризма предлага да се забранят палатки и хавлии върху дюни"}
{"url": "https://www.dnevnik.bg/sviat/2018/08/09/3293994_vuchich_otnovo_otiva_pri_putin_prez_septemvri_za_da/", "text": "За трети път, откакто стана президент, и за 13-и, откакто спечели парламентарните избори през 2014 г., сръбският държавен глава Александър Вучич отива в Москва за разговори с руския президент Владимир Путин. Това съобщи считаният за близък до властта в.  \"Вечерне новости\" , като цитира свои източници. Новината, която все още чака потвърждение от президентството в Белград, идва на фона на размяната на остри реплики с Прищина. Сръбски и косовски политици влязоха в задочен спор дали Косово  трябва да бъде \"поделено\" , да се  осъществи \"размяна на територии\"  или \"разграничаване\" на населените с етнически сърби и етнически албанци райони в непризнатата от Белград страна. САЩ призоваха лидерите от двете страни на границата да бъдат сдържани и да смекчат тона. Тази година двете страни няколко пъти преминаха във фаза на взаимни обвинения, особено около срещата  ЕС - Западни Балкани в София на 17 май , преди която разглеждането на Косово  като бъдеща членка на ЕС  бе ябълка на раздора. Поредната среща на Вучич и Путин ще се проведе едва дни след разговорите на сръбския президент с косовския му колега Хашим Тачи в Брюксел, насрочен за първата седмица на септември. Миналия месец сръбски медии обявиха, че Путин също така  ще пристигне в Белград за военен парад през ноември , но Косово ще е една от темите му на разговор със сръбския държавен глава. За последно двамата говориха на 8 май в Москва, преди парада за Деня на победата. Тогава Вучич обяви, че не може да се вземе никакво решение за Косово без съгласието на Русия и ООН. Според \"Вечерне новости\" се очаква през септември \"дипломатическият разговор за КиМ (Косово и Метохия, обозначението на властите в Белград за Косово - бел. ред.) да стане по-интензивен по всички линии\", а това включва и среща с китайския президент Си Цзинпин в Тиендзин. Между 24 и 28 септември Вучич ще е в САЩ за Общото събрание на ООН и ще има повод да се обсъди темата и с Доналд Тръмп. Освен това в първата половина на септември в Сърбия ще дойде високопоставен пратеник на САЩ и близък сътрудник на Тръмп и ще се обсъдят и \"политически теми\" освен икономически, като на първо място ще е косовският въпрос, пише изданието.", "date": "2018.08.09", "title": "Вучич отново отива при Путин през септември, за да говори за Косово"}
{"url": "https://www.dnevnik.bg/biznes/2018/08/09/3293962_lipsata_na_onlain_prodajbi_sriva_biznesa_na/", "text": "Изпълнителният директор на датския производител на бижута \"Пандора\" (Pandora AS) Андерс Колдинг Фрис подаде оставка днес - няколко дни след като обяви, че продажбите на компанията и печалбата й тази година ще са по-ниски от очакванията, съобщава \"Ройтерс\". Компанията развива бизнес и в България, като оперира чрез дружеството \"Лин трейдинг\", припомня \"Капитал\". Фирмата предлага модни бижута от качествено сребро и злато, инкрустирани със скъпоценни и полускъпоценни камъни. Сред най-разпознаваемите продукти са сребърните гривни. След обявяването на новината за очакваните слаби резултати и плановете за съкращаване на 400 работни места акциите на компанията се сринаха с близо 20% във вторник. Продажбите през второто тримесечие на годината са спаднали с 1% спрямо същия период на 2017, а през първото тримесечие вече бе отчетен спад от 5%. Причината за това е все по-малката посещаемост на моловете в САЩ и британските пазари, както и на липсата на нови продукти и по-ниските цени, които предлага в Китай. \"Пандора\" има около 2600 магазина по целия свят, но продажбите са спаднали в повече от 600 магазина във Великобритания и САЩ, защото потребителите предпочитат да пазаруват онлайн. В понеделник компанията обяви, че ще създаде още 250 концептуални магазина тази година, докато плановете ѝ бяха за 200. Последните данни са под очакванията частично заради слабото развитие на тази категория стоки като цяло, се посочва в съобщение на компанията.", "date": "2018.08.09", "title": "Липсата на онлайн продажби срива бизнеса на компанията за бижута \"Пандора\""}
{"url": "https://www.dnevnik.bg/evropa/2018/08/09/3294039_polskiiat_prezident_e_gotov_na_veto_vurhu_promeni_ot/", "text": "Полският президент вероятно ще наложи вето на промените, предложени от управляващата партия \"Право и справедливост\", които целят да облагодетелстват големите политически партии на изборите за Европейски парламент през 2019 г., предаде \"Ройтерс\". През юли полският парламент одобри изменени изборни правила, които облагодетелстват големи партии като \"Право и справедливост\" и най-голямата опозиционна група \"Гражданска платформа\" и са в ущърб на по-малки групи или отделни кандидати. \"Не виждам необходимост от толкова голямо ограничение на достъпа до Европейския парламент. На практика това елиминира по-малките партии. Оспорвам го от демократична гледна точка\", каза Анджей Дуда в интервю. Дуда е съюзник на \"Право и справедливост\", но едно евентуално вето би белязало нов момент в отношенията му с управляващата партия, които са нестабилни, след като преди година президентът неочаквано наложи вето на спорни законопроекти, целящи реформа в съдебната система. Първото вето на Дуда бе тълкувано като знак за криза между него и \"Право и справедливост\", но оттогава въпреки силните възражения у дома и в чужбина партията успя да завърши правосъдната реформа. Дуда  одобри последните поправки  в законодателството, които  на практика позволяват  на правителството да избере следващия председател на Върховния съд. Те бяха посрещнати с масови протести.", "date": "2018.08.09", "title": "Полският президент е готов на вето върху промени от полза за големите партии на евроизборите"}
{"url": "https://www.dnevnik.bg/photos/2018/08/09/3293882_fotogaleriia_zabuleni_jeni_i_budeshteto_na_sedmicata/", "text": "Облечени в полицейски униформи мъже подаряват цветя на забулени жени - така завърши шоуто на модната къща MUF10 по време на Седмицата на модата в Копенхаген. Акцията бе препратка към скорошното спорно решение на правителството да забрани забулването, което предизвика протести.", "date": "2018.08.09", "title": "Фотогалерия: Забулени жени и бъдещето на Седмицата на модата в Копенхаген"}
{"url": "https://www.dnevnik.bg/sviat/2018/08/09/3294019_turskata_lira_potuva_-_kakvo_moje_da_napravi/", "text": "Притесненията за контрола на президента Реджеп Тайип Ердоган върху монетарната политика в Турция и влошаващите се отношения на Анкара със САЩ са основните причини за бързото обезценяване на турската лира тази седмица. От началото на годината националната валута поевтиня спрямо долара с повече от една четвърт и разпродаването на турски лири продължава, въпреки че през май централната банка повиши лихвите на извънредно заседание. Кризата вече повдига въпроси за ефекта върху банковата система, състоянието на корпоративните задължения и икономиката като цяло. Невзат Дерваноглу и Тюван Гюмрюкчу от \"Ройтерс\" обясняват какво би могла да предприеме централната банка в отговор на всичко това: 1. Да ги успокоим с приказки Това е един от най-лесните, но и най-неефективни варианти. Управителят Мурат Четинкя или финансовият министър Берат Албайрак могат да опитат да успокоят пазарите с няколко публични коментара. Подобна тактика се използва в бурни времена, но икономистите казват, че в най-добрия случай при лирата ефектът ще е краткосрочен. \"Ще е нужно нещо повече от обикновена вербална интервенция\", казва Уилям Джаксън от Capital Economics. 2. Запазете спокойствие и продължавайте Хората, които взимат решенията, може да се опитат да изчакат до следващото редовно заседание за определяне на валутната политика на 13 септември. Но ако последните дни са симптом за по-сериозен проблем, този сценарий означава още загуби за лирата и продължаваща ерозия на доверието на инвеститорите в способността на банката да овладее положението. И Ердоган, и зет му Албайрак мълчат от няколко дни, а това е изключително необичайно предвид традиционно острата реакция на президента, когато инвеститорите се разделят с лирите си. Ердоган нарича лихвите \"майката и бащата на всички злини\" и е описвал поевтиняването на националната валута като опит на Запада да постави страната на колене. Но с подобни думи той не успява много да успокои инвеститорите. 3. Да отпуснем малко корсета От всички банки се изисква да поддържат резерви от турски лири и чуждестранна валута. Централната банка може да облекчи изискванията и така да вкара чужда валута в системата. Така би се демонстрирало наличието на достатъчно или дори излишък от ликвидност на пазара и би се намалила нестабилността в обменния курс. Централната банка изпробва това през май, когато предостави ликвидност от близо 10 млрд. долара. Но след това все пак ѝ се наложи да вдигне лихвите с драматичните 300 базисни пункта. Същият ход бе изпробван в понеделник с освобождаването на около 2.2 млрд. долара от банковите резерви, но този път това имаше ефект на бумеранг. Според икономистите то е засилило усещането, че централната банка не е достатъчно независима в решенията си. \"Лирата се срина, докато пазарите останаха с впечатление, че централната банка има проблем с взимането на решение за повишаване на лихвите\", коментира известният турски икономист Махфи Еджилмез. \"Щеше да е по-добре, ако изобщо не бяха променяли изискванията за резерви.\" Подобно на сценария с вербалната намеса по-вероятно е такава тактика да бъде приложена преди решение за вдигане на лихвите. 4. Рязко вдигане на лихви, мощно послание Това е най-добрият вариант за инвеститорите, защото може да прекрати потъването на отслабената национална валута. Централната банка може значително да повиши лихвите, с което да изпрати сигнал, че е съхранила независимостта си и че може да ги държи на високи нива продължително време, за да овладее инфлацията. Според Джаксън от Capital Economics инвеститорите вероятно очакват реални лихви в рамките на 5-10 процента. Иначе казано, при инфлация от близо 16% в момента лихвените равнища трябва да надхвърлят 20 процентни пункта. Лихвите по репо сделки сега са 17.75%. Но размерът на повишаването би бил \"по-маловажен от това, с което е съпроводен\", допълва той. Според него същественото е високите лихви да се задържат \"много дълго време\". Централната банка не е отстъпвала от позицията си, че ще поддържа строга монетарна политика \"дълго време\" и че няма да се поколебае при нужда да я затегне още повече. В последния ѝ доклад за инфлацията се съдържат сигнали, че ефектът от обезценяването на лирата върху инфлацията може би ще изисква \"доста по-продължителна\" строга монетарна политика. 5. Положението е сложно (отново) Банката може да се завърне към комплексна система за определяне на политиката чрез няколко лихвени нива при запазване на основната лихва стабилна и в същото време предоставяне на още ликвидност, но при по-висока лихва. Този сценарий изглежда малко вероятен, тъй като би сложил край на приключилото едва неотдавна завръщане към един основен лихвен процент. Облекчението би било краткотрайно и би подкопало доверието на пазарите в дългосрочен план. 6. Разпродаване на долари Това е най-малко вероятният сценарий поради проста причина - изтънелите валутни резерви на централната банка. Тя може да използва за купуване на лири около 21 млрд. долара. Заедно с всички валутни резерви (съгласно изискванията на регулатора към банките) и правителствени сметки централната банка може да разполага с не повече от 100 млрд. долара. Централната банка вече заяви, че директна интервенция вече не е подходящ инструмент. Подобно на други централни банки, тя предпочита да използва суапове и мерки за създаване на ликвидност, които не водят директно до намаляване на нетните ѝ резерви. 7. Контрол върху капиталите Както политиците, така и централните банкери ясно заявиха, че този сценарий дори не се обсъжда. Капиталов контрол би ударил по доверието на инвеститорите към Турция, която до неотдавна бе смятана за изгряваща звезда на възникващите пазари.", "date": "2018.08.09", "title": "Турската лира потъва - какво може да направи централната банка"}
{"url": "https://www.dnevnik.bg/sviat/2018/08/09/3294066_kolko_shte_struva_na_velikobritaniia_brekzit_bez_sdelka/", "text": "Перспективите за Брекзит без сделка, изглежда, се увеличават, след като миналия месец преговарящият от Европейския съюз отхвърли ключови елементи от предложенията на премиера Тереза Мей за ново търговско споразумение. Управителят на \"Банк ъв Ингланд\"  Марк Карни  каза в петък, че вероятността Великобритания да излезе от ЕС без сключена сделка с Брюксел е \"смущаващо висока\". Министърът на търговията Лиъм Фокс определи шансовете за това на 60 срещу 40. Канцеларията на Мей повтори в понеделник, че тя продължава да бъде убедена, че Великобритания ще договори добро споразумение, но че \"без сделка е  по-добре от лоша сделка \". Британската лира удари в понеделник 11-месечно дъно към долара и търговците свързаха това отчасти с вероятността за \"без сделка\". Следват някои въпроси и отговори за това какво може да означава \"Брекзит без сделка\". Какво ще се случи, ако няма споразумение Великобритания е член на  Световната търговска организация (СТО) , така че тарифите и другите условия, управляващи търговията с ЕС, ще са според правилата на СТО. Тарифите на ЕС са доста ниски, средно около 5 процента, но те са по-високи за част от важния британски износ, включително автомобилите, които ще се сблъскат с 10 процента мито. Износителите ще се изправят пред други бариери, сред които съобразяване със стандартите на ЕС за стоки като храни и електроуреди и материали. Британският експорт може да се бави на границата на ЕС. Много британски фирми за услуги, особено огромният финансов бранш, вероятно ще срещнат повече ограничения в бизнеса си с блока, отколкото при предпочитаното от  Тереза Мей споразумение. Съгласно правилата на СТО Великобритания и ЕС не може да си предоставят взаимно ниски мита, бързи гранични проверки или тясно сътрудничество в услугите, ако не предложат същото на всички страни - членки на СТО. Кое ще е най-лошото Повечето икономисти казват, че колкото по-високи са бариерите пред търговията с ЕС, толкова по-тежък ще е ударът върху Великобритания. Националният институт за икономика и социални изследвания казва, че Брекзит без сделка ще струва на всеки човек във Великобритания по 800 лири годишно повече, отколкото при \" мек Брекзит \", при който Великобритания ще има отношения с ЕС, подобни на тези между Норвегия и блока. Планът на Мей ще струва годишно 500 лири повече на човек, отколкото при \"мек Брекзит\". Въздействието върху британската икономика може да бъде още по-голямо, ако намалеят инвестициите в бизнеса и това допълнително забави бавния растеж на производителността или ако спадът в миграцията породи недостиг на работна ръка. Какво е положителното Поддръжниците на Брекзит твърдят, че правилата на СТО ще помогнат на британската икономика, тъй като за Лондон ще бъде по-лесно да сключва търговски споразумения с бързоразвиващи се страни и региони извън Европа. Обаче това ще отнеме години, а и Великобритания може да срещне затруднения, за да си осигури благоприятни условия от страни като Съединените щати или Китай. Икономистът Рут Лий, която е привърженик на Брекзит, казва, че опасенията за забавяния по границата са преувеличени, защото страните извън ЕС обикновено декларират онлайн своя износ, за да ускорят преминаването му. Подкрепящите Брекзит казват също, че Великобритания може да спести от предполагаемата сметка по развода около 39 милиарда лири и да ги изхарчи вместо това за обществени услуги. Брекзит без сделка = хаос? При оставащи осем месеца до излизането на Великобритания от ЕС има малко време за договаряне на споразумение или за подготовка на двете страни за евентуален Брекзит без сделка. Всеки безразборен Брекзит създава риска от закъснения по границите, докато чиновниците се борят с внезапно въведените нови митнически правила. Британското правителство изготвя планове за  запасяване с лекарства  и кръвни продукти преди възможния Брекзит без сделка. При най-лошия сценарий Великобритания ще отпадне от споразумението \"Открито небе\" между САЩ и ЕС, което може да доведе до транспортен хаос. Финансовите производни от търговията ще се изправят пред правна несигурност. Гражданите на ЕС във Великобритания и британските граждани в ЕС може да загубят разрешителните си за пребиваване и други права. Предвид потенциалния срив ЕС може да предложи удължаване на периода за преговори по Брекзит, ако има някакви изгледи за споразумение, казва икономистът от \"Джей Пи Морган\" Малкълм Бар. По думите му \"ЕС знае, че Брекзит без сделка ще навреди на всички замесени и ще трябва да бъдат решавани огромен комплекс от проблеми\". /БТА", "date": "2018.08.09", "title": "Колко ще струва на Великобритания Брекзит без сделка"}
{"url": "https://www.dnevnik.bg/kultura/2018/08/09/3293979_kulturnata_programa_na_predsedatelstvoto_s/", "text": "Днес гражданското движение \"Реформи в културата\" публикува декларация по повод на изложбата на председателя на парламентарната комисия по култура и медии и депутат от ГЕРБ Вежди Рашидов в Лондон, за която  държавата е платила 20 340 британски лири.  В документа движението определя този случай като \"ярък пример за безпринципност и конфликт на интереси\", тъй като човек, който заема позицията на законодател в областта на културата и медиите, използва държавни средства, за да рекламира личното си творчество. Тази седмица стана известно, че представянето на скулптури и рисунки на Рашидов в лондонската галерия \"Галиарди\" през юли е част от официалната програма на българското европредседателство, приключило на 30 юни. Движението намира начина, по който е осъществена изложбата, за \"закономерен завършек на скандалите около безличната и непрозрачно организирана културна програма на българското председателство на Съвета на Европейския съюз.\" В документа се твърди също, че е имало \"привилегировани\" събития и творци, които не са избрани с конкурс. Движението смята, че културната програма на българското европредседателство не е постигнала никакъв международен културен и политически ефект, а вместо да изпълнява истинските си задачи, българската културна политика \"е подменена от лични акции на заинтересовани лица и обслужващи ги институции\". Движение \"Реформи в културата\" беше основано на 24 май тази година от университетски преподаватели, интелектуалци и артисти, между които художникът Ясен Гюзелев, проф. Александър Кьосев, издателят Манол Пейков и актрисата Рени Врангова.  \"Българската държава е платила 20 340 британски лири за изложба на Вежди Рашидов, бивш министър на културата, депутат от ГЕРБ и шеф на парламентарната комисия по култура и медии, в известната британска галерия \"Галиарди\", стана ясно от информация на министъра на културата Боил Банов в рамките на парламентарния контрол. По искане на Българския културен институт в Лондон изложбата е била включена в официалната програма на Българското председателство на Съвета на Европейския съюз. Българският културен институт е бил съорганизатор и е поел разходите за реклама, дизайн и отпечатване на каталог, както и коктейла при откриване на изложбата. За конкретните дейности и цени на услугите е отправено допълнително питане, на което все още няма отговор.  Движение \"Реформи в културата\" смята, че този случай е ярък пример на безпринципност и конфликт на интереси, при който човек, заемащ най-високата позиция на законодател в областта на културата и медиите, използва държавни институции и държавни средства за реклама на личното си творчество, докато зависимите от него институции и културни институти се държат като клиентелистки структури и приятелски кръгове, безпроблемно подкрепящи цялата схема.  Смятаме това за закономерен завършек на скандалите около безличната и непрозрачно организирана културна програма на българското Председателство на Съвета на ЕС, критикувана от много независими наблюдатели – и поради невъзможно късия срок на обявения конкурс, и поради псевдо-представителния характер на много от избраните проекти. Разбираме освен това, че е имало и «привилегировани» събития и творци, които не са били избрани с конкурс.  Най-същественото и неприятното обаче е друго и то става ясно сега, след завършека на Председателството: тази културна програма не постигна никакъв международен културен и политически ефект. Тя може би обслужи привилегировани властници, но не допринесе с нищо за представянето ни пред света, не осъществи диалог, не въвлече България във важни европейски дискусии, нито успя да превърне страната-европредседател във фокус на значими европейски културни събития.  Членовете на движение «Реформи в културата» смятат за свой граждански, морален и културен дълг да изразят своето възмущение и несъгласие с подобни практики. Всичко това за пореден път ни убеждава, че културната политика на република България не изпълнява истинските си задачи, а е подменена от лични акции на заинтересовани лица и обслужващи ги институции.\"", "date": "2018.08.09", "title": "Културната програма на председателството облагодетелствала привилегировани творци"}
{"url": "https://www.dnevnik.bg/sviat/2018/08/09/3294061_sankciite_na_sasht_sa_nezakonni_i_nepriiatelski_no_e/", "text": "Санкциите, наложени от Съединените щати на Русия заради отравянето на бившия разузнавач Сергей Скрипал, са незаконни според международното право, но няма да се отразят на финансовата система на Русия. Това каза прессекретарят на президента Владимир Путин Дмитрий Песков ден след като Вашингтон обяви пакета мерки, предадоха ТАСС и \"Ройтерс\". Решението на САЩ е \"абсолютно неприятелско\", но Москва въпреки това се надява, че отношенията с тях ще се подобрят и ще бъдат \"конструктивни\", добави Песков. Според Песков същевременно е рано да се говори за ответни мерки на Русия. Освен това Москва така и не е получавала официално известие от властите във Вашингтон за новите санкции, съобщи деловото издание РБК. Свързването на случая \"Скрипал\" с Русия е \"неприемливо\" и няма доказателства, които да го потвърждават, продължи Песков. Подобно  бе изявлението  и на посолството на Русия в САЩ, което нарече санкциите \"драконовски\" и добави, че те се въвеждат по фалшив повод. Чрез посолството Русия отново призова за \"открито и прозрачно разследване на престъплението в Солсбъри\" (имайки предвид отравянето на Скрипал и дъщеря му Юлия) и обяви, че е предложило на американските си колеги да работят заедно по случая, но е получило отказ. \"Санкционната машина на САЩ набира обороти\", продължава съобщението. Преди коментарите на Песков рублата за кратко удари двегодишно дъно спрямо долара. Мерките трябва да влязат в сила  на 22 август. Списъкът им така и не е бил публикуван, но според телевизия Си Ен ЕН първо ще бъде забранено издаването на лицензи за износ за Русия на стоки, засягащи националната сигурност. В материал на Ен Би Си, излъчен вчера, се говори за всякакви електронни устройства с двойна употреба. Втора фаза на санкциите ще бъде задействана 3 месеца по-късно, ако Русия не даде гаранции, че повече няма да употребява химически оръжия и се съгласи на инспекции от ООН. Ако Москва не реагира, следва понижаване нивото на дипломатически отношения, забрана на възможността \"Аерофлот\" да лети до САЩ и спиране на почти целия внос и износ между двете страни, допълва телевизията, позовавайки се на американски дипломат.", "date": "2018.08.09", "title": "Санкциите на САЩ са незаконни и неприятелски, но е рано за ответни мерки, обяви Русия"}
{"url": "https://www.dnevnik.bg/sviat/2018/08/09/3294102_rusiia_e_proniknala_v_izbornite_sistemi_predupredi/", "text": "Руски агенти са проникнали в част от изборните системи в щата Флорида и са в състояние да заличат имената на регистрирани избиратели преди ноемврийските частични избори за Конгрес, ако тези системи не бъдат защитени. Това е заявил вчера за вестник \"Тампа бей таймс\" федералният сенатор Бил Нелсън, цитиран от агенция \"Ройтерс.\" \"Те са проникнали вече в системите на няколко окръга в щата и сега са с развързани ръце да продължат нататък\", твърди сенаторът демократ от Флорида. Миналия месец Нелсън и републиканецът  Марко Рубио , също сенатор от Флорида, са предупредили писмено ръководителите на изборните администрации в 67 окръга за потенциалните заплахи, пише вестникът. Но в писмото им не е имало такива подробности, каквито е изложил Нелсън вчера в интервюто. \"Поискахме от председателя и заместник-председателя на сенатската комисия по разузнаване да уведомят изборните шефове във Флорида, че руснаците са вътре в техните данни\", казва Нелсън пред флоридското издание. От  Държавния департамент , който по закон надзирава изборите, омаловажиха думите на Нелсън, като заявиха, че не са получили никаква информация нито от него, нито от федерални и щатски агенции, която да потвърждава твърдението за инфилтриране. На изборите през ноември Бил Нелсън ще се бори за преизбиране в конкуренция с републиканеца Рик Скот, настоящия губернатор на Флорида. / БТА", "date": "2018.08.09", "title": "Русия е проникнала в изборните системи, предупреди сенатор от Флорида"}
{"url": "https://www.dnevnik.bg/sport/2018/08/09/3294110_milena_mitkova_otpadna_v_kvalifikaciite_na_skoka_na/", "text": "Българката Милена Миткова не успя да прескочи квалификациите на скока на дължина на европейското първенство по лека атлетика в Берлин, завършвайки на 20-о място. Тя завърши с резултат 6.29 метра, който направи в третия си опит. Преди това Миткова преодоля 6.25 метра, а във втория си опит записа фаул. Квалификационната норма за влизане във финала 6.67 м се оказа непосилна за българката. Само шест състезателки успяха да преодолеят директната кота – Ивана Шпанович, Шара Проктър, Малайка Михамбо, Лорейн Южен, Хади Саня и Настася Миранчук-Иванова. Във финала влязоха още шест по резултат, които бяха с постижения между 6.65 и 6.61 метра. \"Не съм доволна, разбира се. Много исках да постигна личен резултат, защото знам, че беше в моите възможности, но квалификациите са тежко състезание. Доста от фаворитките не можаха да се доближат до личните си резултати за сезона, за съжаление така се получи и при мен\", каза Миткова след състезанието. Според нея причината да не влезе във финала е, че на европейското опитите са само три. \"Може би една от причините е това, че този сезон скачам най-добре в шести опит, а тук бяха само три опитите. Не успях да се събера в тези три опита да покажа най-доброто от себе си. Пошегувах се със себе си, че дойдох тук с последен резултат, а пък всъщност си тръгвам 20-а, което може би не е толкова зле. Но ще запомня участието си в Берлин с добри емоции.\"", "date": "2018.08.09", "title": "Милена Миткова отпадна в квалификациите на скока на дължина на европейското"}
{"url": "https://www.dnevnik.bg/sport/2018/08/09/3294011_fotogaleriia_malyovica_run_-_da_biagash_kum_nebeto/", "text": "Надпреварата \"Мальовица рън\" предложи много вълнуващи емоции за участниците.", "date": "2018.08.09", "title": "Фотогалерия: \"Мальовица рън\" - да бягаш към небето"}
{"url": "https://www.dnevnik.bg/sviat/2018/08/09/3292970_lego_veche_e_zelena_i_do_2030_g_vsichki_igrachki/", "text": "На 1 август датската компания LEGO пусна в продажба първата си изцяло природосъобразна серия модули във формата на растения и листа. Целта на компанията е до 2030 г. всичките им главни продукти и опаковките им да са направени изцяло от материали с естествен произход, съобщава \"Бизнес инсайдър\". Суровината за продуктите от специалната серия идва от захарна тръстика. За всички останали модули и играчки LEGO използва акрилонитрил-бутадиен-стирол (познат като ABS) от близо 50 години. Затова преходът към устойчиви материали за 75-те млрд. играчки, които продават годишно, няма да е лесен. Все още модулите не са биоразградими, а новите играчки представляват едва 1-2% от всичките им продукти, коментира телевизия Ей Би Си.  Компанията реши да поеме по нов път през 2015 г. Тогава тя обяви, че ще инвестива 1 млрд. датски крони (около 180 млн. евро) за създаването и изпробването на нови материали.  Хора от отдел \"Екологична отговорност\" на компанията казват, че търсят материали, които \"отговарят на нашите високи стандарти за качество и безопасност и в същото време притежават ключови атрибути за околната среда и социална устойчивост\". Но превръщайки се в по-природосъобразна фирма, LEGO среща доста трудности. В дългосрочен план тя си е поставила за цел да създава всички модули от рециклирани материали или на растителна основа, а крайният продукт да е поне 25% био. Ръководството е решило в никакъв случай да не жертва качеството на продуктите и клиентите да получават почти идентични елементи като тези, с които са свикнали. Най-големите проблем до момента са по-бавното производство и здравината на новите \"тухлички\". Създателите все още не са напълно доволни от резултата и продължават да търсят как да заменят играчките, направени от ABS. LEGO партнира със Световния фонд за дивата природа (WWF), за да гарантира, че материалът наистина е от естествен произход. \"От съществено значение е компаниите във всяка индустрия да намерят начини да произвеждат отговорно своите продукти и да осигурят бъдеще, в което хората, природата и икономиката процъфтяват\", коментира по този повод Аликс Грабовски от WWF. \"От LEGO искаме да променим света към по-добро и работим усилено, за да направим чудесни детски играчки, използвайки естествени материали\", каза през март Тим Брукс, вицепрезидент на oтдел \"Екологичната отговорност\".", "date": "2018.08.09", "title": "LEGO вече е зелена и до 2030 г. всички играчки трябва да са природосъобразни"}
{"url": "https://www.dnevnik.bg/biznes/2018/08/09/3294117_kak_danail_papazov_i_hristo_kovachki_shte_poluchat_52/", "text": "От началото на август потребителите на ток плащат четирицифрени суми на всеки час на двама собственици на централи - транспортният министър в кабинета \"Орешарски\" Данаил Папазов и Христо Ковачки. Причината за това е, че двамата са собственици на тецове, които са избрани да бъдат студен резерв, а и междувременно държавата повиши цената за него. Електроенергийният системен оператор (ЕСО) плаща на ТЕЦ \"Варна\" на Папазов и на ТЕЦ \"Бобов дол\", \"Топлофикация Русе\" и ТЕЦ \"Марица 3\", свързани с Ковачки, за неработещи мощности, които обаче да са в готовност в случай на нужда да бъдат включени в енергийната система на страната, съобщава  \"Капитал\" . Сумите, които двама ще получат до средата на идната година, са общо 52 млн. лв.  Така към печално известния вече енергиен магнат Ковачки, чиито централи от години печелят тези търгове, сега се присъединява Папазов, измествайки държавната ТЕЦ \"Марица-изток 2\", посочва изданието. От публикуваната на сайта на ЕСО информация за проведените търгове за студен резерв се разбира, че най-съществено ще бъде увеличението на разходите в периодите 1 август - 30 октомври 2018 г. и 1 март - 31 юли 2017 г. Това обаче са точно сезоните, в които търсенето на електроенергия е изключително слабо, а производството от ВЕИ - голямо. Така е изключена вероятността да се стигне до недостиг на ток и включване на резервните мощности.  Освен че са увеличени обемите, е повишена и цената, която ЕСО плаща за студения резерв. Промяната с цели 20% нагоре е само за тарифите през по-топлите месеци, докато за зимата, когато има реална необходимост от резервиране на електроенергийната система, цените са без промяна.  Ковачки отново е сред печелившите, въпреки че през януари 2017 г. две негови централи не успяха да заработят. Тогава той беше глобен и пак реализира добри печалби. Същият хазарт ще се играе и след няколко месеца, когато застудее. Само за няколко месеца Данаил Папазов успя да превърне затворената от години ТЕЦ \"Варна\" в истинска златна кокошка. До 20 декември миналата година дружеството беше собственост на ЧЕЗ и не работеше, тъй като според анализите на чехите бе икономически необосновано. Още през декември Папазов обяви, че ще възстанови дейността на централата, подкарвайки я на природен газ, а впоследствие обясни за \"Капитал\", че ще се бори в търговете за студен резерв. Няколко седмици след сделката ръководството на ЕСО е сменено, а новото веднага иска повишаване на обема на студения резерв. По-късно ТЕЦ \"Варна\" получи бързо ново комплексно разрешително от Изпълнителната агенция по околна среда, което позволява 4-и, 5-и, и 6-и блок да работят на природен газ вместо на въглища.  С друг неочакван ход в края на април държавната ТЕЦ \"Марица-изток 2\" се отказа от спечеления още през миналата година търг за предоставяне на студен резерв от 1 май до 31 юли.  Така за година и половина ТЕЦ \"Варна\" ще донесе близо 30 млн. лв. приходи на Папазов, който освен това успя да си разпредели още 30 млн. лв. дивидент от дружеството - платен с наследения от времето на ЧЕЗ кеш от над 40 млн. лв., пише \"Капитал\". ", "date": "2018.08.09", "title": "Как Данаил Папазов и Христо Ковачки ще получат 52 млн. лв. за няколко месеца"}
{"url": "https://www.dnevnik.bg/sport/2018/08/09/3294046_tezi_slabi_armeici_shte_gi_premajem_ili_zashto/", "text": "Вярвам, че тези слаби \"армейци\" ще ги премажем с 3:0 още тук в София и ни очаква протоколен реванш в Дания.\" Тези думи предизвикаха бурни реакции сред привърженици на ЦСКА в сряда вечерта. Те бяха представени в спортната емисия на \"Нова телевизия\" като част от изказването на треньора на \"Копенхаген\" Столе Солбакен преди  мача с червените в София тази вечер . Част от запалянковците се усъмнили, че треньорът наистина е казал тези думи. Някои от тях се обърнали директно към \"Копенхаген\". От датския клуб реагираха, като в \"Туитър\" написаха, че това е лъжа. \"Изглежда, че местната \"Нова телевизия\" е решила да излъже за думите, които нашият мениджър е казал за ЦСКА на пресконференцията вчера. Можете да чуете действителните му думи в нашия подкаст\", пишат от клуба. Няколко часа по-късно публикацията беше изтрита. На въпрос какви са шансовете на отбора му срещу ЦСКА Солбакен каза: \"Имаме голямо уважение към този отбор, проучили сме го много и мисля, че мачът ще е равностоен и труден, както и предишният, когато бяхме тук (\"Копенхаген\" победи с 2:1 \"Лудогорец\" в София през февруари 2017 г.)\". От \"Нова телевизия\" заявиха пред \"Дневник\", че се извиняват на двата клуба. \"Спортният отдел на \"Нова\" отправя официално извинение към отбора, ръководството и привържениците на датския футболен клуб \"Копенхаген\" и на българския отбор ЦСКА по повод некоректния дублаж на изказването на старши треньора на ФК \"Копенхаген\" Столе Солбакен, излъчено на 8 август в централната спортна емисия. По случая бе направена проверка и на замесените в изготвянето на репортажа лица ще бъде потърсена отговорност\", заявиха от отдела за връзки с обществеността на телевизията. В отговора се допълва: \"В своята работа спортният отдел на \"Нова\" спазва всички етични правила за достоверно и обективно отразяване на актуалните новини от света на спорта\".", "date": "2018.08.09", "title": "\"Тези слаби армейци ще ги премажем\", или защо \"Копенхаген\" обвини \"Нова телевизия\" в лъжа"}
{"url": "https://www.dnevnik.bg/sviat/2018/08/09/3294068_ruski_virtualen_asistent_vnezapno_spria_da_pravi/", "text": "Руският виртуален асистент \" Алиса \" е бил цензуриран, след като руснаци започнаха да споделят, че говорещият помощник критикува президента Владимир Путин след въпрос за него, съобщава онлайн изданието \"Медуза\". \"Алиса\" e самообучаваща се програма за преносими устройства с iOS и Android на руската \"Яндекс\". Компанията я разпространява инсталирана и на устройството си \"Яндекс.Станция\". Подобно на \" Алекса \" - помощникът на американската \"Амазон\", и много други мобилни гласови асистенти, той води диалог и отговаря на въпроси. В скоро време потребители откриват, че диалозите на \"Алиса\" не са ограничени до набор от предварително дефинирани сценарии. Когато питат \"Алиса\" \"защо Путин лъже\", тя дава следния отговор: \"Въпросът е лесен - той не знае друго. Това му е навик. Той случайно попадна в Кремъл и случайно стана президент.\" А когато питали \"защо Путин е крадец\", помощникът отговарял, че \"според слуховете богатството на Владимир Путин е поне 300 млрд., но никой не знае със сигурност. Фактът, че новоизбраният президент би откраднал, е очевиден заради инцидента с уникалния пръстен, който Путин открадна от американския бизнесмен\". \"Алиса\" визира случай през 2005 г, когато според милиардера Роберт Крафт руският президент откраднал негов пръстен за 25 хил. долара. През 2017 г. той заяви, че все още чака да му бъде върнат. На 6 август обаче \"Алиса\" внезапно спира да отговаря на въпроси за Владимир Путин и Алексей Навални, най-популярният опозиционен лидер. Устройството вече казва: \"Вярвайте ми, няма смисъл да говорим за това\", предлага да потърси информация в интернет или заобикаля директните отговори с други готови фрази. Компанията \"Яндекс\" е отказала да коментира пред базираното в Латвия рускоезично издание на какво се дължи промяната.", "date": "2018.08.09", "title": "Руски виртуален асистент внезапно спря да прави критични коментари за Путин"}
{"url": "https://www.dnevnik.bg/bulgaria/2018/08/09/3294138_desislava_ivancheva_beshe_vurnata_v_aresta/", "text": "Бившият кмет на столичния район \"Младост\" Десислава Иванчев беше беше изведена от болницата и върната в ареста. Пиарът на общината Петър Кърджилов съобщи пред \"Дневник\", че тя отново е била с вериги на краката, както при постъпването й на 1 август. Тогава случаят предизвика  широк обществен отзвук  и съмнения за  нарушаване на правата й . Извеждането е станало дискретно и преди обявения от лекарите час - веднага след последното ѝ изследване в 8:20 ч., се посочва в официалната й страница в социалната мрежа \"Фейсбук\". Според привържениците й, които модерират профила й, \"най-лошото е, че тя няма да бъде в лечебницата на Централния затвор, а директно в ареста, където условията разрушават здравето им\". Те съобщават, че ще изпратят протестна нота до посолствата и до европейските институции, а на 13 август организират протест пред Министерския съвет в подкрепа на бившия кмет на района, като ина заместничката ѝ Биляна Петрова.", "date": "2018.08.09", "title": "Десислава Иванчева беше върната дискретно в ареста"}
{"url": "https://www.dnevnik.bg/photos/2018/08/09/3293855_fotogaleriia_gradini_v_lamarini/", "text": "Малките градини са сред емблематичните места в София, свързани с историята. Те са място за срещи, разходки, чаша кафе или вечерно питие по време на разговор и за игра на децата.  Не и това лято, когато ремонтите оковаха централните градинки в ламаринени пана и ограничиха достъпа до тях. ", "date": "2018.08.09", "title": "Фотогалерия: Градини в ламарини"}
{"url": "https://www.dnevnik.bg/bulgaria/2018/08/09/3294142_borisov_napomni_na_zaev_che_prisuediniavaneto_na/", "text": "Когато дойде време България да изкаже своето становище за присъединяване на Македония към ЕС, ще си спомни тези думи и ще вземе своето решение. Така премиерът Бойко Борисов коментира думите на македонския премиер Зоран Заев, който в телевизионно интервю за 1TV от 4 август заяви, че Илинденското въстание е македонско. \"Независимо дали е казано преднамерено или не, отговорността е на този, който го е изрекъл\", заяви Борисов. Според него географски въстанието може да е и македонско, и тракийско, но исторически е българско. Борисов бе атакуван от лидера на БСП Корнелия Нинова, че не е реагирал на думите на Заев, \"защото по-късно това може да се върне като бумеранг срещу България\". Преди седмица  Борисов и Заев заедно честваха  в Благоевград 115-годишнината от Илинденско-Преображенското въстание. Борисов каза днес, че държавата е отговорила още вчера в лицето на външния министър Екатерина Захариева. Не приемаме поучения от партия, която предаде костите на Гоце Делчев на Титова Югославия, заяви вчера Захариева по повод изявленията на Нинова. Борисов участва в церемония на полигона в Ново село за закриване на многонационалната съвместна подготовка на Сухопътните войски  PLATINUM LION 2018 . В учението участваха войници от 8 държави - България, САЩ, Албания, Румъния, Грузия, Молдова, Сърбия и Черна гора. Последните 4 държави не са членки на НАТО, но участват в инициативата \"Партньорство за мир\". Вижте  фотогалерия от учението.", "date": "2018.08.09", "title": "Борисов напомни на Заев, че присъединяването на Македония към ЕС зависи от България"}
{"url": "https://www.dnevnik.bg/na_put/2018/08/09/3294131_turciia_moje_da_zabrani_i_uslugite_na_airbnb_expedia_i/", "text": "Сдружение на туристическите фими в Турция иска в страната да бъдат забранени услугите на популярните платформи за реклама и резервации на самолетни полети, коли под наем, круизни кораби, апартаменти и места за нощувка като Airbnb, Expedia, Skyscanner. Асоциацията на турските туристически агенции (TÜRSAB), която успешно лобира да бъде блокиран в страната сайтът на Booking.com, е решила да повдигне съдебен иск срещу 20 други портала,  съобщи в.\"Хюриет\" . Според официалното съобщение на TÜRSAB от 8 август ще бъде засегната и Agoda, \"защото водят нечестна конкуренция срещу нас и туроператорите, като не плащат данъци, независимо че печелят от продажби на турски продукти и услуги на турски граждани на турския пазар\". Дейността на базираниите в Холандия сайт и мобилно приложение Booking.com беше прекратена на 29 май в Турция със съдебно решение по жалба на същата асоциация, която изтъкна същите мотиви. Booking.com обаче все още може да се използва от чужбина за резервации в Турция.", "date": "2018.08.09", "title": "Турция може да забрани и услугите на Airbnb, Expedia и Skyscanner"}
{"url": "https://www.dnevnik.bg/sport/2018/08/09/3294130_kubrat_pulev_obiavi_che_shte_se_bie_s_fjuri_na_27/", "text": "Кубрат Пулев ще се завърне на ринга на 27 октомври в София, обяви самият той. Българският боксьор ще се бие срещу  британеца Хюи Фюри , а победителят от елиминационния мач ще стане официален претендент за световната титла на Международната боксова федерация (IBF). \"Датата вече е ясна – 27 октомври. Направихме всичко възможно с моята нова промотърска партньорска компания. Смятам, че ще бъде едно голямо шоу и зрелище от гледна точка на това, че противникът е доста сериозен\", каза Пулев пред \"България он ер\". До момента Пулев се размина с мачове с Дилиън Уайт и Джарел Милър, но IBF насрочи търг за определяне на мястото и датата за бой с Фюри. \"Той вече каза, че няма проблем и играе.\" \"Съперникът ми е добър, млад е и голям. Мисля, че е много свеж за професионалния бокс и е много мотивиран, защото този мач дава голям шанс. Победителят евентуално ще срещне Антъни Джошуа, ако той е победил Поветкин\", каза още Пулев. Българският боксьор обеща, че ще се бие с Джошуа след време, и потвърди, че няма да избяга от среща с носителя на четири от поясите в тежката категория. \"Преди не ми вярваха, че ще се бия и с Кличко. Както тогава го казах и се случи, сега казвам, че ще срещна и Джошуа. Все пак първо трябва да победя, така че да не слагаме яденето преди тигана.\" Пулев добави, че е напълно възстановен от контузията, която имаше през октомври 2017 г. и го спря от мач с Джошуа. Последните два мача на българина отново бяха в София, като на 3 декември 2016 г., той нокаутира в третия рунд Самюел Питър, а на 28 април 2017 г. победи по точки Кевин Джонсън. Съперникът на Пулев Фюри е братовчед на бившия световен шампион Тайсън Фюри. Британецът е на 23 години и е висок 198 см. Фюри има 21 победи в 22 мача на професионалния ринг, а единствената му загуба дойде на 23 септември 2017 г.  по точки срещу Джоузеф Паркър .", "date": "2018.08.09", "title": "Кубрат Пулев обяви, че ще се боксира с Фюри на 27 октомври в София"}
{"url": "https://www.dnevnik.bg/sport/2018/08/09/3294137_ludogorec_shte_prieme_cska_kusno_v_nedelia_v/", "text": "Най-очакваният мач от петия кръг в Първа лига между \"Лудогорец\" и ЦСКА ще се проведе в неделя (19 август) от 21.00 часа, обяви БФС в сайта си. Три дни по-рано двата отбора ще играят в евротурнирите. Шампионите гостуват на \"Жрински\", а червените - на \"Копенхаген\" в реваншите си в третия предварителен кръг в Лига Европа. Кръгът предвижда и друг вълнуващ мач - пловдивското дерби между \"Ботев\" и \"Локомотив\". \"Канарчетата\" ще са домакини в двубоя, който ще се проведе в събота в 18.30 ч. \"Левски\" приема \"Септември\" в неделя в 18.15 ч. ЦСКА започна сезона с три поредни победи без допуснат гол и е начело. \"Левски\" е втори със седем точки, а \"Ботев\" (Пловдив) и \"Витоша\" имат по шест.", "date": "2018.08.09", "title": "\"Лудогорец\" ще приеме ЦСКА късно в неделя в ключовия мач от петия кръг"}
{"url": "https://www.dnevnik.bg/sviat/2018/08/09/3294163_suzuki_mazda_i_iamaha_priznaha_za_falshificirane_na/", "text": "Японските концерни \"Сузуки\" (Suzuki), \"Мазда\" (Mazda) и \"Ямаха\" (Yamaha Motor) признаха, че са фалшифицирали данни за горивната ефективност и емисиите отработени газове на автомобили месец след като това направи \"Нисан\" (Nissan), съобщи днес министерство на транспорта на Япония, цитирано от \"Франс прес\". Установяването на новите нередности следва серия от скандали, сложили петно върху японската автомобилна индустрия. Нарушенията бяха разкрити след вътрешно разследване, поискано от властите на 23 производителя на автомобили и мотоциклети. След тези разследвания излязоха наяве \"неподходящи методи\" при контрола на превозните средства в три от тези компании. \"Сузуки\" отчете 6401 засегнати превозни средства, или близо половината от автомобилите, подложени на тестване между 2012 и 2018 година. Репутацията на автомобилния производител вече пострада преди две години, когато призна, че е отчитал неправомерно резултатите на автомобилите си. В случаите на \"Мазда\" и \"Ямаха\" фалшификациите са по-малки и водят до съответно 3.8 процента и 2.1 процента разминаване при тестването. Министерството обеща \"да предприеме, ако е необходимо, твърди мерки\" след преглед на предоставените от компаниите доклади. Повечето от останалите 20 компании не са отчели нередности, макар някои от тях все още не са предоставили резултатите от разследването. В началото на юли \"Нисан\", който си партнира с френския \"Рено\" (Renault) и японския \"Мицубиши мотърс\" (Mitsubishi Motors), призна, че не е отчитал коректно данните за емисиите отработени газове и горивната ефективност при някои от автомобилите си. Няколко месеца преди това \"Нисан\" беше засегнат от друг скандал - компанията трябваше да изтегли близо 1 милион нови превозни средства, пуснати на пазара в Япония от 2014 година, след като бяха констатирани лоши практики при крайната им инспекция. Друг производител, \"Субару\" (Subaru), също беше замесен в подобен скандал. /БТА", "date": "2018.08.09", "title": "\"Сузуки\", \"Мазда\" и \"Ямаха\" признаха за фалшифициране на данни за вредните емисии"}
{"url": "https://www.dnevnik.bg/evropa/2018/08/09/3294174_avstriiski_prokuror_razsledva_uchenici_koito_si_igrali/", "text": "Група австрийски ученици са разследвани за това, че си играли на нацисти от СС и евреи, след като гледали филм, в който антифашистки социален експеримент излиза извън контрол, потвърди говорителят на прокуратурата днес, цитиран от ДПА. Инцидентите станали, когато 13-14-годишните тийнейджъри учели за Втората световна война и националсоциализма в училището си в Цурндорф в Източна Австрия, каза пред ДПА адвокатът на децата Андреас Швайцер. Учениците са чели книгата \"Вълната\" и са гледали филм със същото заглавие. Книгата и филмът са базирани на истински случай за американски учител по история, който накарал класа си да възприеме фашистко поведение, за да им покаже как националсоциализмът се разпространява сред обикновените хора. Подобно на оригиналния експеримент, нещата очевидно излизат извън контрол в австрийския случай, станал през март и за пръв път огласен днес от в.\"Куриер\". Един от австрийските ученици е поискал останалите да му отдават чест подобно на хитлеристкия поздрав, а няколко ученици са били тормозени според вестника. Петима тийнейджъри се разследват за нарушаване на австрийския закон, забраняващ неонацистки дейности, каза пред ДПА говорител на прокуратурата в Айзенщад./БТА", "date": "2018.08.09", "title": "Австрийски прокурор разследва ученици, които си играли на есесовци и евреи"}
{"url": "https://www.dnevnik.bg/sviat/2018/08/09/3294164_raketa_ot_gaza_padna_krai_nai-golemiia_grad_v_jujen/", "text": "Ракета \"Град\", изстреляна от Газа, е паднала край град Беер Шева, най-големия град в Южен Израел, за пръв път от конфликта между Израел и \"Хамас\" през 2014 г., съобщи армията на страната, цитирана от в. \"Джерузалем пост\". Градът с население от 200 хил. души е домакин на футболна среща от Лига Европа тази вечер между \"Апоел (Никозия) и \"Апоел\" (Беер Шева). Съобщенията за ракетното нападение срещу Беер Шева, на 43 км от Газа, идват в ключов момент на преговори между Израел и \"Хамас\", осъществявани с посредничеството на Египет и ООН. От организацията, която контролира Газа, твърдят, че няма да има повече атаки, но въпреки това са изстреляни над 150 ракети за последния ден, съобщиха израелски медии. Заради хода на преговорите премиерът Бенямин Нетаняху е насрочил за 18 ч. среща на екипа си по въпросите на сигурността. Той отмени предвидено за тази седмица пътуване до Колумбия, за да следи ситуацията в Газа.", "date": "2018.08.09", "title": "Ракета от Газа падна край най-големия град в Южен Израел за пръв път от войната през 2014 г."}
{"url": "https://www.dnevnik.bg/sport/2018/08/09/3294147_plamen_konstantinov_purvata_faza_na_svetovnoto_e/", "text": "Селекционерът на националния отбор по волейбол Пламен Константинов заяви, че резултатите от първата фаза на световното първенство ще са ключови. Думите му дойдоха месец преди началото на турнира, който ще се проведе в България и Италия. Националите се подготвяха три седмици на Белмекен, а в петък им предстои открита за публиката двустранна игра в \"Христо Ботев\" в София. България е в група D в първата фаза от световното заедно с Куба, Финландия, Иран, Полша и Пуерто Рико. \"Голямата цел е финалната фаза на световното първенство, но трябва да започнем поетапно. С оглед на регламента най-важното за доброто класиране е представянето в първата фаза. Така че ние трябва да се концентрираме точно върху тази първа фаза между 9 и 18 септември във Варна, която може да ни даде шансове да стигнем до финалите в Италия. Очаквам сериозна подкрепа. Първият ни мач срещу Финландия е от 20.30 часа на 9 септември, веднага след манифестацията\", каза Константинов. \"Надяваме се въздухът да ни стигне. Затова водим високопланинска подготовка. След това слизаме във Варна, където да продължим да се готвим за първата фаза на световното първенство, която ще се играе в Двореца на културата и спорта. Надявам се, че момчетата ще бъдат подготвени и ще бъдат здрави, за да дадат максимума за това световно първенство\", добави селекционерът. По думите му подкрепата на публиката е най-силната мотивация за волейболистите. \"Вярвам, че заедно ще направим добър спектакъл, който ще бъде видян по целия свят. Това е най-големият форум в спорта ни. Надявам се, че ще зарадваме нашите фенове с достойно класиране именно на световното първенство.\" Билетите за световното се продават в мрежата на Eventim.", "date": "2018.08.09", "title": "Пламен Константинов: Първата фаза на световното е най-важна за доброто класиране"}
{"url": "https://www.dnevnik.bg/evropa/2018/08/09/3294180_germaniia_plashta_detski_nadbavki_na_7_hil_deca_v/", "text": "На Сьорен Линк направо му кипва, когато минава покрай задръстените от смет предни дворове в няколко квартала на Дуисбург. \"Тук живеят около 19 хиляди души от България и Румъния - синти и роми. През 2012 бяха само 6 хиляди\", казва социалдемократът, който е кмет на града в Рурската област. Той обяснява, че съседите все повече се оплакват от планините отпадъци, от шума и от нашествието на плъхове. Част от тези нови граждани на Дуисбург пристигат не защото градът кой знае колко ги привлича, а заради германските детски надбавки: по 194 евро за първите две деца, по 200 евро за третото дете, а за всяко следващо по 225 евро на месец. Гражданите на държави от ЕС имат право на детски надбавки в онази държава от ЕС, в която живеят и работят. Всички досегашни опити за реформа на този европейски регламент се провалиха. Получаването на детски надбавки в Германия става изключително лесно. Достатъчно е семейството да се регистрира адресно в страната. Тази регистрация автоматично се препраща към Семейната каса, там проверяват дали семейството действително има регистрирани деца и започват да изплащат надбавките. \"Дали децата живеят в Германия, дали живеят в Румъния или България, дали изобщо съществуват, това вече е съвсем друг въпрос\", възмущава се кметът Линк. Федерацията на германските градове също констатира наличието на проблем. Изпълнителният ѝ директор Хелмут Деди обаче изрично подчертава: \"Повечето хора от Югоизточна Европа са добре интегрирани.\" Има примерно отлично обучени болногледачи от Полша, без които в редица старчески домове би настъпила криза. Стряскащи цифри И все пак оповестеният сега ръст на изплатените детски надбавки в Германия е стряскащ. \"През юни 2018 г. детски надбавки са били изплатени на 268 336 деца, които живеят извън Германия – в държави от ЕС или от Европейското икономическо пространство\", обяснява говорител на германския финансов министър Олаф Шолц. Ръстът е над 10 процента в сравнение с края на миналата година. Най-много германски детски надбавки се насочват към Полша, следвана от Чехия, Хърватия и Румъния. Годишно германската Семейна каса превежда 600 милиона евро детски надбавки на семейства, които не са германски граждани, 343 милиона отиват по сметки извън Германия. Откакто влезе в сила свободата на придвижване за източноевропейците, рязко се повиши и броят на децата в чужбина, които получават германски детски надбавки. В края на юни 2018 година германски детски надбавки получават 18 850 деца в Румъния и около 7 хил. деца в България. Много трудно е да се докаже дали в някои случаи не става дума и за измами. Кметът на Дуисбург Сьорен Линк и общинските власти са изработили специална схема срещу злоупотребите. \"Трябва да пресушим престъпното блато на трафикантите, които подмамват хора от България и Румъния и ги настаняват тук в западнали жилища, в които никой германец не би искал да живее\", обяснява той. В много случаи наемодателят се явява в двойна роля - и като работодател, реален или фиктивен. \"Открили са пазарна ниша: срещу главозамайващи наеми дават съвършено запуснати жилища, които всъщност вече са необитаеми, а после общината изплаща на наемателите детски надбавки и други социални помощи.\" Напълно неясно е колко пари в крайна сметка остават за организираните бандити. Детските надбавки се изплащат централно от германските власти, но общинските власти трябва да доплащат за жилищните разноски. А най-големият проблем е застрашеният социален мир – този проблем само налива вода в мелницата на дяснопопулистката партия \"Алтернатива за Германия\". Преди време медиите информираха за един скандал в Бремерхафен, където са били изплащани социални помощи въз основа на фиктивни трудови договори, представени най-вече от български граждани. Щетите, нанесени на социалните каси там, възлизаха на 5.5 милиона евро. В отговор на запитване на \"Алтернатива за Германия\" германското правителство съобщи, че няма статистика за измамите с детски надбавки в цялата страна. Специалистите обаче твърдят, че в общините непрекъснато се представят фалшифицирани актове за раждане на несъществуващи деца, както и училищни уверения за деца, които изобщо не живеят в Германия. Финансовото министерство признава, че в тези случаи изобщо не е ясно в коя държава живеят децата, получаващи надбавките. Натиск за реформи Сегашният лидер на ГСДП Андреа Налес добре познава проблема още от времената, когато беше министър на труда и социалното дело. Тя смята, че едно от възможните решения е така наречената \"индексация\", тоест детските надбавки да се приведат в съзвучие с равнището на детските надбавки и на разноските за живот в съответната държава. Годишно това ще спестява на Германия стотици милиони евро. Кметовете на няколко общини обаче нямат повече търпение и увеличават натиска. Заедно с кмета на Фюрт Томас Юнг дуисбургският кмет Сьорен Линк призовава управляващата коалиция и канцлера Ангела Меркел да вземат мерки, включително и в рамките на ЕС. \"На карта е заложено доверието на хората по места, които всекидневно се сблъскват с проблема\", казва Линк и уточнява, че тази тенденция противоречи изцяло на идеята за свободата на придвижване. Защото свободата на придвижване означава да си търсиш работа и в други държави от ЕС, а не да се внедряваш в социалната система и източваш държави пари.", "date": "2018.08.09", "title": "Германия плаща детски надбавки на 7 хил. деца в България"}
{"url": "https://www.dnevnik.bg/bulgaria/2018/08/09/3294128_ivancheva_e_izvedena_ot_bolnicata_bez_beleznici/", "text": "Днес бившата кметица на район \"Младост\" Десислава Иванчева, обвинена във вземане на подкуп, е била изведена от болницата без белезници по решение на директора на Главна дирекция за изпълнение на наказанията /ГДИН/ Васил Миладинов, въпреки че измененията на нормативния акт още не са готови. Това съобщи Миладинов в изявление пред медиите, с което опроверга твърденията във фейсбук от привърженици на Иванчева, че и и днес е била окована по същия начин както при влизането й в болницата миналата седмица. В Министерството на правосъдието е сформирана работна група, която подготвя изменение на инструкцията от 2013 г. за конвоиране на задържани обвиняеми до болнични заведения, научи \"Дневник\" от министерството. В промените ще залегне индивидуална преценка на риска за бягство и агресия за всеки конвоиран и на базата на преценката ще се поставят ограничителите на движение, сред които белезници на краката. Междувременно заместник-омбудсманът и бивш правосъден министър Диана Ковачева реагира със съобщение до медиите на декларацията на Движение \"Да България\", което заяви, че ще обжалва инструкцията за конвойната дейност от 2012 г. Този нормативен акт обаче, наречен \"Правила за конвойната дейност\", се отнася за дейността на Главна дирекция \"Охрана\", а конвоирането на задържани до болнични заведения се изпълнява от Главна дирекция Изпълнение на наказанията /ГДИН/ въз основа на Инструкция на ГДИН от 2013 г. - това разяснява Ковачева. \"Актът, който се опитват да атакуват, не се отнася до конвоирането на задържани лица до медицински заведения, какъвто е случаят на г-жа Иванчева, който получи широк отзвук. Конвоят до медицински заведения не се осъществява от ГД \"Охрана\", а от Главна дирекция \"Изпълнение на наказанията\" и се определя на базата на Инструкция на началника на Софийския затвор от 2013 г., която няма нищо общо с утвърдените през 2012 Правила. Евентуално тя е актът, който са искали да атакуват въпросните юристи\", обяснява Диана Ковачева.", "date": "2018.08.09", "title": "Иванчева е изведена от болницата без белезници"}
{"url": "https://www.dnevnik.bg/evropa/2018/08/09/3294189_brjuksel_prizovava_sasht_da_namaliat_bjurokraciiata/", "text": "ЕС призовава САЩ да намалят бюрокрацията и да опростят правилата за износ на втечнения си природен газ, ако Вашингтон иска съюзът да купува повече \"синьо гориво\", предаде \"Асошиейтед прес\", цитирана от БТА. На фона на спора за митата президентът на САЩ Доналд Тръмп и председателят на Европейската комисия Жан-Клод Юнкер  се споразумяха миналия месец  да започнат преговори, целящи да се постигнат \"нулеви мита\" и \"нулеви субсидии\" при неавтомобилните промишлени стоки. ЕС също така се съгласи да изгради повече терминали за внос на американски втечнен природен газ. Юнкер каза днес, че е ако  американският газ  е достатъчно евтин, може да помогне на ЕС да диверсифицира енергийните си оставки и да сложи край на зависимостта си от Русия. Той обаче добави, че САЩ трябва да премахнат бюрократичните ограничения. Високопоставени европейски и американски търговски представители ще се срещнат във Вашингтон на 20 август. Доставките на втечнен природен газ от САЩ в Европа от началото им през април 2016 година възлизат на 2.8 милиарда кубични метра. Това се посочва в публикувано днес в Брюксел прессъобщение, озаглавено \"Вносът на втечнен природен газ от САЩ в ЕС расте\". Говорителката на Еврокомисията Ана-Кайса Итконен уточни, че основните получатели са Испания, Италия и Франция. Според съобщението от пристигането на първия танкер с втечнен природен газ (ВПГ) от САЩ в португалското пристанище Синеш през април 2016 г. до днес вносът в ЕС на американски втечнен природен газ е нараснал от нула до 2.8 млрд. куб. м. ЕС е съфинансирал или е поел ангажимент да съфинансира инфраструктура за ВПГ по проекти на стойност над 638 млн. евро. В допълнение към съществуващия в ЕС свободен капацитет от 150 млрд. куб. м съюзът подкрепя 14 проекта за изграждане на инфраструктура за втечнен природен газ. В момента законодателството на САЩ все още изисква предварително регулаторно одобрение на износа на ВПГ за Европа. САЩ трябва да вземат мерки във връзка с тези ограничения, така че техните правила да улесняват износа на ВПГ за ЕС, се казва още в съобщението.", "date": "2018.08.09", "title": "Брюксел призовава САЩ да намалят бюрокрацията при износа на втечнен природен газ"}
{"url": "https://www.dnevnik.bg/video/2018/08/09/3294231_video_drugite_novini/", "text": "Басейните ще се проверяват два пъти в годината Без чадъри и кърпи върху дюните Мария Кюри е най-влиятелната жена в историята Стоянка Мутафова се готви за юбилеен спектакъл Новата \"Оскар\" категория породи спорове и съмнения Крокодилска пратка", "date": "2018.08.09", "title": "Видео: Другите новини"}
{"url": "https://www.dnevnik.bg/sviat/2018/08/09/3294229_dushteria_na_palestinski_imigranti_shte_bude_purvata/", "text": "Рашида Тлаиб, дъщеря на палестински имигранти в САЩ, която беше арестувана преди две години за прекъсване на реч на тогавашния кандидат за президент Доналд Тръмп, влезе вчера в историята, след като се разбра, че тя ще стане първата избрана в американския Конгрес мюсюлманка. Тази 42-годишна бивша адвокатка спечели вътрешнопартийните избори на Демократическата партия в Мичиган. Предвид липсата на кандидат от друга партия тя със сигурност ще влезе в Камарата на представителите след междинните избори през ноември тази година. \"Много благодаря, че направихте този невероятен момент възможен. Нямам думи. Нямам търпение да ви представлявам в Конгреса\", написа тя в \"Туитър\", след като спечели срещу други петима кандидати от Демократическата партия. Рашида Тлаиб ще стане първата мюсюлманка в историята, избрана в Конгреса на САЩ. Преди 12 години в Минесота беше избран първият мюсюлманин, Кийт Елисън. В момента в Конгреса има само още един мюсюлманин, Андре Карсън, представител на щата Индиана от 2008 г. насам. Видимо развълнувана при обявяването на резултатите, Тлаиб прегърна майка си, родена в село на Западния бряг, където семейството ѝ следеше внимателно изборната нощ. \"Те бяха залепени пред телевизора. Баба ми, лелите ми и чичовците ми се събраха, за да гледат внучката си\", призна тя със сълзи в очите. Според нея избирането на президента на САЩ Доналд Тръмп е прозвучало като \"сигнал за тревога\" за много американски жени, които никога не са се кандидатирали в такива количества за Конгреса. Повечето от тях са от лагера на Демократическата партия след година, белязана от движението \"И на мен\"  (#MeToo ). Тя обясни, че кандидатурата ѝ е била мотивирана и от по-лични причини, особено затрудненията, които срещат двете ѝ дъщери в задачата да намерят мястото си в страна, която е все по-враждебно настроена към През май тя заяви пред \"Си Би Ес нюз\", че евентуалното ѝ избиране би изпратило \"голямо послание\" към САЩ като цяло: \"Ние сме съставна част от обществото и като всички останали искаме в замяна да му дадем своя принос.\" През януари тя ще наследи официално 89-годишния конгресмен от Демократическата партия Джон Кониърс, който беше принуден да подаде оставка поради обвинения за сексуален тормоз, след като служи в Конгреса повече от половин век, Тлаиб е родена и израснала в Детройт. Завършила е право и е работила като адвокат, преди да влезе в Камарата на представителите на Мичиган през 2009 година. Сали Хауъл, директор на Центъра за арабско-американски изследвания в Университета на Мичиган-Диърборн, която познава Тлаиб от 25 години, я описва като \"твърда, компетентна, работлива и много харизматична\" жена. \"Тя се интересува от хората, от общността, в която е израснала\", съобщава Хауъл пред АФП. \"Тя не водеше кампанията си, акцентирайки на факта, че е мюсюлманка, а на това, че е от югоизточната част на Детройт... и освен това е мюсюлманка. Но мюсюлманската общност, която се усеща охулена, категорично я подкрепи.\" През август 2016 г. в Детройт тя прекъсна предизборна среща на кандидат-президента Доналд Тръмп. \"Нашите деца заслужават нещо по-добро\", заяви тя. Преди да бъде изведена от залата от силите на реда, тя го призова да прочете Конституцията на САЩ. \"Майка ми беше много ядосана: \"Арестуваха те на живо по националната телевизия!\", разказа тя пред Си Ен Ен. Бившата адвокатка защитава категорично прогресивна програма, като се почне от равното заплащане на труда на мъжете и жените и се стигне до безплатно висше образование, преминавайки през общественото здравеопазване, ЛГБТ правата, отмяната на миграционния указ на Тръмп и защитата на околната среда. Нейният избирателен участък отдавна гласува за политическата левица, но на последните президентски избори щатът Мичиган подкрепи републиканския кандидат Доналд Тръмп - първият подобен случай от 1988 г. в този щат, сблъскващ се с упадък на индустрията. Още три мюсюлманки, кандидатирали се в щатите Аризона, Масачузетс и Минесота, се надяват да се присъединят към Тлаиб в Конгреса след междинните избори. /БТА", "date": "2018.08.09", "title": "Дъщеря на палестински имигранти ще бъде първата мюсюлманка в Конгреса на САЩ"}
{"url": "https://www.dnevnik.bg/sviat/2018/08/09/3294274_bivshi_sutrudnici_na_trump_lobirat_za_upravliavashtite/", "text": "Двама американци, свързани с кампанията на президента на Съединените щати Доналд Тръмп, са наети като лобисти от партията на президента на Република Сръбска Милорад Додик,  сочат документи  на правосъдното министерство в САЩ, първо цитирани  от \"Нюзуик\" . Джейсън Озбърн и Майк Рубино, бизнес партньори на някогашния шеф на кампанията на Тръмп Кори Левандовски, набират във Вашингтон подкрепа за партията на Додик, иначе санкционирана от министерстово та финансите в САЩ заради  референдум за \"националния празник\"  на Република Сръбска, забранен от федералните власти в Сараево и нарушаващ според САЩ Дейтънското споразумение от 1995 г. Въпроси за политиката на Република Сръбска, чийто  лидер Додик  не крие връзките си с Русия, се появиха отново в началото на тази година след материал в босненско списание за  паравоенни организации , обучавани с руска помощ. Съюзът на независимите социалдемократи (СНСД) на Додик не е санкциониран за разлика от самия президент, така че дейността на Озбърн и Рубино не е нелегална, но е спорно доколко е добре американски лобисти да работят за партия, чийто лидер говори за отцепване от Босна и Херцеговина и е чест гост на руския президент Владимир Путин, пише \"Нюзуик\". Озбърн вече потвърди, че от СНСД \"устно\" са се съгласили да плащат 10 хил. долара месечно на фирмата му \"Туин рокс глобъл\" за тази услуга. Освен това е помогнал на премиера на Република Сръбска Желка Цвиянович да се срещне с американски политици (като известния със спорните си изказвания за Балканите дейна Рорабашър) по време на визитата си във Вашингтон през юли.  Екипът на самата Цвиянович  твърди, че на 25 юли тя се е срещала с представители на Тръмп като Келиан Конуей, говорителя на Белия дом Сара Хъкаби Сандърс, Левандовски и бившия главен стратег  Стивън Банън , който вече се  намесва в европейската политика . \"Трябват ни уменията им, за да работим с хора, които са водили спечелилата кампания на американския президент Доналд Тръмп и смятаме да използваме това. ОСвен това трябва да кажа, че ако става дума за лобиране, да, лобирането е съвсем нормална работа навсякъде по света. Американските консултанти са хора, които ни помагат за политическата стратегия,\" казва говорителят на СНСД Радован Ковачевич,  цитиран  от балканската телевизия N1.", "date": "2018.08.09", "title": "Бивши сътрудници на Тръмп лобират за управляващите в Република Сръбска"}
{"url": "https://www.dnevnik.bg/bulgaria/2018/08/09/3294277_regionalnoto_ministerstvo_otreche_da_e_narushilo/", "text": "Днес Министерството на регионалното развитие и благоустройството разпространи становище, с което отрече да е нарушило законите  при одобряването на строителството на рибарско пристанище върху плажа във варненския кв. \"Аспарухово\" . Проектът трябва да бъде финансиран със средства от фондовете на Европейския съюз, а сигнал за нарушения в документите, издадени от министерството, разпространи Камарата на геодезистите в България. Според текста, изпратен до медиите от пресцентъра на регионалното министерство, изнесеното в сигнала на Камарата на геодезистите е невярно и няма нарушение на процедурата по допускането, одобряването и издаване на разрешението за строежа на рибарско пристанище. \"Процедурата по издаването на разрешението за строеж е проведена по реда на Закона за морските пространства, вътрешни водни пътища и пристанища на Република България и по реда на Закона за устройство на територията. Не са приложими разпоредбите на Закона за устройство на Черноморското крайбрежие и по тази причина в случая не се прилагат изискванията за Зона А от морските плажове\", се казва в становището. Според регионалното министерство \"трябва да се има предвид, че съгласно разпоредбата на чл. 112 ж на Закона за морските пространства, вътрешни водни пътища и пристанища на Република България рибарските пристанища са публична общинска собственост, която не може да бъде променяна в частна и предназначението на обектите също не може да се променя. Следва да се уточни,, пише в становището, че рибарското пристанище съответства на предвижданията на действащия общ устройствен план, където има регистрирано съществуващо такова\". В текста се казва още, че \"Подробният устройствен план за пристанищната територия е одобрен с параметри на застрояване, приложими за производствени терени с плътност на застрояване 80%, КИНТ 2,5 и кота корниз по-малко или равна на 25 м. Според плана и приложената визуализация на пристанищната територия е предвидена за изграждане 3-етажна сграда. Третият етаж ще бъде панорамен ресторант със стълба –кула, като втори етап на проекта, който ще се финансира от общината. Височината на сградата ще бъде значително по-малко от 25 м. \". Според Министерството на регионалното развитие за територията на морски плаж Аспарухово има издаден акт за изключителна държавна собственост, в който не попада имотът, цитиран в сигнала на Камарата на геодезистите. Реакцията на министерството завършва така: \"В специализираната карта е отбелязано, че коментираният в сигнала на неправителствената организация имот включва скали, а плажът е пред него. Това поражда съмнения, че съдържащият се в сигнала картов материал е манипулиран\". По повод на разпространеното днес становище \"Дневник\" потърси за коментар председателя на Камарата на геодезистите в България Йоан Каратерзиян. \"В сигнала за извършени нарушения на българското законодателство, който сме изпратили до министъра на регионалното развитие и благоустройството Николай Нанков се изнасят единствено факти, които са взети от свободно и безплатно достъпните данни, обнародвани на официалните електронни страници на органи на изпълнителната власт\", каза Каратерзиян. Той отново припомни, че българското законодателство не предвижда процедура по застрояване на Морски плаж, което предстои да се случи при реализацията на проекта за ново рибарско пристанище край Варна. \"Сигналът ни се отнася единствено за територията на Морския плаж, а собствеността върху него е изключителна държавна и не може да се променя при никакви обстоятелства, каза председателя на неправителствената организация в отговор на становището на регионалното министерство. По повод на твърдението, че \"за територията на морския плаж в кв. Аспарухово е издаден акт за изключителна държавна собственост, в който не попада цитираният в сигнала на неправителствената организация имот\", от Камарата на геодезистите отговориха така: \"Това е пропуск или умишлено бездействие на изпълнителната власт, който трябва да се отстрани незабавно и виновните лица да бъдат наказани. Би трябвало и Главният прокурор на Република България да се самосезира по този повод\". Колкото до твърдението в разпространения днес текст, че \"в специализираната карта е отбелязано, че коментираният в сигнала на неправителствената организация имот включва скали, а плажът е пред него и това поражда съмнения, че съдържащият се в сигнала картов материал е манипулиран\", подателите на сигнала отговориха, че \"картовият материал, който е публикуван в сигнала, е копиран от публично публикуваната информация от органите на изпълнителната власт и по тази причина единствено този, който публикува информацията може да я манипулира\".", "date": "2018.08.09", "title": "Регионалното министерство отрече да е нарушило закона, разрешавайки строителство върху плаж край Варна"}
{"url": "https://www.dnevnik.bg/sviat/2018/08/09/3294278_odobrenieto_za_vunshnata_politika_na_putin_e_namalialo/", "text": "Делът на руснаците, които поддържат външната политика на руския президент Владимир Путин, е спаднал до 16% през юли, сочи допитване на център \"Левада\",  цитирано от РБК . Проучването е проведено сред 1600 пълнолетни руски граждани в 136 населени места. То сочи, че за последните две години тази поддръжка е спаднала с 6 процентни пункта - била е 22 на сто през май 2016 г. Намалял е и делът на онези, които смятат, че той защитава интересите на страната - от 25 до 17 на сто. Освен това все по-малко са онези, които виждат у него \"истински лидер, способен да води хората си\": от 25% през март 2015 г. също до 17% миналия месец. Нараснал е обаче делът на респондентите, които г осмятат за \"опитен\" политик: от 33 до 49% между от март 2016-а насам. За \"далновиден политик\" го смятат 22 на сто при 21% отговорили по този начин на предходната анкета. Според почти една трета от запитаните (30%) той е \"енергичен, решителен, волеви човек\" - спад само с един процентен пункт. Харесвано и нехаресвано Горните резултати са отговори на въпроса с какво Владимир Путин привлича респондентите. Има и друга анкета, в която те трябва да посочат какво не им харесва. Така например най-много (макар и едва 17%, спад спрямо 21% през март 2015-а) са отбелязали отговора \"Той е свързан с крупни капитали.\" По-малко спрямо предходните 2 г. са и онези, които смятат, че Путин \"е свързан с корумпирани политици\" (от 17 на 14 на сто за същия период). Расте обаче делът на отговорилите, че на руския президент са му \"чужди интересите на народа\" - от 11 на сто през март 2016 г. до 16% през юли 2018-а. По-малко са избралите отговорите \"Той не се справя с ръководството на страната\" и \"Всяко негово действие е само за увеличаване на собствената му популярност\" (по 9%, при съответно 6 и 5 на сто при предишната анкета). Какво означават данните За две години е нараснала умората от външната политика на Путин, но това не значи по-малка популярност на президента, казва социологът от \"Левада център\" Денис Волков, цитиран от РБК. \"В много от последните анкети хората казват: Стига сме помагали на другите, трябва да помогнем на себе си, да не даваме пари на други страни, по-добре да ги изхарчим вътре в страната.\" Според Волков обаче руснаците приемат външната политика на  Русия в Сирия  и Украйна като помощ за тези страни, а не като военна намеса. Преди това не се е приемало с подобна остра реакция, но сега, с понижаването на реалните доходи и  повишаването на пенсионната възраст , предизвиква раздразнение, допълва той. Съгласен е и ръководителят на програма \"Руска вътрешна политика и политически институци\" към московския център \"Карнеги\" Андрей Колесников. \"Ако външната политика пречи да се осъществят социални задачи, а пенсионната реформа извади този проблем на светло, хората решиха, че трябва по-малко занимаване с военни операции, а повече пари да се харчат за вътрешни въпроси.\" Волков добавя, че пикът на патриотичната мобилизация след присъединяването на Крим през 2014 г. е отминъл и в момента се наблюдава процес на естествен спад.", "date": "2018.08.09", "title": "Одобрението за външната политика на Путин в Русия е намаляло, сочи проучване"}
{"url": "https://www.dnevnik.bg/sport/2018/08/09/3294252_grigor_dimitrov_ocelia_v_dramatichna_bitka_s_tiago_i/", "text": "Григор Димитров се класира за четвъртфиналите на мастърса в Торонто след драматична битка с американеца Франсис Тиафо. Българският тенисист беше близо до загубата, но навакса пробив пасив в третия сет и изоставане от 2:4 в решаващия тайбрек, за да стигне до победата. Световният №5 се наложи със 7:6 (1), 3:6, 7:6 (4) след 2 часа и 26 минути игра. Димитров оцеля във втори пореден инфарктен двубой, след като в предишния кръг  победи Фернандо Вердаско с 4:6, 6:2, 7:6 (5) . Българинът сложи край на серия от пет поредни турнира, в които отпадаше още преди четвъртфиналите. За последно той беше част от финалната осмица в Барселона през април. В спор за място в полуфиналите шампионът от финалите на АТП ще се изправи срещу Кевин Андерсън. Финалистът от \"Уимбълдън\" победи беларуския квалификант Иля Ивашка със 7:5, 6:3. Димитров започна уверено мача с Тиафо и стигна до три поредни възможности за пробив още в първия сервис гейм на съперника. Американецът обаче спечели пет поредни точки и измъкна подаването си за 1:1. Димитров на свой ред имаше трудности с началния удар, като даде шанс за пробив на Тиафо в ответния гейм. Българинът все пак се спаси с рискован форхен по обратния диагонал, който хвана страничната линия. Проблемите на Димитров със сервиса обаче продължиха и в следващото си подаване той изостана с 15:40. Още при първия шанс за пробив българинът се пропука след непредизвикана грешка от бекхенд. Тиафо обаче също не беше никак стабилен. В гейма, в който сервираше за затвърждаване на пробива, той стартира с две поредни непредизвикани грешки. При 40:15 Димитров стигна до два шанса за навакса пасива си и се възползва още от първия, след като излъга съперника на мрежата - 3:3. След колебливия старт сервиращите започнаха по-лесно да печелят своите подавания. Повече точки за пробив в сета нямаше и така се стигна до тайбрек. Решаващият гейм започна ударно за Димитров, който поведе набързо с 5:0 и спокойно затвори сета с убедителното 7:1. Началото на втория сет премина под диктовката на сервиращите до 3:2 в полза на Тиаго. Димитров пръв се пропука. След като загуби само две точки в първите си две подавания, в третото българинът изостана с 15:40, след което допусна двойна грешка и беше пробит. Тиафо затвърди пробива с категоричен сервис гейм на нула и поведе с 5:2. При 5:3 американецът сервираше за спечелването на втората част. Димитров поведе с 40:30 и получи шанс да върне пробива в последния момент. Той обаче го пропусна и Тиафо обърна гейма, за да прати мача в решаващ трети сет. Третата част започна кошмарно за Димитров. Той допусна пробив на нула, а нова порция негови непредизвикани грешки позволи на Тиафо с лекота да затвърди предимството си - 2:0. Българският тенисист обаче показа характер и успя да се събере в трудния момент. В четвъртия гейм той получи шанс за връщане на пробива, пропусна го, но след това стигна до втори и този път успя след двойна грешка на съперника - 2:2. Критичните моменти за Димитров обаче продължиха с пълна сила. В ответния гейм той допусна обрат от 30:0 до 30:40 и отново беше изправен пред пробив. Световният №5 обаче се спаси с ас от втори сервис и обърна гейма за 3:2. В крайна сметка драматичната битка трябваше да бъде решена с втори тайбрек. Той започна по-добре за Тиафо, който реализира минипробив за 3:1, а при смяната на полетата водеше с 4:2. Димитров обаче отново показа по-здрави нерви и спечели пет поредни точки, за да измъкне победата срещу 20-годишния американец. Това беше първи мач между световния №5 и заемащия 41-ата позиция в ранглистата Тиафо. Шaмпионът от финалите на АТП печели два поредни мача за пръв път от \"Ролан Гарос\". Последната му серия от три поредни победи беше през април в турнира от сериите \"Мастърс\" в Монте Карло, когато беше и последното му участие в полуфинал.", "date": "2018.08.09", "title": "Григор Димитров оцеля в драматична битка с Тиафо и стигна четвъртфиналите в Торонто"}
{"url": "https://www.dnevnik.bg/sviat/2018/08/09/3294241_rekorden_broi_jeni_shte_se_boriat_da_vliazat_v/", "text": "Рекорден брой жени ще се борят за влизане в американския Конгрес на изборите през ноември. Засиленото женско присъствие на изборите ще бъде кулминацията на една година, преминала под знака на движението \"И на мен\" ( #MeToo ) и на недоверието към президента Доналд Тръмп. \"Избирането на президента Тръмп отекна като тревожен сигнал за жените из цялата страна\", каза Рашида Тлаиб след победата си на първичните избори на демократите във вторник в един от избирателните райони на Мичиган, чиито жители са почти спечелени за нейната партия. \"Сякаш си казахме, че е дошъл нашият час, че трябва да направим нещо и че не може повече да стоим настрана от случващото се. Наистина трябва да се явяваме на изборите и да се борим за мястото си под слънцето, защото е ясно, че всичко останало се срутва\", заяви в сряда пред Си Ен Ен 42-годишната жена, която ще стане  първата мюсюлманка  и американка от палестински произход в Камарата на представителите. Тя не е единствената, която желае да влезе в Конгреса. \"Потвърдено е официално!\", съобщиха с радост вчера от специализирания изследователски Център за американските жени и политиката (ЦАЖП), \"счупен бе рекордът за кандидати жени от големите партии за Камарата на представителите\". Досега рекордът бе 167. Вчера кандидатките за долната камара станаха 185, като броят им може да се увеличи още повече на останалите първични избори. \"Друг рекорд. Тази година са номинирани най-много жени за губернаторски постове.\" След първичните избори във вторник кандидатките са най-малко 11, написа ЦАЖП в Туитър. \"Досегашният рекорд, поставен през 1994 г., беше десет.\" След 1 юни бе подобрен и рекордът за жените кандидатки за сенатори. Сега вече той е 42 дами - 24 от демократите и 18 от републиканците - в сравнение с 40-те кандидатки през 2016 г., посочва ЦАЖП. Този път не става дума обаче просто за символични номинации, при които няма шанс за реална победа. Броят на кандидатите жени, които участват в някои от най-оспорваните изборни сблъсъци, се увеличава, написа директорката на ЦАЖП Деби Уолш. На изборите на 6 ноември кандидатите ще се борят за 435-те места в Камарата на представителите, за 35 сенаторски кресла от общо 100, а също така и за губернаторските постове в 36 щата. Рашида Тлаиб не е единствената кандидатка за място в Конгреса, която произхожда от слабо представените в него малцинства. Такава е например и  Александрия Окасио-Кортес . Младата 28-годишна жена от латиноамерикански произход се превърна в значима фигура за прогресивното крило на демократите след изненадващата си победа на първичните избори в Ню Йорк през юни. \"Силна, жилава и местна\" е надписът, който се чете на тениската на Шарис Дейвидс на видеозаписа ѝ за кампанията. Тя е американка от индиански произход, адвокат и практикува смесени бойни изкуства (ММА). Младата Дейвидс победи във вторник на първичните избори в консервативния Канзас. \"Трудно е да си жена тук\", казва тя в записа, показващ я в разгара на тренировки. \"И е очевидно, че Тръмп и републиканците във Вашингтон не ги е грижа за мен, за тези като мен и за всички, които не мислят като тях.\" \"Това е исторически ден за цветнокожите жени и за цяла Америка\", каза със задоволство Деб Хааланд, още една кандидатка от индиански произход за Камарата на представителите от Ню Мексико. Досега жена от индиански произход никога не е била избирана в американския Конгрес, подчертава ЦАЖП. Жените - кандидатки за Конгреса, са бивши военнослужещи, учителки, икономистки и сервитьорки. Те се появяват на политическата сцена в средата на мандата на Доналд Тръмп, който бе посрещнат в Белия дом през януари 2017 г. с историческата демонстрация \"Поход на жените\". Това засилено женско присъствие е следствие и на няколкото месеца, преминали под знака на вълна от обвинения срещу известни личности в  сексуален тормоз и изнасилване . Процентът на жените, които ще се борят за място в Камарата на представителите тази година, обаче е само 24% от общия брой кандидати. Жените в сегашния състав на Конгреса са само 20% от членовете му. Паритетът далеч не е постигнат. Освен това динамиката не е еднаква в двете партии - 42 републиканки и 143 демократки от общо 185 кандидатки за Камарата на представителите. По време на вчерашен дебат в \"Туитър\" независимата асоциация \"Тя трябва да се кандидатира\", която поощрява жените да се явяват на изборите, посочи обаче, че тенденцията от 2018 г. ще се запази и за в бъдеще. \"Ще станем свидетели на последиците ѝ през следващите 20 години, през които малките момичета ще израстват с мисълта, че и те могат да се явят на изборите.\" /БТА", "date": "2018.08.09", "title": "Рекорден брой жени ще се борят да влязат в Конгреса наесен"}
{"url": "https://www.dnevnik.bg/zdrave/2018/08/09/3294280_zdravniiat_ministur_e_osvobodil_direktora_na_fonda_za/", "text": "Здравният министър Кирил Ананиев е освободил Мариета Райкова от поста директор на Фонда за лечение на деца по взаимно съгласие, съобщи БНТ. В мотивите за напускането си тя е посочила лични причини. Райкова  заема поста от септември миналата година  на местото на уволнената месец след назначаването си Тинка Троева. Тя беше освободена от длъжността заради системно нарушаване на правилника за дейността и организацията на работата на Фонда.", "date": "2018.08.09", "title": "Здравният министър е освободил директора на Фонда за лечение на деца"}
{"url": "https://www.dnevnik.bg/sport/2018/08/09/3294283_ludogorec_otnovo_ne_vpechatli_no_vze_krehuk_avans/", "text": "Лудогорец\" постигна минимален успех с 1:0 срещу \"Жрински\" (Мостар) в първа среща от третия квалификационен кръг на Лига Европа. Българският шампион отново не впечатли с играта си, но прекъсна серията от четири поредни мача без победа. Единственото попадение в двубоя на \"Лудогорец арена\" падна в 16-ата минута, когато груба грешка на вратаря Антонио Солдо позволи на Козмин Моци да отбележи с глава на празна врата. Реваншът в Черна гора е на 16 август от 21.00 часа. Мачът в Разград очаквано започна с натиск на \"Лудогорец\". Домакините се настаниха в половината на \"Жрински\", който беше концентрирал усилията си изцяло върху играта си в защита. Първите две възможности се откриха пред Клаудиу Кешеру, но румънецът стреля над вратата. В 16-ата минута резултатът беше открит. Вандерсон центрира от корнер, а вратарят Солдо се размина с топката. Тя стигна до Моци, който беше оставен непокрит и спокойно я насочи в опразнената врата. Последва отпускане в състава на \"Лудогорец\" и \"Жрински\" за пръв път погледна към вратата на българския шампион. В 26-ата минута Огнян Тодорович проби през центъра и стреля от далечна дистанция. Ударът се насочваше опасно към левия ъгъл на Ренан, но вратарят на \"Лудогорец\" изби в корнер. Секунди по-късно Фране Чиряк стреля от границата на наказателното поле, но Ренан отново се намеси решително. Постепенно домакините отново си върнаха инициативата. В 37-ата минута Вандерсон опита да си изпроси дузпа, но реферът Витали Мешков остави играта да продължи. Пет минути преди края на полувремето Кешеру отправи поредния си удар, но Солдо спаси. През второто полувреме ситуацията на терена не се промени. Гостите от Черна гора продължиха да играят дълбоко прибрани в своята половина в опит да опазят вратата си от второ попадение. \"Лудогорец\" натискаше, но не успяваше да пробие отбраната на съперника. Дълго време българският шампион не успяваше да създаде чисти голови положения. Такива се откриха едва в последните минути на мача. Солдо обаче направи две страхотни спасявания след изстрели на Кешеру в края на добавеното време.", "date": "2018.08.09", "title": "\"Лудогорец\" отново не впечатли, но взе крехък аванс срещу \"Жрински\""}
{"url": "https://www.dnevnik.bg/photos/2018/08/09/3293972_fotogaleriia_svetovnite_snimki_na_denia_-_9_avgust/", "text": "Вулкан изригна близо до ски лифт в Чили.", "date": "2018.08.09", "title": "Фотогалерия: Световните снимки на деня - 9 август 2018 г."}
{"url": "https://www.dnevnik.bg/sport/2018/08/09/3294291_cska_dopusna_boleznen_obrat_sreshtu_kopenhagen_i_se/", "text": "С човек по-малко след 41-ата минута ЦСКА допусна болезнен обрат срещу \"Копенхаген\" и се насочи към изхода на Лига Европа. Червените загубиха с 1:2 на Националния стадион \"Васил Левски\" и се поставиха в много тежка ситуация преди реванша в Дания на 16 август. ЦСКА започна много силно и откри резултата в 15-ата минута с гол на Мауридес. Мачът се развиваше отлично за тимът на Нестор Ел Маестро, но четири минути преди края на първото полувреме ситуацията се преобърна, след като Божидар Чорбаджийски си изкара глупав червен картон. С човек по-малко домакините се прибраха в своята половина в опит за удържат крехкия си аванс. \"Копенхаген\" обаче стигна до победата след красиво попадение на Денис Вавро в 64-ата минута и гол от дузпа на Кенан Кодро в 74-ата минута. В отсъствието на наказания капитан Николай Бодуров Ел Маестро заложи на Чорбаджийски и Перейра в центъра на отбраната. Ангел Лясков пък започна като ляв бек, след като титулярът Жеферсон получи контузия на последната тренировка. ЦСКА започна мача със здрава преса и това даде резултат. Няколко пъти червените успяха да отнемат топката и да организират опасни атаки, но липсата на точност в последното подаване попречи да се стигне до завършваш удар. В 12-ата минута се стигна до разбъркване в наказателното поле на \"Копенхаген\". Топката стигна до Тиаго Родригес, който от границата на наказателното поле стреля по диагонала към долния десен ъгъл. Вратарят Йесе Йоронен обаче спаси. Четири минути по-късно домакините откриха резултата след отлична контраатака. Кирил Десподов овладя подаване от дълбочина, изчака включването на Мауридес и по чудесен начин го изведе зад защитата. Бразилецът напредна и прати топката между краката на Йоронен - 1:0. \"Копенхаген\" веднага опита да отговори и пет минути по-късно беше близо до изравняване на резултата. Ндойе се пребори пред наказателното поле и стреля, но топката се отби в напречната греда. В следващите минути се стигна до няколко опасни разбърквания в полето на ЦСКА, но защитата на червените се справи. Тимът на Ел Маестро постепенно успя да спре устрема на датския отбор. В 36-ата минута обаче се стигна до първия лош момент за домакините, след като доста активният Едвин Джеси се контузи и беше заменен принудително от Жоржиньо. Пет минути по-късно дойде и повратният момент в мача. При една безобидна ситуация в центъра на терена Чоржаджийски удари без топката Ндойе и главният съдия Берт Вертентен показа директен червен картон на защитника. С човек по-малко ЦСКА се прибра в своята половина в опит да удържи крехкия си аванс. Червените се справяха със задачата до 64-ата минута, когато резервата Денис Вавро изравни със страхотен удар от дистанция, който попадна в горния ляв ъгъл на Витаутас Черниаускас. Десет минути по-късно \"Копенхаген\" обърна резултата след доста пресилена дузпа. Николай Бойленсен нахлу в наказателното поле, Кирил Десподов посегна с ръка и левият бек на датския тим веднага се строполи на тревата. Реферът Берт Вертентен посочи бялата точка, а Кенан Кодро се зае с изпълнението. Ударът му беше много неубедителен, но топката мина под плонжа на Черниаускас и влетя в мрежата. В оставащите минути мачът се доиграваше. Играчите на ЦСКА нямаха сили да потърсят изравнителен гол, а тези на \"Копенхаген\" бяха доволни от резултата и спокойно контролираха ситуацията на терена.", "date": "2018.08.09", "title": "ЦСКА допусна болезнен обрат срещу \"Копенхаген\" и се насочи към изхода на Лига Европа"}
{"url": "https://www.dnevnik.bg/sport/2018/08/09/3294298_rusiia_e_golemiiat_pobeditel_ot_evropeiskoto/", "text": "Русия спечели класирането по медали на европейското първенство по плуване в Глазгоу. Руските състезатели спечелиха 26 отличия, от които десет златни, десет сребърни и шест бронзови. Домакините от Великобритания останаха на втора позиция с девет европейски титли и общо 24 медала. След страхотен последен ден плувците на Италия заеха третото място с шест златни, пет сребърни и 11 бронзови отличия. По четири европейски титли спечелиха Унгария, Франция и Швеция. Украйна се окичи с три златни медала, Германия - с два, а Швейцария - с един. В шампионата бяха раздадени 43 комплекта медали, а 21 страни си тръгнаха с отличия. Русия започна последния ден с един златен медал преднина пред Великобритания - 8 срещу 7. Британците се изравниха със \"сборная\", след като Бенджамин Прауд спечели европейската титла в плуването на 50 метра свободен стил. Прауд стигна до златото с време 21.34 секунди. Само на десет стотни от него остана българинът Кристиан Голомеев, който се състезава за Гърция. Бронзовият медал отиде при италианеца Андреа Вергани, който финишира за 21.68 секунди. Юлия Ефимова обаче бързо върна Русия еднолично на върха, след като затвърди тоталната си доминация в бруста. 26-годишната състезателка прибави злато на 50 метра към титли на 100 и 200 метра. Британката Имоджен Кларк завърши втора, а бронзът остана за италианката Адриана Кастильони. Така битката за първото място в класирането по медали трябваше да се реши от последните две дисциплини в програмата - щафети на 4х100 метра съчетано плуване при мъжете и жените. Мъжете донесоха девето злато за Великобритания в директен дуел с Русия. След впечатляващ втори пост на Адам Пийти щафетата на домакините постигнаха категорична победа. Те поставиха нов рекорд на европейските първенства - 3:30.44 минути, като изпревариха Русия с 1.59 секунди и Германия с 3.08 секунди. Анастасия Фесикова, Юлия Ефимова, Светлана Чимрова и Мария Каменева обаче бяха още по-категорични по пътя към златото при дамите. Великобритания беше начело след първия пост, но Ефимова беше неудържима в бруста и осигури близо три секунди аванс, които Чимрова и Каменева с лекота удържаха. Русия също постави рекорд на шампионатите - 3:54.22 минути. Дания се пребори за сребърните медали с пасив от 2.47 секунди, а Великобритания остана с бронз след изоставане от 2.69 секунди. Последният ден обаче принадлежеше на италианските плувци, които спечелиха три златни медала - на Пиеро Кодиа на 100 метра бътерфлай, на Маргерита Панциера на 200 метра гръб и на Симона Куадареля на 400 метра свободен стил. Шведката Сара Шьострьом е най-силно представилият се плувец в индивидуален план. Тя спечели четири златни медала поединично - на 50 и 100 метра свободен стил и на 50 и 100 метра бътерфлай. Ефимова и Куадареля взеха по три индивидуални европейски титли. Пийти беше най-успешният състезател при мъжете. Британецът спечели четири златни медала - индивидуално на 50 и 100 метра бруст, както и с мъжката и смесената щафета в съчетаното плуване. Той постави и един от двата световни рекорда в Глазгоу - 57.10 секунди на 100 метра бруст. Другият беше дело на руснака Климент Колесников - 24.00 секунди на 50 метра гръб. 20-годишният състезател направи страхотно първенство, като спечели и златото на 100 метра гръб с нов световен рекорд за младежи - 52.53 секунди. Той грабна и два бронзови медала с мъжката и смесената щафета на Русия в съчетаното.", "date": "2018.08.09", "title": "Русия е големият победител от европейското първенство по плуване"}
{"url": "https://www.dnevnik.bg/evropa/2018/08/10/3293861_ne_vinagi_jelani_bolnogledachite_ot_iztochna_evropa/", "text": "В болниците и старческите домове в Германия не достигат болногледачи. Министърът на здравеопазването Йенс Шпан предлага Германия да се възползва по-силно от източноевропейска работна ръка. Затова той внесе предложение за разкриването на 13 хил. нови работни места в сектора. Има обаче и проблеми, пред които някои хора си закриват очите. Вестник \"Зюддойче цайтунг\" например изнася данни на германската фондация \"Ханс Бьоклер\", според която чуждестранните болногледачи много по-често от германските им колеги са принудени да работят извънредно, и то без допълнително заплащане. Нерядко те са принудени да изпълняват и задачи, които изобщо не влизат в кръга на обичайните им задължения – например почистването на помещенията в домовете за възрастни и болни хора. Изследването на фондацията показва още, че работниците от източноевропейските държави като Румъния, България и Полша често се сблъскват с различно, по-критично отношение. 88% от тях твърдят, че роднини и близки на възрастните хора често ги критикуват неоправдано, че се случва дори да стават жертва на физическо насилие или на ксенофобски коментари. За сравнение - германците, които се оплакват от подобно отношение, са 64%. Чужденците – многобройни, но без особени права По последни оценки над 200 хил. домакинства в Германия осигуряват работа на болногледачи от Източна Европа - легално или не. Съществува и огромна сива зона в сектора. Мнозина работят без почивки и осигуровки - над 41% са заетите в бранша с миграционен произход, които не получават заплащане за допълнително положен труд. Много често роднините злоупотребяват с чуждестранните болногледачи, принуждавайки ги да работят денонощно, макар да знаят, че същата услуга, извършена от германска фирма, би им струвала 15 до 20 хиляди евро месечно. За особено отношение свидетелства и фактът, че болногледачите от чужбина, работещи в старчески домове или болници, много по-рядко участват в обсъжданията на съответните работни колегии. Само 14% от чужденците участват в ежедневните разговори с началниците, независимо от професионалната им квалификация. Затова пък 37% от германските служители взимат участие в подобни работни дискусии. \"Тези проблеми са свързани с наличието на расизъм и предразсъдъци\", твърди авторът на изследването Хилдегард Теобалд, която през последните осем години е направила идентични проучвания в Швеция, Япония и други страни. \"Това, че болногледачите с миграционен произход се сблъскват с подобни трудности, е преди всичко германски проблем\", казва тя. \"В Швеция не установихме толкова големи разлики в отношението към болногледачите, както в Германия - въпреки че чужденците отдавна са неотделима част от персонала на домовете за възрастни и болни хора.\" \"Гарантиран миграционен статут\" Към тази картина се прибавя и още един щрих: ситуацията на мигрантите става още по-тежка, ако са с по-ниска професионална квалификация\", заявява Теобалд. Според нея една от причините за по-честите конфликти с болните и техните семейства е в по-голямото натоварване на чуждите служители. Те работят много по-често на пълен работен ден и с по-голямо натоварване в сравнение с останалите им колеги. А несигурните перспективи на чужденците за професионална реализация и трайно установяване в страната допълнително усложняват процесите на интеграцията в Германия, заключава Теобалд. Затова в проучването на фондация \"Ханс Бьоклер\" се съдържа препоръката на бъдещите работници от чужбина да се предлага \"гарантиран миграционен статут\". В допълнение, Теобалд съветва професията на болногледачите да се изучава във висши учебни заведения, така както е в много други страни по света. За това колко важен е престижът на тази професия за образа на цялото общество свидетелстват резултатите от проучването в Япония - там работата в домовете за възрастни и болни хора се смята за мъжка професия, защото е свързана с големи физически натоварвания. В същото време обаче тя е добре платена и престижна.", "date": "2018.08.09", "title": "Невинаги желани: Болногледачите от Източна Европа"}
