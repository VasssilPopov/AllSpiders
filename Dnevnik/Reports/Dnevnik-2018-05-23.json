{"url": "https://www.dnevnik.bg/sport/2018/05/23/3184297_voleibolnite_nacionalki_vzeha_vtora_pobeda_v_zlatnata/", "text": "Българският национален отбор по волейбол за жени спечели втората си победа в Златната европейска лига. Съставът, воден от Иван Петков, се наложи с 3:1 (32:34, 25:10, 25:22, 25:21) срещу Украйна. Българките са начело в класирането в своя поток с шест точки, следван от следващия си съперник Азербайджан. Мачът е на 26 май от 17.00 часа в \"Христо Ботев\". Христина Русева изигра много силен мач и стана най-резултатна с 21 точки, като записа и забележителните 11 блокади. Гергана Димитрова добави 16 точки, а Мария Каракашева - 13. За Украйна Надя Кодола отбеляза 17 точки. Около 1000 зрители в залата видяха много оспорван първи гейм, в който украинките се наложиха с 34:32. Българките бързо си върнаха увереността и отговориха с 25:10. Русева и съотборничките ѝ играха стабилно и взеха следващите две части, за да стигнат до победата.", "date": "2018.05.23", "title": "Волейболните националки взеха втора победа в Златната европейска лига"}
{"url": "https://www.dnevnik.bg/razvlechenie/2018/05/23/3184095_dnes_zapochva_festivalut_varna_lit/", "text": "Днес започва  \"Варна Лит\"  2018 – фестивалът, който обединява писатели, журналисти, учители, актьори и изпълнители и ги превръща в преки посланици на литературата сред по-младото поколение, съобщиха организаторите от сдружение \"МЛФ Варна Лит\". Второто издание на фестивала ще продължи до 5 юни. Освен посещения в класните стаи, където учениците от почти всички варненски училища ще могат да се срещнат със своите любими автори, редица външни събития ще са отворени за широката публика. През първия ден на цветната програма жителите и гостите на Варна ще могат да посетят \"Пощенска кутия за детски приказки\", волейболен турнир с ученици от училище \"Ал. С. Пушкин\" и представяния на участници във фестивала, сред които Георги Тошев, Светослав Иванов, Иво Иванов и Георги Бърдаров, както и приятелска боксова среща на писателя Захари Карабашлиев с ученици от училище \"Георги Бенковски\" и театрална работилница с Явор Гърдев с възпитаници на варненските театрални школи в Младежки дом, зала \"Концертна\". Вечерната програма продължава с \"Пощенска кутия за морски приказки\" с организатор Гери Турийска, а малко преди това и с кръгла маса с участието на писателя Ей Джей Фин – автор на трилъра \"Жената на прозореца\" (издателство \"Сиела\"), който още с излизането си се превърна в бестселър от световен мащаб. В \"Разказване и измисляне\" ще се включат още българските писатели Теодора Димова, Алек Попов, Владимир Зарев и Захари Карабашлиев. Останалите три дни от фестивала включват мащабни събития като \"Разказване и истина\" – среща с Георги Тошев, Светослав Иванов, Иво Иванов и френско-българския изпълнител във френския The Voice Венсан Винел, презентация на проекта \"Българите! Забравените постижения\" от Делян Момчилов, който се превърна в една от най-търсените книги за изминалата година, макар да излезе в края ѝ, работилници с детските писателки Петя Кокудева (\"Лулу\", \"Лупо и Тумба\"), Радостина Николова (\"Приключенията на мотовете\", \"Моите красиви рога\"), Весела Фламбурари (\"Майстори на феи\", поредицата \"Мина\"), среща с художници, концерти на Михаела Филева (на 1 юни), както и на Стефан Вълдобрев, подводно четене и масова читателска среща пред Рапана.", "date": "2018.05.23", "title": "Днес започва фестивалът \"Варна Лит\""}
{"url": "https://www.dnevnik.bg/bulgaria/2018/05/23/3184098_prokuraturata_povdigna_obvinenie_na_nachalnika_na/", "text": "Окръжната прокуратура повдигна три обвинения на началника на Пътна полиция в Благоевград Данаил Стоицов.  Той беше арестуван вчера  при специализираната акция, в която участваха 13 екипа от следователи, съобщава \"Фокус\". Първото обвинение на Стоицов е за искане и получаване на подкуп, а второто - за незaконно притежаване на оръжие и боеприпаси. Последното му обвинение е за престъпление по служба, след като е превишил правата си, като е осигурил полицейски конвой на тежкотоварен камион от село Дамяница до село Бело поле без да бъде уведомено Областното пътно управление и по този начин е спестено плащането на пътна такса. Освен него с обвинение се сдоби и Бойко Шарков. Той също е обвинен за подкуп, като е участвал като помагач. Двамата обвиняеми са задържани за 72 часа с постановление на наблюдаващите прокурори. По-рано през деня говорителят на главния прокурор Румяна Арнаудова заяви, че  Стоицов е искал и получавал подкупи за издаването на специални регистрационни номера за автомобили.  Тя уточни, че става дума за номера с две по две еднакви цифри, или няколко последователни цифри, или три еднакви цифри. Освен това той е помагал за бърза и незабавна регистрация на моторни превозни средства още в деня на подаване на заявлението. Арнаудова обясни, че това е \"престъпление по служба\". \"От събраните до момента доказателства може да се твърди, че има трайна корупционна схема, която се е развивала на територията на \"Пътна полиция\" - Благоевград, на върха на която стои началникът на сектора\", каза още Арнаудова. Тя добави, че в касата на Стоицов са открити 5300 лева, които най-вероятно са част от подкупите, които той е получавал. Открит е също и незаконно държан пистолет \"Макаров\", както и 59 боеприпаса за него.", "date": "2018.05.23", "title": "Прокуратурата повдигна три обвинения на началника на \"Пътна полиция\" в Благоевград"}
{"url": "https://www.dnevnik.bg/sviat/2018/05/23/3184075_ukraina_e_predupredena_za_predstoiashta_goliama_kiber/", "text": "Украинската служба за киберсигурност потвърди пред \"Ройтерс\", че страната е информирана за предполагаема подготовка за голяма кибератака срещу нея. Агенцията попита властите в Киев за реакция, след като компанията \"Сиско системс\" (Cisco Systems Inc.) предупреди, че има сигнали за руски план за атака срещу Украйна с помощта на сложна програма. Службата за национална сигурност (СБУ), която работи в тясно сътрудничество с киберполицията, заяви, че е възможно хакерска атака да има още преди финала на Шампионската лига тази събота в Киев. СБУ е особено загрижена от това, че изглежда е застрашена основна инфраструктура на частни компани и и държавни институции. Службата е убедена, че зад това стои Русия. Установено е, че хакери са заразили поне половин милион рутера и устройства за съхранение на данни в десетки държави. \"Тейлос\" (Talos), поделението на \"Сиско системс\" за киберразузнаване, заяви, че почти сигурно зад операцията с условно име VPNFilter стои руското правителството. Името VPNFilter е на директорията, която вредоносният софтуер създава, за да скрие файловете си в заразеното устройство. В засечената програма има код, какъвто е откриван при предишни атаки, приписвани от американските служби на Русия. Москва категорично отхвърля всички подобни досегашни обвинения, включително за намеса в американските президентски избори. Софтуерът може да се използва за шпионаж, намеса във вътрешни комуникации, зареждане с още вредоносни програми или предприемане на разрушителни атаки срещу Украйна, включително намеса в управлението на електропреносни мрежи, допълват от \"Сиско\". \"С подобна мрежа можеш да направиш всичко\", казва за \"Ройтерс\" изследователят Крейг Уилямс от компанията. Той разяснява, че заразените устройства са по малки офиси и заети с надомна работа, пръснати в 54 държави, но събирането на този капацитет може да се използва срещу много големи обекти. Уилямс посочва, че вниманието се е насочило към Украйна, след като от 8 май насам регистрират бързо увеличение на заразените места. В софтуера има и възможност за автоматично самоунищожение с цел прикриване на следите, но и за изтриване на други програми, след което устройството не може да се използва. \"Сиско\" е уведомила партньорите си в алианса за киберзаплахи (Cyber Threat Alliance, или CTA), че от няколко месеца анализира VPNFilter. Ако СТА също отправи предупреждение, това ще придаде още по-голяма авторитетност на разкритията. В алианса участват още Check Point Software Technologies Ltd, Fortinet Inc Palo Alto Networks Inc, Sophos Group Plc и Symantec Corp. Уилямс допуска, че Москва може да се е подготвяла за удар около 28 юни, когато Украйна отбелязва Деня на конституцията. Традиционно кибернападения срещу страната са извършвани по време на национален празник или малко преди това.", "date": "2018.05.23", "title": "Украйна е предупредена за предстояща голяма кибератака от Русия"}
{"url": "https://www.dnevnik.bg/biznes/2018/05/23/3184100_brjuksel_nastoiava_bulgariia_purvo_da_vleze_v/", "text": "Заместник-председателят на Европейската комисия Валдис Домбровскис днес призна, че за приемането на България в еврозоната се поставят нови, допълнителни изисквания. Той направи този коментар на пресконференция в отговор на въпрос, съобщи БТА. Действително вече има ново изискване - присъединяването към еврозоната се обвързва с включване в банковия съюз. Това се дължи на поуките, които извлякохме от кризата - трябва да осигурим устойчивост не само на обществените разходи, но и на финансовия сектор. Затова банковият сектор е подложен на строг надзор в държавите, които очакват да въведат общата валута, поясни Домбровскис. Това се разбра и в края на април  при срещата в София на премиера Бойко Борисов с Домбровскис . Тогава бе оповестено едновременно, че България смята до края на юни да подаде молба за членство в механизма ERM II, предхождащ еврозоната, и че страните от еврозоната настояват България първо да влезе в Европейския банков съюз. Въпреки това и тогава Домбровскис подкрепи желанието на България, докато еврокомисарят по икономиката  Пиер Московиси беше доста резервиран .  ЕК приветства желанието на България да се присъедини към \"чакалнята на еврозоната\" и работата на българското правителство в тази посока, добави той. Готови сме да предоставим финансова помощ за тази цел със следващия бюджет на ЕС. Следващите стъпки трябва да бъдат определени от Европейската централна банка, допълни Домбровскис. По-рано Еврокомисията  оповести редовния си доклад  за напредъка на страните от ЕС, които все още не използват еврото. В него се посочва, че България изпълнява 3 от 4 икономически изисквания.  Комисията представи днес данни от проучване на общественото мнение, според които почти равен дял от българите и останалите граждани на ЕС (над 70 на сто) са използвали еврото. Еднакъв е делът на отговорилите, че искат страната им да се присъедини към общата валута (51 на сто). Над половината българи (51 на сто) същевременно очакват въвеждането на еврото да има отрицателно въздействие в страната. Общо 80 на сто от българите са отговорили, че ще се справят с новата валута, но същия дял са на мнение, че това ще доведе до злоупотреби в ценообразуването. За над половината българи (56 на сто) въвеждането на еврото е отказ от част от националния образ и загуба над контрола върху икономическата политика. Мнозинството българи (74 на сто) вярват, че нашата страна е готова за еврото и според 60 на сто това трябва да стане скоро. ", "date": "2018.05.23", "title": "Брюксел настоява България първо да влезе в Европейския банков съюз, а след това да приеме еврото"}
{"url": "https://www.dnevnik.bg/evropa/2018/05/23/3184031_studenti_mogat_da_kandidatstvat_za_stipendiia_za_leten/", "text": "Фондация \"Александър\" обяви конкурс за пълна стипендия за летен курс в Лондонското училище по икономика. Тази година средствата са били събрани от членовете на българския \"Сити клуб\" в Лондон. Темата на лятното училище, което ще се проведе между 30 юли и 17 август, е свързана с науката за големи данни (Introduction to Data Science and Big Data Analytics). Могат да кандидатстват студенти с отлични академични резултати и владеещи английски език. Крайният срок за кандидатстване е 10 юни. Желаещите трябва да изпратят автобиография и есе на тема \"Дискутирайте приложенията и възможните ползи от прилагането на науката за големи данни и анализирането на големи данни, като дадете примери от поне една българска компания\". Подробности можете да научите в прикачения файл.", "date": "2018.05.23", "title": "Студенти могат да кандидатстват за стипендия за летен курс в Лондонското училище по икономика"}
{"url": "https://www.dnevnik.bg/video/novinite_na_bnt/2018/05/23/3184115_video_drugite_novini/", "text": "Ще посрещнем 24 май с голям концерт в парка на НДК \"Фейсбук\" ще удвои броя на специалистите, които се грижат за безопасността Избираме заглавия за \"Книга на песните\" на ЕС Израелското домакинство на Евровизия е под въпрос Ричард Гиър се завръща на телевизионния екран", "date": "2018.05.23", "title": "Видео: Другите новини"}
{"url": "https://www.dnevnik.bg/bulgaria/2018/05/23/3184109_borisov_i_zaev_zaedno_shte_se_pokloniat_pred_groba_na/", "text": "Министър-председателят Бойко Борисов ще бъде на посещение в Рим на 24 май и на аудиенция при главата на Римокатолическата църква Негово Светейшество папа Франциск на 25 май. Поводът е отбелязването на Деня на", "date": "2018.05.23", "title": "Борисов и Заев заедно ще се поклонят пред гроба на Св. Кирил в Рим"}
{"url": "https://www.dnevnik.bg/photos/snimka_na_denia/2018/05/23/3184099_snimka_na_denia_guardiola_smeni_smeni_futbolniia_teren/", "text": "Мениджърът на   смени футболния терен с игрището за голф, след като се включи в благотворителния турнир Pro Am в Уентуърт, Южен Йоркшир. , който се запали по традиционния британски спорт след пристигането си в \"Сити\", показа докъде е напреднал в уменията си със стика.", "date": "2018.05.23", "title": "Снимка на деня: Гуардиола смени футболния терен с игрище за голф"}
{"url": "https://www.dnevnik.bg/detski_dnevnik/2018/05/23/3184120_vuprosite_i_otgovorite_na_vtorata_matura/", "text": "Днес се проведе втората задължителна матура за зрелостниците, която е по предмет по избор. Министерството на образованието и науката публикува въпросите и отговорите (можете да ги видите  тук  - бел. авт.). Над 55 хил. зрелостници избираха от 13 предмета, на които да се явят на изпит. Тестовете бяха разделени на модули. Въпросите и отговорите може да намерите  тук . Днес се проведе и тестът по математика за седми клас, въпросите и отговорите за който също са публикувани.", "date": "2018.05.23", "title": "Въпросите и отговорите на втората матура"}
{"url": "https://www.dnevnik.bg/bulgaria/2018/05/23/3184127_shofyorut_na_kamiona_udaril_avtobus_tazi_sutrin_ostava/", "text": "Шофьорът на товарния автомобил, който тази сутрин  удари автобус на градския транспорт  на магистрала \"Тракия\", ще остане три денонощия в ареста заради високата обществена опасност на деянието, постанови наблюдаващият досъдебното производство прокурор. Инцидентът стана около 7.20 часа днес в района на трети километър на магистралата и при него пострадаха 12 души, от които двама са в тежко състояние и с опасност за живота. В хода на производството е установено, че виновен за катастрофата е водачът на товарния автомобил Гьокхан Кахриман, който е турски гражданин. След изтичане на задържането от 72 часа Софийският районен съд ще прецени дали да пусне Кархиман, или да вземе спрямо него мярка за неотклонение задържане под стража.", "date": "2018.05.23", "title": "Шофьорът на камиона, ударил автобус тази сутрин, остава в ареста за три денонощия"}
{"url": "https://www.dnevnik.bg/biznes/2018/05/23/3184137_blizo_4000_fermeri_poluchiha_439_mln_lv_za/", "text": "Държавен фонд \"Земеделие\" преведе 43 952 530 лева по мярка 10 \"Агроекология и климат\" от Програмата за развитие на селските райони, съобщиха от фонда. Подпомагане получиха 3 896 земеделски стопани.", "date": "2018.05.23", "title": "Близо 4000 фермери получиха 43.9 млн. лв. за агроекология"}
{"url": "https://www.dnevnik.bg/sport/2018/05/23/3184134_karlo_ancheloti_shte_e_noviiat_trenyor_na_napoli/", "text": "Карло Анчелоти ще е новият старши треньорът на \"Наполи\", обявиха медиите в Италия. 58-годишният специалист е подписал договор за два сезона, а годишната му заплата ще е 6.5 милиона евро, твърди \"Гадзета дело спорт\". Според \"Футбол Италия\" назначението ще бъде обявено на 1 юни. Анчелоти ще замени Маурицио Сари, който води неаполитанци от лятото на 2015 г. Сари е сочен за фаворит №1 за мениджърския пост в \"Челси\". Очаква се в близките дни сините да уволнят Антонио Конте, който за два сезона на \"Стамфорд бридж\" спечели титлата във Висшата лига и Купата на Англия. Сари има договор с \"Наполи\" до лятото на 2021 г. Клубът може да уволни треньора срещу сравнително скромна неустойка в размер на 500 хиляди евро. Това обаче няма да се случи, тъй като в договора на италианеца има клауза за откупуване на стойност 8 милиона евро. Интерес към него освен от \"Челси\" има и от \"Зенит\". Сари получава отлични отзиви за работата си в \"Наполи\". 59-годишният треньор, който привлече внимание начело на \"Емполи\" (2012-2015 г.), записа 97 победи и само 25 загуби в 147-те си мача на скамейката на тима от Неапол. Той беше избран за най-добър треньор в Серия А през миналия сезон, а през настоящия отборът му беше претендент за титлата до последните кръгове. Президентът на \"Наполи\" Аурелио де Лаурентис ще използва парите, които се очаква да получи за Сари, за да плати заплатата на Анчелоти и екипа му за сезон 2018-19, пише още \"Гадзета дело спорт\". Според информацията Де Лаурентис и Анчелоти били постигнали предварително споразумение още преди три седмици. Анчелоти е без работа, откакто беше уволнен от \"Байерн\" (Мюнхен) през есента. \"Наполи\" ще бъде петият отбор от Серия А в треньорската му кариера. Тя започна в \"Реджана\" (1995-1996 г.) и продължи в \"Парма\" (1996-1998 г.), \"Ювентус\" (1999-2001 г.) и \"Милан\" (2001-2009 г.). След това бившият полузащитник премина през \"Челси\", \"Реал\" (Мадрид) и \"Пари Сен Жермен\". Анчелоти е единственият треньор, печелил титлите в четири от петте големи първенства в Европа. Той има общо 19 трофея като наставник, включително три в Шампионската лига. Единственият друг треньор с три европейски титли на клубно ниво е легендата на \"Ливърпул\" Боб Пейсли.", "date": "2018.05.23", "title": "Карло Анчелоти ще е новият треньор на \"Наполи\""}
{"url": "https://www.dnevnik.bg/bulgaria/2018/05/23/3184173_sudut_otstrani_ot_dlujnost_kmetut_na_mladost_i/", "text": "Специализираният наказателен съд отстрани от длъжност кмета на столичния район \"Младост\" Десислава Иванчева и заместника й Биляна Петрова. Те бяха задържани при показен арест в центъра на София през април, като им беше повдигнато обвинение за  получаване  на подкуп в особено големи размери . Определението не е окончателно и подлежи на обжалване. Съдът прие, че не може да протече обективно разследване ако обвиненият по делото да има законово право да уволнява свидетел по същото дело, и затова отстрани Иванчева. Повод за това стана заповед на кмета от ареста с дата 21 май, с която тя  уволнява един от своите заместници - Румен Русев.  . Това беше основният аргумент и на прокуратурата да поиска отстраняването й, тъй като с тази заповед Иванчева не само въздейства на този свидетел, но и отправя предупреждение към други свидетели - служители в общината. За Биляна Петрова съдът прие, че ако остане на поста заместник-кмет, също ще може да въздейства на свидетели в процеса. Без да посочи как фактически може да стане това. Отстраняването става факт, въпреки че единственият документ, който Петрова е подала от ареста, е за удължаване на отпуската й. Тя поиска да остане на поста, за да получава заплата, тъй като парите са нужни на семейството й. Остава отворен въпросът законни ли са издадените от Иванчева заповеди от ареста. Оттам тя освен да уволни Русев, назначи пиара на общината - Петър Кърджилов за зам.-кмет. По неговите думи той трябва да заеме мястото на Биляна Петрова. Прокурор Илян Рангелов каза, че легитимността на запомедите е въпрос на административното право, от който той не разбира, но с тях се влияе на свидетели. Съдия Иво Хинов каза, че има законова празнота за подобни казуси и самият факт, че Иванчева е в ареста, не може да доведе до отстраняването й. Така излиза, че издадените от нея заповеди са законни, но пък тя беше отстранена точно заради една такава заповед. В края на април Апелативният специализиран наказателен съд  остави за постоянно в ареста  Десислава Иванчева, зам.-кмета на района Биляна Петрова и бившия кмет на \"Младост\" Петко Дюлгеров. Иванчева е обвинена във вземане на подкуп в особено големи размери, а Петрова и Дюлгеров за нейни помагачи. Според прокуратурата Дюлгеров е бил посредник между тях и  изнудвания инвеститор Александър Ваклин .", "date": "2018.05.23", "title": "Съдът отстрани от длъжност кмета на \"Младост\" и нейния заместник"}
{"url": "https://www.dnevnik.bg/sviat/2018/05/23/3183999_ecb_za_priemane_na_evroto_bulgariia_triabva_da_se/", "text": "Българското законодателство  . България е държава – членка на ЕС, с дерогация и следователно трябва да спазва всички изисквания за привеждането на законодателството си в съответствие съгласно член 131 от Договора.\" Това е част от заключенията за България в разпространения днес Доклад на Европейската централна банка за конвергенцията, обхващащ 7 от деветте държави в Европейския съюз, които още не са приели еврото (останалите две са Дания и Великобритания, за които такива доклади се изготвят само по тяхно искане, а и британците си тръгват от ЕС след една година). Още в самото начало се припомня, че тези седем страни са поели ангажимент да приемат еврото и да се стремят да покрият всички критерии за изравняване (конвергенция) със страните с единна валута. В обхващащата десетки страници част за българската икономика са изредени макропоказатели, по които тя напълно покрива изискванията на еврозоната и те са доста по-добри от данните на някои държави в нея. \"Българската икономика е добре интегрирана в еврозоната посредством търговската и инвестиционната си свързаност\", казват авторите. Те посочват, че през миналата година за еврозоната е отивал дял от 44.6% от общия износ на България и от тези 19 страни са дошли 43.4% от вноса. Над 60% са и преките инвестиции, дошли в България от еврозоната. Левът е стабилен благодарение на валутния борд, инфлацията е ниска, държавният дълг е с относително малък дял от БВП и може да се управлява ефикасно, фискалната дисциплина и балансът в бюджета изглеждат добре. В средно- и дългосрочен хоризонт България е изправена пред малки рискове за фискалната устойчивост. ЕЦБ има забележки към Закона за БНБ и препоръчва коригиране на конкретни части от него, за да се подсили независимостта на националната банка, на нейното ръководство, правомощия и политика. Целта е също така - ако България наистина иска скоро да влезе в еврозоната - те да съответстват на договорите и на устава на Европейската система на централните банки и на Европейската централна банка. \"За по- нататъшното засилване на доверието във финансовата система компетентните национални органи   съгласно приложимите препоръки на съответните международни и европейски органи и да работят в тясно сътрудничество с други национални надзорници от държави – членки на ЕС, в рамките на надзорните колегии.\" Основните проблеми, както посочи на 7 март и Европейската комисия, предстоят. Ето част от забележките на ЕЦБ: - \"Макар че макроикономическите дисбаланси в България вече не се оценяват като прекомерни, икономиката ѝ се сблъсква с тях под формата на  \", казват от ЕЦБ. В посочените данни (без 2017 г.) се вижда, че консолидираният дълг на частния сектор е бил над 110% от БВП през 2015 г. и почти 105% от БВП през 2016 г. (За сравнение, държавният дълг е бил през миналата година малко над 23%, а през настоящата година се очаква да намалее до под 22% от БВП.) Високото ниво на натрупан дълг в частния нефинансов сектор остава най-уязвимото място за анализираните 7 държави. \"Благоразумната фискална политика и по-нататъшните структурни бюджетни реформи остават от ключово значение, за да се запази в бъдеще стабилността на публичните финанси.\" - \"  във всички разглеждани държави с изключение на Швеция. Това може да породи рискове за икономическата стабилност и устойчивостта на конвергенцията\", посочва ЕЦБ другият проблем пред допускането до еврозоната. България е сред страните с ниско качество на институциите и управлението, то се е подобрило много малко спрямо 2008 г., а дори Полша, която заема средищно място по показатели, е обект от януари 2016 г. на безпрецедентна процедура на Европейската комисия за нарушаване върховенството на закона. - \"Гледайки в перспектива, съществуват   в България, като се вземе предвид и неотдавнашното увеличение на разходите за труд на единица продукция\", пише в доклада. В статистическите данни към него страната е посочена с най-високите годишни показатели за повишаване на разходите за труд и това е обяснимо предвид ниския старт на догонваща България. Но тук се добавят също и дългосрочно намаляване на населението в трудоспособна възраст, административни и политически фактори и по-високите административни цени на комуналните услуги и енергията. Според експертите трябва подходяща политика от управляващите в София, за да се избегне натрупването на прекомерен ценови натиск и на макроикономически дисбаланси, процесът на догонване трябва да бъде подкрепен с подходяща политика. Тук отново се появява добре известният   В противен случай в очите на инвеститорите България ще се окаже с относително скъпи работници, с намаляла конкурентоспособност и привлекателност. - Създаването на среда, благоприятстваща устойчивата конвергенция на България, изисква още благоразумна фискална политика, структурни бюджетни реформи,  . Трябва да намалее все още тежко бреме на корпоративния дълг, да се пристъпи към либерализация на регулираните сектори и да се подобри дейността си по усвояването на средства от европейските фондове. Дългосрочно безработните българи са голям процент от общата безработица и са нужни допълнителни мерки за повишаване на пригодността на хората за труд и равнището на уменията им. -   при все още високото равнище на необслужваните кредити за нефинансови предприятия, смятат от ЕЦБ. Препоръката е да се премахнат юридическите и съдебните пречки за преструктурирането на необслужваните кредити и да се реализират всеобхватни планове за действие с цел  . - Данъчната система може да стане по-благоприятна за растеж, като се преминава към  . Властите трябва още да ограничат сивата икономика и да подобрят ефективността на разходите си.", "date": "2018.05.23", "title": "ЕЦБ: За приемане на еврото България трябва да се справи със закони, корупция и слаба администрация"}
{"url": "https://www.dnevnik.bg/sport/2018/05/23/3184216_elia_viviani_specheli_chetvurti_etap_v_tazgodishnoto/", "text": "Елиа Вивиани затвърди доминацията си при спринтьорите в 101-ата Обиколка на Италия, след като взе четвърта етапна победа. Колоездачът на \"Куикстеп\" надделя в 17-ия етап – 149 километра между езерото Гарда и Изео, като измина разстоянието за 3:19.57 часа със средна скорост от почти 45 км/ч. Вивиани изпревари най-големия си съперник Сам Бенет (\"Бора) и Дани ван Попел (\"Лото Йъмбо\") във финалния спринт. По този начин италианецът увеличи преднината си в класацията за цикламената фланелка. След 17 етапа Вивиани води с 68 точки пред Бенет и увеличи шансовете си за краен успех. До края на Джирото остава само един спринтьорски етап в Рим. За да може Бенет да спечели цикламената фланелка, той ще трябва не само да победи в неделя, но и да взима точки на междинните спринтове в следващите три тежки планински етапа в Алпите. \"Днес етапът много подхождаше на Бенет и той можеше да се приближи много до мен, ако беше победил. Ние не искахме да поемаме отговорност, защото мислехме повече за Рим. Казах на моя отбор, че ако се стигне до спринт в голяма група, да направят добро извеждане, което и се случи. Благодаря им, защото работиха здраво\", каза Вивиани след етапа. \"Куикстеп\" изведе Вивиани едва в последния километър, след като преди това нямаше повод от отбора му. Фабио Сабатини се появи накрая и свърши отлична работа за спринтьора си. След етапа Вивиани обясни тактиката на \"Куикстеп\". \"Знаех, че трябва да оставя малко пространство зад Саба (Сабатини), защото имаше насрещен вятър. Той тръгна 400 м преди финала и аз реших да изостана малко. Тогава Ван Попел се опита да влезе във въздушната му струя. Предвиждах го и така излъгах Ван Попел да излезе срещу вятъра, което ми помогна\", каза още италианецът. Това е втора поредна година в Джирото, в която \"Куикстеп\" печели четири етапа със спринтьора си. Преди 12 месеца това направи Фернандо Гавирия, който спечели и цикламената фланелка. Вивиани пък стана първият италиански спринтьор от Алесандро Петаки насам (2005 г.), който печели четири етапа в едно Джиро. В етапа не се получиха разлики между претендентите за генералното класиране. Въпреки това етапът беше много нервен и с постоянни атаки, което го направи много интересен. Много отбори искаха да пласират състезатели в избягала група, след като отсечката започна с изкачване. Въпреки това \"Мичълтън Скот\", в чиито редици е носителят на розовата фланелка Саймън Йейтс, покриваше всяка атака. След 17 етапа Саймън Йейтс продължава да води с 56 секунди пред миналогодишния шампион Том Дюмулен. Топ 5 допълват Доменико Поцовиво (+3.11 минути), Крис Фрум (+3.50) и Тибо Пино (+4.19). В четвъртък предстои 18-ият етап, който включва 196 километра между Абятеграсо и Пратоневозо. Финалът е на височината от първа категория Пратоневозо, която е с дължина 13.9 километра, среден наклон от 6.9% и максимален 10.", "date": "2018.05.23", "title": "Елиа Вивиани спечели четвърти етап в тазгодишното Джиро"}
{"url": "https://www.dnevnik.bg/detski_dnevnik/2018/05/23/3183430_dnes_e_maturata_za_vii_klas_po_matematika_i_za_xii/", "text": "Днес в се провежда вторият задължителен зрелостен изпит по избор за дванадесетокласниците и националното външно оценяване по математика за седмокласниците, съобщиха от пресцентъра на министерството на образованието. В 6.30 ч. ще бъде изтеглен изпитният вариант за втория задължителен зрелостен изпит по избор между 13 учебни предмета. Изтегленият номер на варианта ще важи за изпита по всеки предмет. , а за учениците със специални образователни потребности – 6 часа. Над 55 000 дванадесетокласници се очаква да се явят на втората задължителна матура. В 9.00 часа ще бъде изтеглен изпитният вариант за национално външно оценяване по математика за VII клас.  Той се състои от 2 модула. Първият е модул съдържа 20 задачи от два вида – със структуриран отговор и със свободен отговор. Продължителността му е 60 мин., а максималният брой точки, който могат да получат учениците, е 65. Вторият модул се състои от 4 задачи с отворен отговор, от които 2 задачи с кратък числов, символен или словесен отговор и 2 задачи с описание и аргументация на решението. Продължителността на този модул е 90 мин., а правилното решение на задачите носи 35 точки. Максималният резултат от двата модула е 100 точки. Очаква се на изпита по математика да се явят над 57 000 седмокласници.", "date": "2018.05.23", "title": "Днес е матурата за VII клас по математика и за XII клас по предмет по избор"}
{"url": "https://www.dnevnik.bg/video/2018/05/23/3183272_ekstrite_v_koraba_na_han_solo_video/", "text": "В познатите серии от кинопоредицата \"Междузведни войни\" корабът на Хан Соло - \"Хилядолетният сокол\" е доста изстрадал, след десетки опасни космически мисии. Като нов обаче космическият съд е бил доста впечатляващ. Колко точно, разкрива неговият пръв собственик - Ландо Калризиан или по-точно актьорът Доналд Глоувър, изпълняващ неговата роля във вторият от самостоятелните филми на \"Дисни\" за далечната галактика на Джордж Лукас - Соло: \"История от междузвезди войни\". Сред екстрите, с които корабът разполага, са мебели, тапицирани с естествена кожа, озвучителна система, напълно оборудвана кухня, в която могат да се правят коктейли и освежаващи напитки и какво ли още не. Любимата част на Ландо Калризиан в космолета е дрешникът, в които има облекло и обувки за всеки случай - за топло и студено време, за сватба, дори за преговори с представители на различни космически раси. Тук е моментът да припомним, че  второто ниво на играта  на \"Форум филм България\" и \"Икономедиа\", свързана със Соло: \"История от междузвезди войни\", продължава до неделя включително.", "date": "2018.05.23", "title": "Екстрите в кораба на Хан Соло (видео)"}
{"url": "https://www.dnevnik.bg/photos/2018/05/23/3183553_fotogaleriia_maistorstvoto_da_pobedish_ludogorec_ili/", "text": "Премиерът Бойко Борисов игра мач за ветераните на \"Витоша\" (Бистрица). Той отбеляза гол, а \"  и се класираха за финала на държавното първенство за ветерани.", "date": "2018.05.23", "title": "Фотогалерия: Майсторството да победиш \"Лудогорец\", или Борисов и \"тигрите\" в действие"}
{"url": "https://www.dnevnik.bg/sviat/2018/05/23/3183608_kak_london_se_bori_s_falshivite_novini_po_sluchaia/", "text": "Борбата с фалшивите новини не трябва да се води на дребно – по-важното е да се разкрие пред обществото тактиката на актьора, който ги разпространява. Този съвет даде Хенри Колис, заместник-директор на комуникациите на британския премиер, разказвайки как Лондон е действал по отношение на руската пропаганда в случая  \"Скрипал\" . Двойният агент  Сергей Скрипал , който бе получил убежище във Великобритания, бе отровен заедно с дъщеря си в началото на март с нервнопаралитичното вещество \"новичок\". Разследването на британските власти хвърли  вината върху Русия  – нещо, което Кремъл отрече, и предизвика тежък дипломатически конфликт между двете държави. В знак на подкрепа към Великобритания повечето нейни европейски партньори  прогониха руски дипломати  от столиците си. ( България не беше  сред тях.) Историята какви мерки в сферата на публичната комуникация е предприела Великобритания, Колис разказа по време на международния семинар \"Хибридни войни и дезинформация - новите (стари) заплахи за Европа\", който се организира от Софийски форум за сигурност, посолството на Великобритания в София, Медийната програма на Фондация \"Конрад Аденауер\" и Центъра за изследване на националната сигурност към БАН. Когато бъде извършено нарушение на международните норми, виновникът обикновено използва 4-те О-та (отхвърляне, объркване (на информациите), опорочаване (на вниманието на обществото) и обезсърчаване), за да се покаже като невинен и да всее съмнение с активна кампания, каза той, давайки пример с нападението в Солсбъри. (бел.ред. В оригинал концепцията звучи като 4 Д-та - dismiss, distort, distract and dismay). Правителството се стреми към цялостен отговор, обясни Колис – в момент на криза, то трябва да се занимае с преките последствия от  дезинформацията , със заплахата и с уязвимостите си. За да се обединят тези неща, е нужен един основен наратив, нещо, което да покаже на какво се крепи държавата. За Великобритания това е бил удачен момент да излъчи послание, което да говори за ценностите, които крепят обществото и точно по тази причина е създадена  речта на Тереза Мей , в която тя директно обвини Русия в престъплението. В нея премиерът говори за свободата на мисълта, върховенството на закона, демократичните избори, гражданското общество, изобщо за устоите на държавата. Междувременно службата на Колис се занимава с втория аспект – овладяване на кризата – да успокои обществото, че замърсяване с опасни вещества няма. (Двамата Скрипал бяха открити на публично място, а заради досега си с тях пострадал бе и един полицай). Третата стъпка на комуникационния екип е борбата с  дезинформационната кампания , която започва след това. \" От опит знаем, че да се борят дезинформациите една по една е безпредметно. Много е трудно да се спечели спор по този начин, ще се удавиш в спора и няма да си преборил последствията\", каза той. Кабинетът залага на друг подход – да посочи цялостната тактика на кампанията, вместо да се опитва да контрира отделните ѝ послания. Проблемите с фалшивите новини не е нов, обясни още той. Новото е скоростта, с която те се разпространяват.", "date": "2018.05.23", "title": "Как Великобритания се бори с фалшивите новини по случая \"Скрипал\""}
{"url": "https://www.dnevnik.bg/biznes/2018/05/23/3183433_ministerskiiat_suvet_da_opredelia_koi_kurorti_sa/", "text": "След години спорове и недоразумения по управление най-вече на инфраструктурата на основните морски курорти, министърът на туризма Николина Ангелкова предлага регламент с промени в Закона за туризма. Те са оповестени на правителствения портал за обществени консултации. Текстът предвижда националните курорти се обявяват за такива с решение на Министерския съвет по предложение на министъра на туризма. Предвижда се хотелите и заведенията за хранене в така определените национални курорти за двойно по-къс от обичайния срок да получават административно обслужване. Промените предвиждат ресорният министър да подготви наредба за националните курорти, с която да се уреждат: критериите, на които да отговарят курортите, за да бъдат обявени за национални. Сред тях са такива управлението на дейностите в тях, за изграждане и поддържане на туристическата инфраструктура, реклама на възможностите за туризъм, поддържане на реда, къде да има или да няма преместваеми обекти, къде да се паркира. С наредбата се очаква да се определи и регламент за озвучаването на открити площи. По тази тема особено активен през последната година е вицепремиерът Валери Симеонов, който настоява да се намали шумът в курортите. Дори наскоро съвместно със здравния министър  предложиха проект , с който да се увеличат часовете, в които да се ограничава шумът на открито.", "date": "2018.05.23", "title": "Министерският съвет да определя кои курорти са национални, предлага министърът на туризма"}
{"url": "https://www.dnevnik.bg/evropa/2018/05/23/3183310_haiko_maas_-_novoto_lice_na_germaniia_vuv_vunshnata/", "text": "Новият германски министър на външните работи Хайко Маас ще се срещне днес за първи път с американския си колега Майк Помпео. Срещата ще се състои в трудно за трансатлантическите отношения време, в което европейците са притеснени от  излизането на Доналд Тръмп от иранското ядрено споразумение  и  надвисналата търговска война . Ако Германия наистина е лидерът на Европа, то има огромно значение какво мисли ръководителят на външната й политика. Там е работата, че никой не знае. Хайко Маас  не е нов в политиката, но е новак, що се отнася до външната политика. По време на последния мандат на канцлера Ангела Меркел 51-годишният социалдемократ беше министър на правосъдието и защитата на потребителите, първата му федерална длъжност. Преди това той беше около 20 години депутат и министър в правителството на Саар, малка провинция, граничеща с Франция. Въпреки това през само десетте седмици, откакто Маас встъпи в длъжност, той На 26 март, само две седмици след като пое длъжността, Германия се присъедини към 28 други държави в изгонването на руски дипломати като отговор на  отравянето на руско-британския двоен агент Сергей Скрипал  и дъщеря му. Няколко седмици по-късно Маас летя до Москва за първата си среща с руския си колега Сергей Лавров. Лавров е един от най-опитните дипломати в света и е известен като човек, който не обича да губи никоя битка. Можем само да си представим суматохата от докладни бележки и заседания в германското външно министерство, целящи да въведат новия човек в ситуацията. По всички сведения обаче срещата е преминала добре. Въпреки години на ожесточение между Русия и Германия - и особено между Лавров и предшествениците на Маас - германците в крайна сметка обещаха подкрепа за болница за ветерани, а руснаците поеха ангажимент към така наречения Нормандски формат - усилие за решаване на кризата в Източна Украйна, с участието на Франция, Германия, Русия и Украйна. Ден след разговорите с Лавров в Москва Маас отпътува за Литва за среща с външните министри на трите балтийски държави. Това беше среща с приятели и въпреки това цялата драма на германската външна политика беляза и това посещение. С излизането на Великобритания от Европейския съюз - заедно със значителната й армия - трите малки държави, страхуващи се от руска агресия, се надяват Германия да запълни празнината в сигурността. Маас ги увери в това, без обаче да поема конкретни ангажименти, на каквито се надяват балтийците. И всичко това - Русия, Украйна, балтийците - представлява само една част от дейността на германската външна политика. Като представител на страна, която едва сега осъзнава лидерската си роля, Маас е изправен пред трудности, но изглежда, че се наслаждава на предизвикателството. \"Все още свиквам с това, че всяка сутрин отивам не в офиса, а на летището\", пошегува се той на полета обратно. Маас черпи енергия от новата си длъжност, развълнуван е от нея почти по момчешки. В публичното пространство той е резервиран и, естествено, дипломатичен; на частни срещи той е по-отпуснат, облягащ се силно назад на седалката в самолета, държащ солета с два пръста като цигара, сякаш обсъждащ световната политика в някой луксозен берлински бар. Външното министерство промени Хайко Маас. Списъкът на бившите външни министри включва имената на някои от водещите фигури в германската политика - от Вили Бранд до Йошка Фишер - и всеки от тях остави значителен отпечатък. Все още е рано, но най-вероятно Хайко Маас ще ги последва. Той има силни политически убеждения и знае как да се направи видим, как да използва новинарските медии не само да разпространи информация, но и да разкаже история. Като министър на правосъдието Маас превърна борбата срещу популизма в своя запазена марка. Той разработи спорен закон,  предвиждащ глоби на \"Фейсбук\" и други мрежи , ако те не премахнат език на омразата или фалшиви новини достатъчно бързо от своите сайтове. Той пренесе същата история и на новия си пост. Във встъпителната си реч като външен министър, Маас очерта един свят, разделен между тези, които вярват в международното сътрудничество и тези, които разглеждат света като игра с нулев резултат. Тези разделителни линии, каза той, стигнаха \"дълбоко на Запад\", без съмнение намеквайки за Тръмп, без обаче да го назове. По същото време и противно на непосредствения си предшественик Зигмар Габриел, Маас вижда По това той прилича на френския президент Еманюел Макрон и може би неслучайно има силна емоционална връзка с Франция. Обича да разказва история за баба си, която по време на живота си в Саар е имала пет паспорта, отчасти защото регионът често преминавал от Франция в Германия и обратно. Всъщност посещението му като външен министър в Париж беше в същия ден, когато той встъпи в длъжност. Третата силна емоционална връзка е с Израел. Във встъпителната си реч Маас заяви, че е влязъл в политиката заради престъпленията на Германия в Аушвиц и че страната му има нужда  да се покае за тях , като подкрепя еврейската държава. Силните връзки с Франция и Израел и вярата в трансатлантическите отношения са обичайни позиции за германски външен министър; това, което има значение сега е неговият ангажимент за засилването им. Там, където той наистина се отклонява от доскорошната норма е по въпроса за Русия. Докато Меркел винаги ясно е осъждала руската агресия в Украйна, нейните външни министри социалдемократи Франк-Валтер Щанмайер и Зигмар Габриел бяха по-нюансирани. Много социалдемократи все още изпитват носталгия по \"Entspannungspolitik\" или \"политиката на разведряване\" на Вили Бранд. Маас, напротив, Въпреки конструктивната му среща с Лавров, трябва да очакваме Германия да стане дори още по-критична към Русия и дори по-подкрепяща усилията за сдържането й в чужбина. Ще минат месеци, ако не и години преди да узнаем как изглежда \"Доктрината Маас\". Общите линии обаче са ясни: действена, силно европейска и антипопулистка. Той ще настоява Германия да получи място на масата редом до САЩ, Франция, Китай и Русия и няма да бъде мълчалив в преследването на целите си. От една Германия, дълго време свикнала на малки стъпки във външната политика, може да очакваме енергична промяна в крачката. /БТА/", "date": "2018.05.23", "title": "Хайко Маас - новото лице на Германия във външната политика"}
{"url": "https://www.dnevnik.bg/sport/2018/05/23/3183676_astun_vila_i_fulum_shte_izigraiat_nai-skupiia_mach_vuv/", "text": "Когато се изправят един срещу друг на стадион \"Уембли\" в събота, \"Астън вила\" и \"Фулъм\" ще се борят за минимум 160 милиона паунда. Двата тима ще определят последния участник във Висшата лига следващия сезон, а двубоят им е считан за най-скъпия във футбола. Дори да изпадне от елита още догодина, победителят от финалния плейоф в Чемпиъншип ще си гарантира приходи, за каквито по-голямата част от отборите в другите водещи европейски първенства трудно могат да мечтаят. \"Всички погледи ще бъдат вперени към \"Уембли\" в събота за този сблъсък, в който победителят взима всичко. Това ще бъде, както винаги, една фантастична реклама за голямата конкуренцията в Чемпъншип и финансовата привлекателност на Висшата лига\", коментира Дан Джоунс, партньори и шеф на спортния бизнес отдел в \"Делойт\". Ако спечели финалния плейоф, \"Фулъм\" ще си гарантира най-малко 170 милиона паунда в следващите три години, дори да изпадне само след един сезон в елита на английския футбол, показва анализът на \"Делойт\". Отборът, който завърши на последното място във Висшата лига, получава около 95 милиона паунда от централизираното разпределение на приходите от телевизионните права. Още 75 милиона са предвидени за сезон 2019-20 и сезон 2020-21 от т.нар. \"парашутни\" плащания. Това е сумата, която всеки отбор получава в първите две години след изпадането си. (В първия сезон - 55% от дяла, който се разпределя по равно между участниците в елита, а във втория - 45% от сумата.) За \"Астън вила\" минималната сума при спечелване на промоция за Висшата лига е 160 милиона паунда. Това е така, защото тимът от Бирмингам изпадна от елита през 2016 г. и предстои да получи третото и последно \"парашутно\" плащане. То ще отпадне, ако отборът спечели битката на \"Уембли\". Ако запази мястото си във Висшата лига през следващия сезон, победителят от двубоя между \"Астън вила\" и \"Фулъм\" ще си осигури най-малко 280 милиона паунда. При класиране в \"златната среда\" сумата може да надхвърли 300 милиона. Сезон 2018-19 ще бъде последният от настоящия договор за телевизионните права във Висшата лига. Той е на обща стойност 5.1 милиарда паунда за три години. През февруари беше подписан нов, който е за 4.5 милиарда паунда. Очаква се обаче той да достигне параметрите на предишния след продажбата на международните права. \"Въпреки че вътрешните права бяха продадени за по-малко пари, очакваме комбинираната стойност от вътрешните и международните права да остави Висшата лига далеч пред останалите футболни първенства\", коментира Дан Джоунс. \"Стойността на правата за следващия цикъл (2019-2021) вероятно ще достигне нивата на настоящия, след като бъде приключена продажбата на международните права и на последните два пакета от вътрешните\", допълни експертът на \"Делойт\" \"Астън вила\" достигна до финала на плейофите след два много тежки двубоя с \"Мидълзбро\". Бирмингамци спечелиха първия мач у дома с 1:0, а реваншът завърши при нулево равенство. \"Фулъм\" се озова в трудна ситуация след домакинска загуба с 0:1 от \"Дарби каунти\" в първата среща. Лондонският тим обаче стигна до \"Уембли\" си след победа с 2:0 в реванша. \"Фулъм\" и \"Астън вила\" завършиха на трето и четвърто място в редовния сезон на Чемпиъншип. \"Уулвърхемптън\" спечели титлата, а \"Кардиф\" е другият отбор, който си осигури директна промоция. От Висшата лига изпаднаха \"Стоук сити\", \"Уест бромич\" и \"Суонзи\".", "date": "2018.05.23", "title": "\"Астън вила\" и \"Фулъм\" ще изиграят най-скъпия мач във футбола"}
{"url": "https://www.dnevnik.bg/evropa/2018/05/23/3181375_moje_li_srubskoto_zele_da_specheli_slavata_na/", "text": "Пармска шунка. Шампанско. Сирене Стилтън. Шотландско уиски. Какво е общото между тях? Това са все продукти със защитено географско указание, което значи, че само продукти от дадения регион, които покриват определени критерии за производство и качество, може да използват въпросното наименование, пише \"Ройтерс\". Но могат ли сръбското зеле или смокините от Турция да постигнат същия успех? \"Да\" е отговорът, който дават експерти, обединили сили миналата седмица в опит повече малки фермери да могат да извлекат ползи от престижното местно наименование. \"Потенциалът (за географски указания) в тази част от Европа е огромен\", казва Якуб Яшински  от Полската академия към Научния институт за селскостопанско развитие. Той дава за пример успеха на \"Кифличките на Свети Мартин\" от Познан, Полша, които спечелиха защита преди десетина години. От тогава производството им се е увеличило над два пъти. \"(Географското указание) е инструмент за развитие на местните общности и подпомагане на малките производители\", коментира Яшински. Емили Вандеканделаере от Организацията по прехрана и земеделие (FAO) към ООН определи географските указания като \"стратегически инструмент\" за облагодетелстване на малките фермери. Според скорошно проучване на девет продукта, сред които сръбското зеле от Футог, географското означение е увеличило цените им с до 50%. Репутация и достъп Осман Оскан произвежда черни смокини в северозападния турски регион Бурса, където около 1700 малки производители на смокини опитват да се възползват от географското указание на продукта. \"Бихме искали да защитим репутацията на нашия продукт, да улесним достъпа до пазара, да спечелим по-висока цена... и да предотвратим заблуждаващото използване на името \"черни смокини Бурса\", казва Оскан. Процесът обаче може да бъде дълъг и труден. На Камерун например му отнело повече от пет години, за да регистрира белия пипер. Фермерите все още са изправени пред трудности, от болести до подобрение на проследимостта на продукта, но ефектът е видим, коментира Еманюел Нсеново, от Асоциацията на производителите на пипер от Пеня в Камерун. По думите му парите са позволили на хората да си купят къщи и да изпратят децата си на училище. Вандеканделаере признава, че за малките фермери е трудно да управляват процеса и изискванията и затова FAO им предоставя техническа подкрепа. По думите на Яшински получаването на статута само по себе си може да не доведе до успех, тъй като производителите се нуждаят от участието на министри и институции, работещи за селскостопанското развитие, както и от потребителите. \"Потребителите трябва да знаят защо трябва да плащат повече за продукти с географско означение... че това е нещо специално, че има история зад продукта\", отбелязва той.", "date": "2018.05.23", "title": "Може ли сръбското зеле да спечели славата на шампанското и сиренето Стилтън"}
{"url": "https://www.dnevnik.bg/v_pamet/2018/05/23/3183685_pochina_amerikanskiiat_pisatel_filip_rot/", "text": "На 85 години почина американският писател Филип Рот, предадоха \"Ройтерс\" и \"Франс прес\", позовавайки се на местни медии. Кончината на писателя бе потвърдена от литературния му агент Андрю Уайли, който заяви, че Рот е починал през изминалата нощ от конгестивна сърдечна недостатъчност, предаде \"Асошиейтед прес\". Рот е носител на наградата \"Пулицър\" през 1998 г. за романа си \"Американски пасторал\". Той е написал над 30 книги, сред които са романите \"Синдромът Портной\", \"Писателят призрак\", \"Човешкото петно\", \"Призракът излиза\" и \"Животът ми като мъж\". Роденият в Нюарк, щата Ню Джърси, Рот бе прозорлив наблюдател на американското общество и недостатъците му. Той многократно бе споменаван сред фаворитите за Нобеловата награда по литература, но така и не я получи, отбелязва АФП. Рот бе автор, който предизвикваше противоположни емоции - беше харесван и критикуван, защото откровено пишеше за проблемите на еврейската общност в САЩ и по-късното му обръщане към екзистенциалните и сексуалните кризи на средната възраст. След повече от 50 години писане той обяви през 2010 г., че спира да твори. През 2014г. Рот сподели в интервю, че след това се е върнал към всичките си книги и ги е препрочел, \"за да видя дали съм си губил времето\". Оценката му след това бе \"Сторил съм най-доброто с това, с което съм разполагал\". През 2017 г. той публикува сборник от есета от периода 1960-2013 г. под заглавие \"Защо да се пише?\". Макар още в първата си по-известна книга \"Синдромът Портной\" (1969) той да започна да разказва за американци от еврейски произход и как етническите корени се отразяват на живота им, Рот настояваше, че е атеист, който не иска да го определят като еврейско-американски писател. \"Това не ме интересува. Знам точно какво означава да си евреин и наистина не е интересно. Аз съм американец\", каза писателят в интервю за \"Гардиън\" през 2005 г. Някои критици твърдят, че романите му го показват като насочил омразата към себе си евреин, използващ негативните стереотипи или представящ по принцип евреите в лоша светлина. Рот е споделял, че обсъждания на книгите му в еврейски общности са били едни от най-враждебните и напрегнати преживявания. Писателят имащше дългогодишна връзка с британската актриса Клеър Блум, но бракът им завърши през 1995 г. с развод и издаването на нейни мемоари \"Да напуснеш къщата за кукли\", в които тя го описваше като депресиран, дистанциран, егоистичен мъж, който непрекъснато сипе обиди. Той не обичаше да обсъжда книгите си. \"Трябва да оставим хората сами да се преборят с книгите и да преоткрият какво са и какво не са.\"", "date": "2018.05.23", "title": "Почина американският писател Филип Рот"}
{"url": "https://www.dnevnik.bg/sport/2018/05/23/3183687_saitut_na_unai_emeri_zagatna_che_toi_e_noviiat/", "text": "Сайтът на Унай Емери загатна, че испанецът ще е новият мениджър на \"Арсенал\". В него се появи снимка на специалиста до емблемата на клуба с текст: \"Горд съм да съм част от семейството на \"Арсенал\". Впоследствие снимката беше премахната. Унай Емери  е много близо до мениджърския пост в \"Арсенал\" . Очаква се информацията да бъде потвърдена до дни.  Клубът от Лондон остана без мениджър след раздялата с Арсен Венгер, който си тръгва след близо 22 години. Първоначално  в ролята на фаворит за поста беше Микел Артета , но тогава на преден план излезе Амери. Испанецът беше начело на ПСЖ през миналия сезон, като изведе парижани до титлата в Лига 1. Въпреки това  той се раздели с клуба . По-рано под негово ръководство \"Севиля\" спечели в три поредни сезона Лига Европа.", "date": "2018.05.23", "title": "Сайтът на Унай Емери загатна, че той е новият мениджър на \"Арсенал\""}
{"url": "https://www.dnevnik.bg/bulgaria/2018/05/23/3183694_kratki_novini_avtobus_i_tir_katastrofiraha_na/", "text": "Автобус и тир катастрофираха на магистрала \"Тракия\", съобщи БНТ. Тирът с турска регистрация е блъснал отзад автобуса, който се е движел по линията 7 на градския транспорт, на 3 километра в посока София. Движението се регулира от екипи на Пътна полиция. Сигналът за катастрофата е подаден около 7.20 часа тази сутрин. Четирима са настанени в \"Пирогов\", съобщиха от пресцентъра на болницата. Сред тях е 4-годишно дете. Всички пострадали са в съзнание, контактни и адекватни. Малко по-късно директорът на болницата проф. Асен Балтов съобщи на брифинг, че двама от пострадалите остават за лечение - детето, което е със счупен крак и жена на 25 г., също с фрактура. Една от посрадалите - 47-годишна жена, има комоцио и навярхване на шийни прешлени. Тя е отказала хоспитализация, а майката на пострадалото дете го придружава, но отказва да бъде прегледана на този етап. Седем са пострадалите са приети в болница \"Св. Анна\", съобщиха от пресцентъра й. Двама от тях - мъж на 60 г. и жена на 54 г. са в тежко състояние. Четирима други са предимно с гръдно-коремни травми и различни травми на долни крайници и са хоспитализирани в Клиниката по неврохирургия и Клиниката по хирургия. Един е освободен за домашно лечение.", "date": "2018.05.23", "title": "Автобус и тир катастрофираха на магистрала \"Тракия\", има пострадали (допълнена в 12 часа)"}
{"url": "https://www.dnevnik.bg/evropa/2018/05/23/3183691_polsha_razchupi_edinniia_front_na_es_-_izrazi/", "text": "Лидерите на Полша смятат да защитят решението на правителството на САЩ  за изтегляне от ядреното споразумение с Иран  за разлика от общата позиция на Европейския съюз, където това решение  е подложено на силни критики , предаде \"Асошиейтед прес\", цитирана от БТА. Полският премиер Матеуш Моравецки каза, че Полша желае да поеме ролята на \"неформален посредник\" и да обяснява на членките на ЕС и на високопоставени американски официални лица позициите на другата страна. Предложението на полското правителство за посредничество донякъде се отклонява от обединения фронт на лидерите на ЕС, демонстриран миналата седмица на срещата на върха в София,  където те обявиха , че продължават да подкрепят ключовото ядрено споразумение с Техеран, отбелязва АП. Полският външен министър Яцек Чапутович каза в понеделник по време на посещението си във Вашингтон, че Варшава подкрепя останалите страни от ЕС в търсенето на начини за ограничаване на икономическите щети от решението на администрацията на Доналд Тръмп, докато, \"що се отнася до стратегическите измерения и проблемите на сигурността, ние разбираме и американските опасения\".", "date": "2018.05.23", "title": "Полша разчупи единния фронт на ЕС - изрази разбиране към позицията на САЩ за Иран"}
{"url": "https://www.dnevnik.bg/na_put/2018/05/23/3182178_fotogaleriia_uikend_v_zapadnite_rodopi/", "text": "Една оферта в сайт за споделено пътуване стана причина да прекарам уикенд в един забравен от мен, а ако съдя по посещаемостта на обиколените места, не само от мен, район на България - Западните Родопи. В момента в района е изключително красиво и зелено, като още по пътя, покрай язовирите \"Въча\" и \"Кричим\", спиращите дъха гледки са много.", "date": "2018.05.23", "title": "Фотогалерия: Уикенд в Западните Родопи"}
{"url": "https://www.dnevnik.bg/bulgaria/2018/05/23/3183695_pone_trima_dushi_ot_putna_policiia_v_blagoevgrad_sa/", "text": "Най-малко трима души са замесени в корупционния скандал в Пътна полиция в Благоевград, съобщи говорителят на главния прокурор Румяна Арнаудова пред БНТ. Вчера шефът на пътната полиция в града Данаил Стоицов  беше арестуван  показно. Арнаудова обяви, че таксата за подкуп за бърза регистрация на автомобили е била твърда. \"Имаме сигнал за подобна схема от началото на годината, тези твърдения са били потвърдени и с помощта на СРС-та, затова и Окръжната прокуратура в Благоевград образува досъдебно производство за искане на подкупи\", коментира тя. Сумата, която е трябвало да се заплати в полза на държавата, е била завишавана от посредници, които са съобщавали, че трябва да се даде горница от 100-200 лв. над дължимата такса. \"Към момента се знае за най-малко 3 лица, които са участвали - началникът на сектор Пътна полиция в Благоевград и двама т.нар. \"регистратори\". Задържани са 4 лица, в рамките на днешния ден ще бъдат предприети действия по повдигане на обвинения. До този момент няма доказателства за наличието на организирана престъпна група'\", каза Арнаудова. Тя информира още, че у Данаил Стоицов са били намерени 5300 лв. и незаконно притежаван пистолет \"Макаров\".", "date": "2018.05.23", "title": "Поне трима души от Пътна полиция в Благоевград са замесени в корупционен скандал"}
{"url": "https://www.dnevnik.bg/sport/2018/05/23/3183690_rusiia_blagodari_na_fifa_za_obektivnoto_reshenie_po/", "text": "Руският футболен съюз благодари на ФИФА за \"обективното решение\" и \"професионалното разследване\" по  казуса с допинга . Преди ден международната федерация  даде зелена светлина за участие на всички футболисти , които попаднаха в разширения състав на Русия за световното първенство, след като не откри доказателства за нарушаване на правилата. \"ФИФА взе абсолютно обективно решение, в което ние всъщност не сме се съмнявали. По време на всеки лагер футболистите в националния отбор преминат проверки за употреба на допинг, а понякога и повече от веднъж. Същата процедура се извършва преди и след европейските мачове и тези от вътрешното първенство\", каза изпълняващият длъжността президент на Руския футболен съюз Александър Алеев. \"Затова благодарим на колегите от ФИФА за професионалното им разследване, което завърши със справедлив резултат\", добави той. Излъчен наскоро нов документален филм на германската телевизия ARD  разкрива как Русия е прикривала положителни допинг проби на футболисти . В основата на твърденията отново са показания на бившия директор на Московската антидопингова лаборатория Григорий Родченков. Преди два месеца руският отбор  премина изненадваща петчасова допинг проверка . В момента съставът се готви в Австрия за световното. Русия ще приеме най-големия футболен турнир от 14 юни до 15 юли.", "date": "2018.05.23", "title": "Русия благодари на ФИФА за обективното решение по казуса с разследването за допинг"}
{"url": "https://www.dnevnik.bg/evropa/2018/05/23/3183711_makron_shte_tursi_novi_nachini_da_podobri_jivota_v/", "text": "Президентът на Франция Еманюел Макрон обяви намерение да \"промени метода\", за да се намери решения за жителите на бедняшките квартали, предаде \"Франс прес\", цитирана от БТА. \"Няма да обявя градоустройствен план, план за предградията\", каза държавният глава. Макрон посочи, че досегашният метод на планиране е от 70-те години и му е връстник, бил е полезен, но се е изчерпал и днес е нужно да се продължи напред с нова стратегия за по-добри резултати. Предградията нямат нужда от помощ, а от своето място в държавата, заяви преди това бившият министър Жан-Луи Борло, автор на доклад за бъдещето на 1300 приоритетни бедни квартали в големите градове, където живеят 5 милиона души. Планът за тези квартали, където живеят повече млади хора, където положението е по-сложно и се влагат по-малко средства, е насочен към създаване на заетост и към връщане в тях на държавата, изтъкна Борло и каза, че е нужна радикална промяна. Целта на нашата политика е да направим така, че всеки, навсякъде в държавата, да си възвърне достойнството, заяви президентът Макрон. Президентът припомни, че в понеделник полицаи са били заплашени от мъже с автомати \"Калашников\" в проблемния югоизточен град Марсилия и каза, че през юли ще обяви план за борба с трафика на наркотици. Макрон изтъкна, че в предградията живеят хора с таланти, но там има и много насилие и затова те са опасни и експлозивни. Президентът каза на кметовете на предградия, които очакват новия подход, че целта ще бъде гарантиране на сигурността и по-добро образование. Той съобщи, че най-големите 120 френски компании ще бъдат проверени през следващите три години дали прилагат дискриминация при наемането на работа. Според председателя на дясната опозиционна партия \"Републиканците\" Лоран Вокие Еманюел Макрон прави \"зрелищна политика\" без съдържание.", "date": "2018.05.23", "title": "Макрон ще търси нови начини да подобри живота в опасните бедняшки предградия"}
{"url": "https://www.dnevnik.bg/photos/2018/05/23/3183710_fotogaleriia_stachki_i_protesti_sreshtu_reformite_na/", "text": "Преподаватели, държавни чиновници, сметосъбирачи, както и представители на много други професии се мобилизираха вчера в цяла Франция по призив на френските синдикати, предаде БТА. Това рядко срещано синдикално единство, довело до вчерашната мобилизация, е насочено   и е в защита на статута на служителите от различните сектори, посочва \"Франс прес\".", "date": "2018.05.23", "title": "Фотогалерия: Стачки и протести срещу реформите на Макрон заляха Франция"}
{"url": "https://www.dnevnik.bg/sport/2018/05/23/3183723_hjustun_spria_istoricheska_seriia_na_goldun_steit_i/", "text": "Баскетболистите на \"Хюстън рокетс\" сложиха край на най-дългата серия от поредни домакински победи в плейофите на НБА. \"Ракетите\" надиграха шампиона \"Голдън стейт уориърс\" с 95:92 и изравниха резултата след първите четири мача от финала в Западната конференция. Джеймс Хардън и Крис Пол комбинираха 57 точки, а \"Хюстън\" нанесе първа плейофна загуба на \"воините\" в \"Оракъл арена\" от финалите срещу \"Кливланд кавалиърс\" през 2016 г. \"Ракетите\" преглътнаха  срамната загуба с 41 точки разлика в предишния двубой , преодоляха кошмарен старт от 0:12 в мач №4 и доказаха защо са считани за единствения реален претендент за трона на \"Голдън стейт\". \"Ние сме отбор. Ние сме наистина добър отбор\", заяви Хардън, който беше най-резултатен в мача с 30 точки. Най-добрият реализатор в редовния сезон пропусна девет от 12-те си стрелби от тройката, но беше точен при осем от 14-те си опита за две точки. Той добави четири борби, четири асистенции, три откраднати топки и два чадъра. Много впечатляващо беше представянето на Крис Пол. Плеймейкърът, който играе с травма в стъпалото, завърши с 27 точки. Той вкара пет тройки от девет опита и общо десет от 20-те си стрелби от игра в допълнение към отличната си игра в защита. \"Голдън стейт\" се намираше в серия от 16 поредни домакински победи в плейофите. Преди два дни тимът на Стив Кър, който преследва трета титла в последните четири години, подобри рекорда на водения от Майкъл Джордън \"Чикаго булс\" (1990-1991 г.). В днешния мач изключителното нападение на \"Голдън стейт\"\" срещна страхотна защита от играчите на \"Хюстън\". Шампионите отбелязаха по малко от сто точки в плейофен мач за пръв път от решителния седми сблъсък с \"Кливланд\" (89:93) във финалите през 2016 г. След като започна мача с изоставане от 0:12 и загуби първата четвърт с 19:28, \"Хюстън\" изигра блестяща втора четвърт. В нея Хардън вкара 15 точки, включително 11 поредни за своя отбор, с които стопи разликата до 36:38. Пол добави 14 точки, като 12 от тях дойдоха в последните три минути и половина. \"Ракетите\" спечелиха частта с 34:18 и се оттегли на почивка с аванс от седем точки - 53:46. Ситуацията на игрището коренно се промени на старта на второто полувреме. Стеф Къри се разигра по страхотен начин. Той отбеляза пет тройки и общо 17 точки, а \"Голдън стейт\" спечели третата четвърт с 34:17, за да вземе солиден аванс от десет точки преди финалните 12 минути. Това беше 31-ият мач от началото на сезона, в който шампионите печелят трета четвърт с десет и повече точки разлика. Те излязоха победители във всеки един от първите 30. \"Хюстън\" обаче намери сили за втори голям обрат в този двубой, след като ограничи най-силното нападение в света до едва 12 точки в последната част. Минута и половина преди края резултатът беше 94:91 за \"ракетите. \"Голдън стейт\" имаше две поредни възможности да изравни, но Къри и Клей Томпсън пропуснаха от тройката. Домакините получиха нов шанс, след като Хардън не успя да отиграе в рамките на 24-те секунди за атака. Къри обаче пропусна при опит да поднесе в коша. Дреймънд Грийн овладя борбата и беше фаулиран от Пол, но вкара само веднъж от наказателната линия - 92:94. Хардън пропусна да реши мача със стрелба от тройката. Грийн отново се пребори за топката и осигури на \"Голдън стейт\" 12 секунди за последна атака. Последва обаче поредната добра защита на \"Хюстън\". Дюрант беше затворен отлично, след което и Томпсън беше максимално затруднен и пропусна от средна дистанция. Пол хвана борбата и хвърли победоносно топката във въздуха. След видеопреглед се оказа, че той е бил фаулиран от Шон Ливингстън половин секунда преди сирената. Плеймейкърът на \"Хюстън\" пропусна да реши всичко, след като вкара само единия от наказателните изстрели, но Къри все пак не успя да изстреля топката в рамките на оставащата половин секунда. \"Мисля, че без съмнение това е най-високото ниво на игра в защита, което някога сме показвали, защото срещу нас е най-доброто нападение в историята\", заяви старши треньорът на \"Хюстън\" Майк д'Антъни. Двата отбора завършиха с ниска успеваемост в стрелбата - 39% за \"Хюстън\" и 39.3% за \"Голдън стейт\". Шампионите дори вкараха пет коша повече от игра. \"Ракетите\" обаче играеха по-чисто в защита, допускаха по-малко грешки и бяха по-агресивни в пробивите към коша на съперника. Гостите застанаха 27 пъти на наказателната линия и бяха точни в 23 от тях. Домакините изпълниха само 14 наказателни изстрела (13 точни), осем от които бяха на Кевин Дюрант. \"Сега трябва да се борим наистина здраво и да разберем, че това е истинският плейофен тип мачове\", каза Къри. Той беше най-резултатен за \"Голдън стейт\" с 28 точки, а Дюрант добави 27. Грийн записа дабъл-дабъл от 11 точки и 13 борби. Той направи и осем асистенции - с една повече, отколкото всичките му съотборници взети заедно. С тази победа \"Хюстън\" си върна домакинското предимство в серията. \"Ракетите\" са домакините в следващия мач, който ще се изиграе на 25 май от 4.00 ч. българско време. Шестият двубой е в Оукланд на 27 май. Финалът на Източната конференция между \"Бостън селтикс\" и \"Кливланд кавалиърс\"  също стигна до равенство 2:2.  Петият мач между \"келтите\" и \"кавалерите\" е в Бостън на 24 май от 3.30 ч.", "date": "2018.05.23", "title": "\"Хюстън\" спря историческа серия на \"Голдън стейт\" и изравни финала на запад"}
{"url": "https://www.dnevnik.bg/bulgaria/2018/05/23/3183761_biser_petkov_ot_1_juli_srednata_pensiia_shte_se/", "text": "С  актуализацията на всички пенсии с 3.8% от 1 юли  средната пенсия от около 360 лв. ще се увеличи с близо 14 лв., обяви в ефира на Би Ти Ви министърът на социалната политика Бисер Петков. От юли минималната пенсия ще нарасне на 207.6 лв., а социалната за старост – на 125.58 лв., уточни той. Причината за увеличението е законов текст, според който от 1 юли догодина максималната пенсия на вече пенсионираните ще е 40% от максималния осигурителен доход, а не 35%, както досега. Затова в бюджета на общественото осигуряване ще бъдат предвидени 35 млн. лв. повече. Заедно със социалната пенсия ще нараснат и всички останали пенсии, несвързани с трудова дейност, които са обвързани с нея, каза Петков. Това са пенсиите за военна и гражданска инвалидност, социалната пенсия за инвалидност и персоналната пенсия. Подготвят се и промени при изплащането на пенсии за  деца, загубили родител  или и двамата родители. Сега те имат право на помощ, ако починалите имат определен трудов стаж или при много нисък доход на тези, които ги отглеждат. Предвидено е от 1 януари 2019 г. право на пенсии да имат всички деца с починали родители, парите ще дойдат от държавата, обяви социалният министър. Започва и подготовката на изцяло нов закон за хората с увреждания. В работната група, която го подготвя ще бъдат включени и майките на деца с увреждания, които многократно протестираха срещу  системата, която \"убива\" . Предвидена е месечна помощ от държавата за най-тежко болните хора с увреждания над 18-годишна помощ. Досега те се изплащаха по различни програми като средства за асистент. Продължава и реформата при издаването на ТЕЛК, която предвижда нова методика за определяне на работоспособността, каза още Бисер Петков.", "date": "2018.05.23", "title": "Бисер Петков: От 1 юли средната пенсия ще нарасне с близо 14 лв."}
{"url": "https://www.dnevnik.bg/bulgaria/2018/05/22/3183385_arhivite_pokazvat_dokumenti_za_preminali_prez/", "text": "Държавната агенция \"Архиви\" ще публикува на сайта си документи за хора от еврейски произход, поискали транзитни визи за преминаване през България през Втората световна война, съобщи председателят на агенцията Михаил Груев пред \"Дневник\". Официално това ще стане на 9 юни - празникът на архивистите. Част от документите вече са качени на интернет страницата на институцията. Доц. Груев каза, че публикацията е насочена предимно към хората, които търсят предците си. \"Става въпрос за десетки хиляди души. За много от тях това е последният документален запис\". Сред документите има свидетелства за хора, които са успели да се измъкнат от нацистките гонения в страните, подчинени на Третия райх, минавайки през България, но и има и случаи за отказани транзитни визи. Един от документите е писмо от 1944 г. до различни институции, сред които българската легация в Букурещ и митниците и пристанищните власти във Варна, в което се дават задачи на ведомствата за улесняване на емигрирането на 1000 румънски евреи за Палестина. Дигитализирането на документите е направено със средства на агенцията. Предстои да бъдат дигитализирани и дела от VII състав на т. нар. Народен съд, който e специално за \"съдене на подсъдимите, провинили се като антисемити фашисти\".", "date": "2018.05.23", "title": "Архивите показват документи за преминали през България евреи (1939 - 1945 г.)"}
{"url": "https://www.dnevnik.bg/evropa/2018/05/23/3183727_kitai_opita_da_razsee_opaseniiata_che_iska_da_razdeli/", "text": "Годишните срещи на върха между Китай и страните от Централна и Източна Европа са полезни за ЕС като цяло, заяви китайският външен министър Ван И, отхвърляйки тревогите, че Пекин иска да раздели континента. Изказването бе направено по време на среща с българския първи дипломат Екатерина Захариева, предаде \"Ройтерс\". Китай ухажва страните от Централна и Източна Европа, включително и с годишни срещи, което не се хареса на западноевропейските столици, опасяващи се, че Пекин иска да сее разделение в ЕС. През март \"Ройтерс\" писа, че Китай  може да отложи срещата в София  с лидери от Централна и Източна Европа, но Пекин посочи, че подготвителните разговори за тазгодишната среща в България продължават. На среща в Аржентина с българския вицепремиер и външен министър Екатерина Захариева той заяви, че форматът \"16+1\" се отразява положително на икономическото развитие. \"Сътрудничеството във формат 16+1 и сътрудничеството Китай-ЕС не се изключват взаимно. Това обективно е от полза за процеса на европейска интеграция\", заяви Ван И, цитиран в изявление на китайското външно министерство. Китай смята, че  тазгодишната среща на върха  със страните от Централна и Източна Европа в България ще постигне нови резултати и ще развие допълнително взаимноизгодното сътрудничество между Китай и Централна и Източна Европа. Захариева каза, че България \"ентусиазирано ще посрещне\" китайските лидери, които ще участват в срещата на върха и че българските власти активно подготвят този форум, съобщи китайското външно министерство. Сътрудничеството между Китай и Централна и Източна Европа не вреди на по-широкото сътрудничество на Китай с ЕС, добави Захариева. По думите й България също така подкрепя китайската инициатива \"Поясът и пътят\" и иска да насърчи повече инфраструктурни проекти в тази рамка.", "date": "2018.05.23", "title": "Китай опита да разсее опасенията, че иска да раздели Европа"}
{"url": "https://www.dnevnik.bg/bulgaria/2018/05/23/3183773_prokuraturata_poiska_otstraniavaneto_na_kmeta_na/", "text": "Специализираната прокуратура е внесла в Специализирания наказателен съд искане за отстраняване от длъжност на кмета на столичния район \"Младост\" Десислава Иванчева. Тя беше задържана при показен арест в центъра на София през април, като и беше повдигнато обвинение за  получаване  на подкуп в особено големи размери . Оттогава Иванчева е в ареста заедно със зам.-кмета на района Биляна Петрова. Установено е, че в арестното помещение, където изтърпява мярка за неотклонение, е изготвяла документи в качеството си на кмет, предавала ги е на лица с разрешен достъп за свиждане, след което те са достигали до общинската администрация, съобщават от специализираната прокуратура. Според съобщението така Иванчева е \"осъществявала от следствения арест действия, насочени към реално упражняване на правомощията на кмет на район, въпреки задържането й под стража\". От ареста Иванчева е подписала заповед за  уволнението на зам.-кмета на района Румен Русев . В края на април Апелативният специализиран наказателен съд  остави за постоянно в ареста  Десислава Иванчева, зам.-кмета на района Биляна Петрова и бившия кмет на \"Младост\" Петко Дюлгеров. Иванчева е обвинена във вземане на подпук в особено големи размери, а Петрова и Дюлгеров за нейни помагачи. Според прокуратурата Дюлгеров е бил посредник между тях и  изнудвания инвеститор Александър Ваклин .", "date": "2018.05.23", "title": "Прокуратурата поиска отстраняването на кмета на \"Младост\""}
{"url": "https://www.dnevnik.bg/sport/2018/05/23/3183760_atanas_skatov_iskam_da_izkacha_vsichki_osemhiliadnici/", "text": "Атанас Скатов заяви, че има желание да продължи с изкачването на върховете, високи над 8000 м. По думите му най-напред е време за равносметка за това, което е направил дотук. \"Следващата цел е да направим равносметка за тези пет години, защото това е нещо съвсем ново за мен. Сега ще преценим ситуацията. Имам желание да продължа с 14-те осемхилядника. Ще трябва малко да просмислим цялостно програмата\", каза Скатов пред Би Ти Ви. Той обясни, че равносметката е свързана с осигуряването на средствата за експедициите. \"Много е трудно да се намира финансиране за тези скъпи осемхилядници\", заяви Скатов. На 13 май  той стъпи на шести осемхилядник - Чо Ойю (8188 м) . Това беше и първото му самостоятелно изкачване без използване на допълнителен кислород. \"Пет години се занимавам с тази дейност и исках да проверя за себе си дали мога да се справя. Бил съм на няколко мои експедиции сам, но до 7000 м. Разликата (със и без кислород) е много, голяма въпреки че имах добра аклиматизация и времето беше хубаво. Много са ти забавени движенията. Ако направиш крачка-две-три бързо, ти се вдига страшно много пулсът\", заяви Скатов. Той разказа, че голямо изпитание за него заради умората след изкачването е било самостоятелното слизане от Лагер 2 с над 30-килограмовия багаж. Целта му беше Чо Ойю да послужи за аклиматизация в опита за трето изкачване на Еверест, но първо без шерпа и кислород. Скатов обясни, че първоначално е имал разрешение да тръгне към най-високия връх на планетата, но  след това е дошъл отказът . \"Когато се случи този инцидент (с  Боян Петров ), те ми казаха, че изрично имат инструкции от най-високото място, че без шерпа не могат да ме пуснат, защото аз не трябва да загивам тази година. Още един българин не може да загине\", заяви Скатов. Петров изчезна при опита си да изкачи 11-ия си осемхилядник - Шиша Пангма.", "date": "2018.05.23", "title": "Атанас Скатов: Искам да изкача всички осемхилядници, но е време за равносметка"}
{"url": "https://www.dnevnik.bg/evropa/2018/05/23/3183775_prouchvane_othvurlia_poznatite_shvashtaniia_za/", "text": "Проучване, представено в белгийски медии, отхвърля познатите схващания за обичайните профили на терористите, предаде БТА. Според специалисти в тази област е невярно, че има терористи \"вълци-единаци\", както и че те се радикализират внезапно и бързо. Данните сочат, че едва 30 на сто от терористите са хора, сменили вярата си. В общия случай пътят към джихада е дълъг и не е самостоятелен. Често бъдещите терористи се подготвят продължително, правят няколко неуспешни опита, преди да постигнат своята цел. Отхвърля се схващането, че терористите са известни престъпници - в 60 на сто от случаите това не е така. Специалистите коментират, че обяснението за бързо и самостоятелно радикализиране се използва за оправдание на липсата на усилия за предотвратяването на терористичните удари. По техните думи няма случай, в който някой да заспи нерадикализиран и да се радикализира в съня си. В половината случаи процесът на радикализация е отнел година и за него винаги има следи в контактите на терориста. На последно място се отхвърля схващането, че наказанията за терористите са леки. Проучването сочи, че от началото на века наказанията са се утежнили над два пъти - от средно по четири години затвор на десет години, и това е посока, наблюдавана в цяла Европа.", "date": "2018.05.23", "title": "Проучване отхвърля познатите схващания за профилите на терористите"}
{"url": "https://www.dnevnik.bg/sviat/2018/05/23/3183757_stupaloto_na_hilari_stana_stulba/", "text": "Стъпалото на Хилари - един от ключовите трудни участъци при атаката на най-високия връх на планетата Еверест (8848 м), вече не е същото. Снимка отпреди няколко дни на един от катерачите показва, че до неотдавна отвесният скален участък с дължина 12 м, който изпитваше уменията на алпинистите, вече прилича по-скоро на стълба. Мястото се намира почти по средата на пътя между Южния връх и Еверест на височина от около 8790 м. Това пише в блога си алпинистът Алън Арнет, който всяка година активно следи атаките на 14-те осемхилядника. През 2015 г. силно  земетресение в Непал  отне живота на над хиляда души, а разрушенията в подножието на Еверест отнеха домовете на местните хора, сезонът за изкачване бе прекратен. Малко по-късно се появиха информации, че вероятно и част от трасето по пътя към върха е променено, включително и Стъпалото на Хилари. Мястото носи името на новозеландеца Едмънт Хилари, който заедно с шерпа Тензинг Норгей първи изкачват покрива на планетата през 1953 г. Арнет съобщава в блога си, че е получил преди няколко дни актуална снимка на участъка, направена от водача Казей Гром. От нея се вижда, че мястото повече прилича на стълба. Припомня, че досега е получавана противоречива информация от водачите по маршрута, а пък Министерството на туризма в Непал отричало и обяснявало, че просто е покрито със сняг. \"Една от причините, поради които много исках да получа актуална снимка, е да покажа глупостта на министерството, което тази година е съобщавало на катерачите и водачите, че не им е разрешено да говорят за Стъпалото на Хилари\", обяснява Арнет. Допълва, че не разбира мотива за това, тъй като планината се променя непрекъснато. \"А това е емблематична част от исторически маршрут и да осигуриш прозрачност за промяната му само ще повиши доверието в дадена институция. В противен случай властите ще продължат да се борят с установяването на правила, които да повишат сигурността, да намалят тълпите и смъртните случаи\", посочва алпинистът. Сезонът на Еверест тази година е много успешен за атакуващите - има дни с по сто успешни изкачвания. Почти всеки ден има и информации за загинали. През тази година един шерп постави и световен рекорд -  успя да качи Еверест за 22-ри път . Сред българите, записали това постижение, е и  Слави Несторов .  Атанас Скатов  пък се наложи да се откаже от трета атака на исполина, този път без кислород. А възрастен китаец с два ампутирани крака  успя да сбъдне тази своя мечта .", "date": "2018.05.23", "title": "Стъпалото на Хилари стана стълба"}
{"url": "https://www.dnevnik.bg/kultura/2018/05/23/3183019_koprinka_chervenkova_vestnik_kultura_e_nujen_i_triabva/", "text": "Възстановена е дейността на фондация \"Пространство Култура\", която да продължи да издава седмичника вестник \"Култура\", след решението на издателя - фондация \"Комунитас\", да започне издаването на друга медия със същото име и марка. За това информира в. \"Култура\". Фондация  \"Пространство Култура\" , която е бившият издател на \"Култура\" (преди покупката на вестника от Светослав Божилов през 2007 г.), ще е и бъдещият издател, ако се съберат средства. От края на юли познатият седмичник \"Култура ще престане да съществува, а от началото на септември със същото име започва да излиза  месечно издание  с нов облик и нов екип. Това е решението на собственика на марката Светослав Божилов и издателя фондация \"Комунитас\", което се потвърждава от съобщението и в този брой на седмичника. В него се казва, че промяната на \"Култура\" е повече от наложителна в пост-Гутенберговия свят, в който живеем. За целта фондация \"Комунитас\" започва и пълно дигитализиране на хартиеното издание – в годините преди и след 1989 г., което ще бъде напълно достъпно на сайта. Новият екип е този, който прави сега сайта \"Портал Култура\", който ще продължи да съществува. Същевременно сегашният екип на в. \"Култура\", който е посветил десетилетия на изданието, ръководен от главния редактор Копринка Червенкова, заяви намерение да продължи издаването на седмичника - под друго име, но със същия заряд, което е видно от съобщение на екипа във вестника. Екипът изразява позицията, че вестникът е нужен на България, \"защото в нея продължава да има твърде много политкомисари, заменили едно \"тоталитарно\" верую с друго – \"демократично\" верую\". И че българската интелигенция заслужава вестник на всички гледни точки, средище на реални дебати за развитието на страната. По повод решението на издателя Копринка Червенкова коментира: \"Това според мен е брутален трансфер на чужд символически капитал, който вероятно е законен, но е твърде далеч от нормите на приличие. Освен това намирам за несъвместимо с нормите на правото заявеното от фондация \"Комунитас\" намерение да дигитализира изцяло хартиеното издание до 2007 г. Все пак трябва да напомня, че до тази дата съдържанието на вестника не е нейно.\" Червенкова подчерта също, че зад днешната \"Култура\" освен екип стои и общност, за която той е важен. \"В името на тази общност ние ще се опитаме да направим вестник, който ще продължи най-доброто от сегашното издание. Затова сме обявили акция за набиране на средства\", обясни тя. Седмичникът \"Култура\" започва да излиза преди 61 години и има своя значима биография - преди под името \"Народна култура\", след 1989 - като \"Култура\". Негов главен редактор от 1990 г. е Копринка Червенкова. Екипът, който работи и до днес във вестника, смятан от мнозина за елитарна медия, успя да премине през най-тежките години на прехода, без да накърни авторитета на изданието и без да се поставя в нозете на някоя власт. На неговите страници могат да бъдат открити важни текстове и емблематични имена, маркирали последните 30 години. -", "date": "2018.05.23", "title": "Копринка Червенкова: Вестник \"Култура\" е нужен и трябва да бъде спасен"}
{"url": "https://www.dnevnik.bg/tehnologii/2018/05/23/3183788_novata_misiia_na_nasa_shte_sledi_dvijenieto_na_vodata/", "text": "Късно снощи от космическия център \"Ванденберг\" в Калифорния ракетата носител Falcon 9 изведе в космоса два апарата GRACE-FO (Gravity Recovery и Climate Experiment Follow-On). Те ще бъдат използвани за проследяване на непрекъснатото движение на водата на Земята, както и за изследване на промени върху и под повърхността на планетата, съобщава НАСА. Мисията е съвместна между САЩ и Германия и ще продължи пет години. Заедно с нея бяха изстреляни и пет комуникационни спътника. Двата изследователски апарата са разположени на 490 км от повърхността на Земята и се движат със скорост 7.5 км в секунда. Те обикалят планетата веднъж на всеки 90 минути. Двата спътника са на разстояние само 220 километра един от друг, което е оптималното разстояние за научните проучвания. \"GRACE-FO ще ни предостави уникални данни за това как функционира нашата сложна планета. Мисията има за цел да проследи ключови аспекти от движението на водата на Земята, което ще помогне за по-добри прогнози за очаквана суша, както и за по-качествена информация за използването на подпочвените води\", уточни Томас Зурбухен от НАСА. Двата спътника ще провеждат още наблюдения как се променят ледниците и ще следят малките пожари в Амазонските тропически гори, които могат да унищожат повече гори, отколкото обезлесяването. Ще са наблюдава и Австралия, която се движи нагоре и надолу с 2-3 милиметра всяка година поради промени в центъра на масата на Земята, причинени от движението на водата. Първите научни данни се очаква да бъдат публикувани след около седем месеца, уточняват от НАСА.", "date": "2018.05.23", "title": "Новата мисия на НАСА ще следи движението на водата на Земята и защо Австралия се мести"}
{"url": "https://www.dnevnik.bg/bulgaria/2018/05/23/3183785_ot_aresta_kmetut_na_mladost_e_uvolnila_edin_ot/", "text": "От ареста Иванчева е подписала заповед, с която освобождава своя заместник Румен Русев, каза за \"Дневник\" пиарът на района Петър Кърджилов. Довчера Русев беше изпълняващ длъжността кмет на \"Младост\". Причината бе, че посоченият от Иванчева за  неин заместник - Владимир Клисуров , заяви, че няма да изпълнява тази дейност. След това той  подаде молба за напускане , делегира правата си на Румен Русев и излезе в болничен. Днес Специализираната прокуратура  поиска Иванчева да бъде отстранена от поста . Причината е, че от ареста е подписвала документи в качеството си на кмет. Румен Русев бе посочен от Иванчева като  човек, който се  опитва да узурпира поста  на кмет на района, макар и самата тя да го назначи за зам.-кмет през лятото. Когато Столичният общински съвет  одобри изпълняващ длъжността кмет на района да е Владимир Клисуров , пред журналисти Румен Русев каза, че няма представа какво има предвид Иванчева. Заповедта за отстраняването на Русев е внесена от районната община \"Младост\" на 21 май, каза още Петър Кърджилов. Освен нея Иванчева е подписвала заявления за отпуски. Преди време проучване на \"Дневник\" сред юристи не даде еднозначен отговор дали Иванчева има законовото право да се разпорежда и да издава заповеди от ареста. Според някои и в момента подписаните от нея документи могат да бъдат оспорени, защото не са на официални общински формуляри. Иванчева е изпратила писмено искане до главния прокурор да се възползва от законовото си право на отговор. В ръкописното писмо-заявление до Сотир Цацаров Иванчева иска да се срещне с медиите и да има възможност да отговори на възникналите въпроси след ареста й и дадените от прокуратурата информации пред медиите. Заявлението е от 21 май.", "date": "2018.05.23", "title": "От ареста кметът на \"Младост\" е уволнила един от заместниците си"}
{"url": "https://www.dnevnik.bg/detski_dnevnik/2018/05/23/3183793_na_otelo_za_tiineidjuri_bezplatno_otiva/", "text": "Читателят на  \"Детски Дневник\"  с потребителско име BiGman1 спечели безплатния семеен билет за  концерта #отело  на 27 май от 19 ч. в зала \"България\". Печелившият, с когото редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът беше \"Какъв е жанрът на Шекспировата творба \"Отело\"?\", а верният отговор e трагедия. Според регламента на играта името на победителя беше изтеглено с жребий сред участниците, посочили правилния отговор. Концертът е последният от тазгодишния сезон на  поредицата \"Фортисимо Фамилия\" , която цели да привлече децата към класическата музика и инструменти. В ролята на мавъра от Венеция ще влезе популярният актьор Деян Донков. Негови партньори на сцената ще са Михаела Филева, Весела Бабинова и Валери Турманов, а музиката ще бъде изпълнена от Софийската филхармония под диригентството на Максим Ешкенази.", "date": "2018.05.23", "title": "На #отело за тийнейджъри безплатно отива..."}
{"url": "https://www.dnevnik.bg/evropa/2018/05/23/3183789_es_zapochva_ot_dogodina_pilotni_proekti_za_evropeiski/", "text": "Европейският съюз ще започне от 2019 г. пилотни проекти за \"европейски университети\" - мрежи от учебни заведения, в които може да се получи диплома с комбиниране на следване в различни страни от ЕС, обявиха българското председателство на Съвета на ЕС и Европейската комисия, цитирани от \"Франс прес\". Европейската комисия иска да лансира пилотни проекти през 2019 и 2020 г. в рамките на програмата \"Еразъм\", стана ясно след заседание на 28-те министри на образованието от ЕС в Брюксел. Пълното разгръщане на инициативата ще е през 2021 г. след анализ на пилотните проекти и при следващата многогодишна бюджетна рамка на ЕС. Европейските университети ще са групирания на съществуващи висши учебни заведения. Те ще позволят укрепване на трансграничното сътрудничество благодарение на дългосрочни институционни стратегии, заяви Европейската комисия. \"Те ще насърчат иновацията и отличните резултати, ще повишат мобилността на студентите и преподавателите и ще улеснят изучаването на езици. Това би трябвало да подобри конкурентоспособността в европейското висше образование\", добави Европейската комисия. Целта е до 2024 г. да съществуват около 20 такива университета. Мрежите може да се създават по различни признаци - географски, академичен (високи резултати в дадена дисциплина) или тематичен (енергетика, борба с глобалното затопляне и т.н.). В една мрежа трябва да участват най-малко три държави и три до шест висши учебни заведения. /БТА", "date": "2018.05.23", "title": "ЕС започва от догодина пилотни проекти за \"европейски университети\""}
{"url": "https://www.dnevnik.bg/biznes/2018/05/23/3183796_borisov_stokite_v_belene_ne_sa_domati_i_krastavici_ako/", "text": "Премиерът Бойко Борисов е на мнение, че оборудването за АЕЦ \"Белене\", с което България разполага, трябва да се оползотвори по някакъв начин, защото вече в проекта данъкоплатците са вложили 3.5 млрд. лв.  \"Ако не вземем някакви мерки за тази стока - тя не е домати и краставици, а ядрени ректори, от милиарди ще стане милиони и ще отиде за скрап. Не сме толкова богати, че да можем да си го позволим\", каза премиерът в началото на правителственото заседание, цитиран от \"Фокус\". Той иронизира, че алтернативата - да не се прави нищо, би означавала оборудването да влезе в музей, който щял да е \"най-скъпия музей за над 3.5 млрд. лв.\" Според премиера държавата вече си е извела нужните поуки, когато има задължително изкупуване на електроенергия, давайки за пример американските централи. Той каза, цитиран от БТА, че ще се водят преговори с евентуален купувач и инвеститор за АЕЦ \"Белене\", само ако той не поиска гаранции за задължително изкупуване на енергията, която се произвежда от централата. Допълни, че няма да се позволи да се издаде и държавна гаранция - т.е. държавата да се задължи с каквото и да било плащане по тази сделка. Междувременно на енергиен форум министърът на енергетиката Теменужка Петкова коментира пред журналисти, че най-голямата китайска държавна ядрена компания е заявила своя интерес за участие в реализацията на проекта за АЕЦ \"Белене\", и допълни, че от френската ядрена компания \"Фраматом\" има също заявен писмен интерес, съобщи БТА. Дали този интерес е реален, ще се разбере едва след като бъде обявена процедура за избор на стратегически инвеститор. По думите й процедурата трябва бъде разработена така, че да гарантира максимална публичност, прозрачност и обективни критерии. Министърът уточни, че не са възможни преговори в тази посока, без да са проведени такива и с конструктора на проекта и производителя на оборудването от \"Росатом\". Вчера от \"Росатом\" заявиха, че също имат интерес да участват в процедурата, когато тя бъде обявена. Министърът не коментира дали това ще е сред темите на разговори при предстояща визита на премиера Бойко Борисов в Москва и дали тя ще го придружава. Все пак Петкова напомни, че \"първо трябва да се види дали ще има зелена светлина от парламента\". Петкова не се ангажира и с коментар на идеята на президента Румен Радев за така наречения \"Български поток\". Българското правителство от години целенасочено работи за запазването на стратегическото място и роля на България на газовата карта на Европа и смятам, че резултатите са налице, коментира министърът.", "date": "2018.05.23", "title": "Борисов: Стоките в Белене не са домати и краставици, ако не вземем мерки, ще станат на скрап"}
{"url": "https://www.dnevnik.bg/biznes/2018/05/23/3183791_komisiiata_za_konkurenciia_se_zahvashta_sus_sdelkata/", "text": "След като през февруари собственикът на \"Нова телевизия\" обяви, че я продава, едва сега Комисията за защита на конкуренцията започва да разглежда сделката за придобиването на \"Нова броудкастинг груп\" от най-богатия бизнесмен в Чехия – Петр Келнер. Съобщението, че антимонополният регулатор започва да разглежда сделката, идва нетрадиционно късно, съобщава  \"Капитал\" . По информация на изданието документите от чешката компания са подадени в комисията още през април. Според Закона за защита на конкуренцията КЗК трябва да образува съответното производство в тридневен срок от постъпването на уведомлението, освен ако не са били установени нередовности в искането, които уведомителят се поканва да отстрани. След образуването на производство комисията има 25 работни дни, в които да излезе с решение, като срокът може да бъде удължен с още 10 дни по искане на компаниите. Изданието припомня, че има и друг подобен случай - през март компанията \"Инерком\" сезира комисията за намерението си да купи бизнеса на БЕЗ в България, а разглеждането на документите още не е започнало. В същото време аналогичното производство по сделката, с която депутатът от ДПС Делян Пеевски ще продаде половината от бизнеса си с печатни медии на българското дружество на американските кинопроизводители Nu Image, започна на следващия ден след обявяването на новината от двете страни. По информация на \"Капитал\" от началото на годината КЗК е сменила практиката си и вече действа като европейския си аналог - иска всички документи и цялата информация още преди да започне производството. Допреди това те са подавани и в хода на разглеждането. Сделката за \"Теленор\", при която собственик отново става чехът Петр Келнер, няма да бъде разглеждана от КЗК, тъй като е част от по-голяма международна сделка.  Инвестиционният му фонд PPF Group ще плати 185 млн. евро за най-голямата медийна група в България, която включва седем телевизионни канала и 19 онлайн компании с общи приходи 100 млн. евро за 2017 г.", "date": "2018.05.23", "title": "Комисията за конкуренция се захваща със сделката за \"Нова телевизия\""}
{"url": "https://www.dnevnik.bg/sport/2018/05/23/3183817_arsenal_obiavi_unai_emeri_za_naslednik_na_arsen_venger/", "text": "Нова зора, нова ера, нова глава.\" Така \"Арсенал\" обяви назначението на Унай Емери за старши треньор на клуба. Баският специалист наследява  Арсен Венгер , който водеше \"артилеристите\" в продължение на 22 години. Емери пристига в Северен Лондон, след като през последните две години беше треньор на ПСЖ. Във френската столица Емери спечели седем трофея (титла, две купи на Франция, две купи на лигата и две суперкупи) с тима за два пълни сезона. В кариерата си 46-годишният баск е водил още \"Лорка\", \"Алмерия\", \"Валенсия\" и \"Севиля\" в родината си, както и руския \"Спартак\" (Москва). Емери изведе \"Севиля\" до купата в Лига Европа в три поредни сезона (2013-2014, 2014-2015 и 2015-2016) и веднъж игра финал за Купата на Испания. По-рано днес сайтът на специалиста  загатна, че той поема \"Арсенал\", след като в него се появи съобщение, гласящо: \"Горд съм да бъда част от семейството на \"Арсенал\". \"Развълнуван съм, че се присъединявам към един от най-великите клубове в света. \"Арсенал\" е познат и обичан заради своя стил на игра и това, че развива млади играчи. Начинът, по който клубът функционира, го прави специален и аз се радвам за тази огромна възможност, която ми се предоставя\", каза Емери. Той ще даде пресконференция в Лондон в 16 ч., на която ще представи и екипа си. Според някои от последните информации е възможно легендата на \"Арсенал\" Тиери Анри да бъде помощник на Емери. Допреди седмица бившият футболист на \"Арсенал\" и настоящ асистент в \"Манчестър сити\" Микел Артета се считаше за фаворит за поста. В крайна сметка клубът се насочи към Емери, а за поста са били интервюирани още седем души. \"Постиженията на Унай говорят сами за неговите качества. Където и да е бил, той постига успехи и успява да развива млади играчи, правейки ги звезди. Нямаме съмнения, че той пасва на философията на \"Арсенал\", а неговата здрава работа и страст ще помогнат на клуба ни да върви напред\", каза изпълнителният директор на \"Арсенал\" Айвън Газидис. Той добави, че са били направени интервюта с много специалисти, които са включвали срещи и видеоанализиране на техните отбори. Мажоритарният собственик на \"Арсенал\" Стан Крьонке разкри, че зад избора на Емери стоят няколко важни фактора. \"Неговата любов към футбола, знанията му и енергията, която излъчва, са страхотни. Освен това той е много добре запознат с нашия клуб и играчите ни. Интересува се много от Висшата лига и освен това споделя нашите възгледи. Той иска да продължи започнатото от Арсен Венгер\", каза Крьонке. От \"Арсенал\" представиха на сайта си Емери като старши треньор. Вероятно неговите пълномощия в трансферната политика няма да са големи, след като преди време клубът назначи бившия служител на \"Борусия\" (Дортмунд) Свен Мислинтат за главен скаут. Емери е едва вторият чуждестранен специалист в историята на \"Арсенал\". Преди Венгер да работи в Северен Лондон между 1996 и 2018 г., нито един от мениджърите на клуба не е бил роден извън Обединеното кралство.", "date": "2018.05.23", "title": "\"Арсенал\" обяви Унай Емери за наследник на Арсен Венгер"}
{"url": "https://www.dnevnik.bg/bulgaria/2018/05/23/3183820_pravitelstvoto_predloji_radostin_iliev_za_direktor_na/", "text": "На днешното си заседание правителството предложи на президента Румен Радев да назначи полк. Радостин Илиев за директор на Щаба на отбраната, както и да бъде удостоен със звание бригаден генерал. В момента той е заместник военен представител във Военния комитет на Европейския съюз в постоянното представителство на България в Брюксел. Като директор на Щаба на отбраната Илиев ще координира дейността на административните му звена и ще организира взаимодействието с останалите административни структури от Министерството на отбраната.", "date": "2018.05.23", "title": "Правителството предложи Радостин Илиев за директор на Щаба на отбраната"}
{"url": "https://www.dnevnik.bg/biznes/2018/05/23/3183815_s_8_poveche_bulgari_sa_putuvali_prez_purvoto/", "text": "През първото тримесечие на 2018 г. около 1 млн. българи са пътували с цел туризъм, което е с 8.2% повече в сравнение с година по-рано. Това показват данните на Националния статистически институт. Повечето - 84.2%, са пътували само в страната, 13.2% - само в чужбина, а 2.6% са пътували както в страната, така и в чужбина. Очаквано най-много през периода са пътували българите на възраст 25 - 44 години - 441.6 хил., или 44.1% от всички пътували. Във всички възрастови групи преобладава относителният дял на пътуванията в страната, като най-висок е този дял при хората на възраст 25 - 44 години - 90% от пътувалите в тази възрастова група. При пътуванията в чужбина делът на пътувалите на възраст 15 - 24 години е най-голям - 20.5% от пътувалите в съответната възрастова група По-голяма част от туристическите пътувания както в страната (43.9%), така и в чужбина (47.9%) са били с цел \"почивка и екскурзия\". Над 1.4 млн. от пътуванията, или 94%, са били лични. Относителният дял на самостоятелните пътувания без резервация в страната е 95.9%, а на тези в чужбина - 78.9% В структурата на разходите по видове с най-голям относителен дял в страната са тези за храна - 37.9%, докато в чужбина са разходите за транспорт - 33.5%.  През първото тримесечие на 2018 г. средният разход при пътуване с лична цел на човек е 186.23 лв. в страната и 577.12 лв. в чужбина. Същевременно разходите на човек за професионално пътуване са средно 156.38 лв. в страната и 946.21 лв. в чужбина.", "date": "2018.05.23", "title": "С 8% повече българи са пътували през първото тримесечие"}
{"url": "https://www.dnevnik.bg/bulgaria/2018/05/23/3183714_iordanka_fandukova_iznasiat_se_neverni_danni_za/", "text": "Изнасят се неверни данни за инсталацията за битови отпадъци. Тя е подкрепена от Европейската комисия от 2012 г Работи се от една от най-големите компании в тази сфера, имаме грижата за околната среда. Това коментира столичният кмет Йорданка Фандъкова в ефира на БНТ. Тя уточни, че производството на енергия от отпадъци е важна част от кръговата икономика и от решаването на проблема с битовите отпадъци в цял свят. \"Проектът е насочен към максималното отделяне за рециклиране на отпадъците. Той ще бъде представен за одобрение, ще мине през всички ресорни дирекции на Европейската комисия\", каза тя. Тя коментира и темата за детските градини и училищата. \"Вече построихме 92 нови сгради, увеличихме местата с над 16 хиляди. Тази година ще бъдат готови още три нови детски градини. В предучилищното образование достигнахме обхват на 98% от децата. В много райони има свободни места, затова сега се съсредоточаваме в отделни райони, в които няма училища и детски градини\", съобщи столичният кмет.", "date": "2018.05.23", "title": "Йорданка Фандъкова: Изнасят се неверни данни за инсталацията за битови отпадъци"}
{"url": "https://www.dnevnik.bg/sviat/2018/05/23/3183825_merkel_diskretno_se_obrushta_kum_pekin_za_da/", "text": "Германският канцлер Ангела Меркел ще бъде изправена пред изпитанието да действа деликатно, дипломатично и балансирано, когато тази седмица посети Китай. Визитата ѝ е помрачена от търговските заплахи на президента Доналд Тръмп и неговото решение да изтегли САЩ от иранското ядрено споразумение. Германия и Китай,  две държави износители, които имат голям търговски излишък със Съединените щати, се озоваха на мушката на Тръмп и се мъчат да запазят многостранния световен ред, основаващ се на правила, от който зависи тяхното благоденствие. Докато домакините на Меркел може и да горят от желание да изпратят послание към Вашингтон за пълна китайско-германска солидарност, то тя самата няма да е склонна да покаже прекалено открито обща позиция с Пекин в конфронтация с дългогодишен съюзник на Берлин. Правителството на Меркел споделя много от безпокойствата на администрацията на Тръмп за  китайските бизнес практики . И при това положение канцлерът ще се стреми да изпрати двойно послание, съчетаващо силна защита на мултилатерализма и критичен призив към Пекин да играе честно в сектора на търговията и инвестициите. \"Политиките на Тръмп превърнаха тази доста рутинна визита за отбелязване на началото на новото германско правителство в посещение със специално значение\", каза Себастиан Хайлман, директорът на MERICS, берлински мозъчен тръст за Китай. Германски дипломат определи посещението като много труден балансиращ акт за канцлера, който пътува миналия месец до Вашингтон, за да лобира пред Тръмп да не изтегля  САЩ от иранската ядрена сделка , само за да види как той прави именно това броени дни по-късно и заплашва със санкции европейските фирми, които продължават да спазват споразумението. Посещението ще е единадесетото за Меркел в Китай, откакто стана канцлер през 2005 година. Придружена от делегация от около 20 ръководители на германски компании, тя ще даде съвместна пресконференция с китайския премиер Ли Къцян в четвъртък, преди да присъства на вечеря, дадена от президента Си Цзинпин. В петък Меркел ще пътува до китайския град Шънчжън за разговори с представители на местните власти, а след това ще уважи откриването на \"иновационен център\" на Германската търговско-промишлена камара и ще посети завод на Siemens и китайска стартъп компания. Застраховка срещу Тръмп В Германия се наблюдава нарастващо безпокойство за ролята на китайската държава в икономиката при президента Си - от нов закон за киберсигурността, през влиянието на функционери на комунистическата партия в смесени дружества до инициативата \"Произведено в Китай 2025\", на която някои гледат като на заплаха за доминиращите позиции на германската индустрия. При условие че германските компании обаче продължават да развиват  процъфтяващ бизнес в Китай , правителството на Меркел е подложено на вътрешен натиск да не възприема конфронтационна позиция, така както направи Тръмп, заплашвайки Китай с търговски мита за милиарди долари. \"Въпреки безпокойствата германските компании въртят много успешен бизнес в Китай\", заяви Хюберт Линхард, председател на Азиатско-тихоокеанския комитет на германския бизнес. \"Много компании правят значителен дял от своите приходи там. Китай е пазар, от който наистина се нуждаем.\" Торстен Бенер, директор на института Global Public Policy в Берлин, каза, че германското правителство би предпочитало да работи с американската администрация, за да издейства от Пекин отстъпки в областта на търговията и инвестициите. Общ подход изглежда невъзможен при Тръмп, заяви той, и затова Германия почувства необходимост да \"се застрахова срещу най-лошите изстъпления\" на американския президент. По редица важни световни въпроси - от промените в климата, през свободната търговия до иранската сделка - Берлин сега има повече общо с Пекин, отколкото с Вашингтон. \"В момент, когато администрацията на Тръмп не изглежда заинтересована от трансатлантическото партньорство, Европа трябва да се грижи за своите интереси\", заяви Михаел Шефер, бивш германски посланик в Китай, който сега е председател на фондацията BMW. \"Част от това е намирането на партньори, с които да може да работи в защита на тези интереси. Китай е способен да играе важна роля в много от тези области.\" /БТА", "date": "2018.05.23", "title": "Меркел дискретно се обръща към Пекин, за да противостои на Тръмп"}
{"url": "https://www.dnevnik.bg/bulgaria/2018/05/23/3183856_v_maturata_ima_tehnicheska_greshka_koiato_se_prikriva/", "text": "\" Във въпрос 7 отговор Б на матурата има техническа грешка , която се прикрива, като Министерството на образованието и науката си измислят нова граматика.\" Това коментира езиковедът от Нов български университет доц. Борислав Георгиев в ефира на Би Ти Ви. Става дума за изречението \"Убедително написаното писмо на младия и амбициозен кандидат впечатли комисия\". Той обясни, че в случая става дума за конкретно мотивационно писмо, изпратено от конкретен човек, и поясни, че ако говорим за произволна комисия, няма показателно местоимение. \"Тук има семантична грешка и колкото и на МОН да им се иска като с нож да разрежат едното от другото, то не става\", допълни Георгиев. \"Жалко е, че всека година по това време настава истерия покрай матурите, започваща с мерките по сигурността, дебненето на дванадесетокласниците повече, отколкото затворниците\", коментира другият събеседник в студиото - Цвета Брестничка, която е председателят на асоциация \"Родители\". При подобни грешки и спорове има свръхреакция, защото изпитът е важен за зрелостниците и техните родители\", добави тя. \"90% от българите не се справят с пълния и краткия член\", посочи още доц. Георгиев в коментар за нивото на граматичните познания у нас. \"Много хора не се справят, защото начинът, по който се преподават граматика и правопис, е убийствен – така че да отврати децата, а не да има даде възможност да пишат грамотно\", каза той. Според официална позиция на министерството на образованието във въпроса няма грешка. \"Когато говорим за граматични грешки, това означава, че посочването е свързано с нарушаване на граматично правило\", заяви държавният експерт по български език в МОН Александър Трингов по повод твърдения за грешен отговор на задачата, съобщи агенция \"Фокус\", като цитира пресцентъра на министерството.", "date": "2018.05.23", "title": "В матурата има техническа грешка, която се прикрива от министерството, смята езиковед"}
{"url": "https://www.dnevnik.bg/zelen/2018/05/23/3183821_prokuraturata_vuzloji_na_angelkova_proverki_po/", "text": "Върховната административна прокуратура възложи на министъра на туризма Николина Ангелкова проверка за законност по спазване на Закона за устройството на територията на черноморското крайбрежие, съобщи пресцентърът на държавното обвинение. Тя ще включва и инспекция на специални законови изисквания като: - обезпечаване на свободния достъп до морските плажове без определяне на такси за това; - осигуряване не по-малко от 50 на сто от активната плажна площ за свободно разполагане на плажни принадлежности от страна на посетителите. По силата на закона тази площ трябва да е равностойна като достъп до морето със зоните с разположени от концесионера или наемателя плажни принадлежности, които той предоставя възмездно на посетителите на морския плаж, и да е обозначена на морския плаж и на указателни табели; - законосъобразно поставяне на преместваеми обекти и съоръжения за осъществяване на задължителните дейности на морския плаж и за спортно-развлекателна дейност и заведения за бързо обслужване и др. Последния пример бе с и здигнатите от концесионера ограждения  на плаж \"Делфин\", които ограничиха достъпа на гражданите. Със случая се зае министерството на туризма, откъдето заявиха, че ще премахнат оградата. Според закона задължителни са дейностите по осигуряване на водното спасяване, по обезопасяване на прилежащата акватория, здравното и медицинското обслужване и санитарно-хигиенното поддържане на морския плаж, а обектите и съоръженията за спортно-развлекателна дейност и заведения за бързо обслужване по правило могат да заемат общо до 2 на сто от площта на морския плаж. Срокът за извършване на проверката е двумесечен, след което на прокуратурата ще се представи обобщена информация за констатираните нарушения, предприетите конкретни мерки и действия за отстраняване на разкритите случаи на неспазване на закона и последиците от тях и за санкциониране на виновните. Целта на проверката е гарантиране на спокойното ползване на морските плажове през целия летен сезон, подчертават от прокуратурата.", "date": "2018.05.23", "title": "Прокуратурата възложи на Ангелкова проверки на свободния достъп до плажовете"}
{"url": "https://www.dnevnik.bg/sport/2018/05/23/3183836_osminata_futbolni_fena_zadurjani_za_sbivane_v_plovdiv/", "text": "Осмината футболни фенове, които бяха задържани в Пловдив за сбиване, ще бъдат съдени по бързата процедура. Районната прокуратура в града внесе осем бързи производства за хулиганство срещу задържаните за  сбиването по време на галавечерта по смесени бойни изкуства на 19 май  в зала \"Колодрума\". Разследването по делата е приключило в рамките на разпореденото от наблюдаващите прокурори 72-часово задържане на осмината обвиняеми. В този срок били разпитани множество свидетели, приобщени записи от видеокамери и извършени други процесуално-следствени действия, съобщава пресцентърът на държавното обвинение. В петък галавечерта Fuerte en el RING, която включваше 16 мача по бокс и кикбокс, беше прекратена заради масово сбиване между публиката. След боксовата среща между Владислав Кънчев и Виктор Николов хора от двете части на залата се сбиха. Причината е, че Кънчев е част от ултрас фракцията на ЦСКА Animals, а Николов - от клуба по бокс \"Лаута арми\", в който са голяма част от запалянковците на \"Локомотив\" (Пловдив). След сбиването се намесват специализирани сили на полицията, а боят продължава и на паркинга пред зала \"Колодрума\". Сбиването в Пловдив не е първият инцидент между двете агитки. Преди шест месеца мачът между \"Локомотив\" и ЦСКА  от 17-ия кръг на шампионата в Пловдив  беше прекъснат за кратко заради навлизане на фенове на пистата и масов бой. След инцидентите през ноември 11 души бяха задържани.", "date": "2018.05.23", "title": "Осмината футболни фенове, задържани за сбиване в Пловдив, отиват на съд за хулиганство"}
{"url": "https://www.dnevnik.bg/sviat/2018/05/23/3183846_muktada_sadr_obeshtava_reformi_v_irak_no_iran_go/", "text": "Иракският шиитски духовник бунтар Муктада Садр, чиято политическа коалиция победи подкрепяните от Иран кандидати и се класира първа на националните избори, казва, че иска да състави правителство, което да поставя иракчаните на първо място. Избирателната комисия обяви в събота сутринта, че някогашният войнствен проповедник, превърнал се в популист, който отдавна говори открито както срещу иранското, така и срещу американското влияние в Ирак, е победил своите съперници от върхушката. Самият Садр, запомнен като водач на бунт срещу американските сили след нахлуването през 2003 г., не се кандидатира за депутат и едва ли ще стане министър-председател, но ще контролира значителен брой места (в парламента) и вече започна неофициални преговори за съставяне на правителство. Говорителят на политическия блок на Садр - \"Сайрун\", Салах Обейди заяви пред \"Асошиейтед прес\", че суверенитетът на Ирак ще бъде новият \"ръководен принцип\" на правителството. \"Предупреждаваме всяка друга страна, която иска да се намеси в иракската политика, да не върви против иракския народ\", каза той. Садр обаче ще установи, че макар че е в позиция да номинира министър-председател и да определя политическия дневен ред през следващите четири години. Водещата шиитска сила в Близкия изток има преки контакти с някои от най-влиятелните политици в Ирак и се опитва да ги събере в коалиция, за да подкопае Садр. Възходът на Садр заплашва претенциите на Иран да говори от името на  шиитското мнозинство в Ирак  - прецедент, който може да подхрани независими шиитски движения на други места. Освен това ще има съперничество за висши министерски постове - политически назначения, които са източник на покровителство и полицейска и военна сила. Самият Садр се стреми да бъде сравнително по-незабележим. Но в четвъртък той предприе пиар ход, който, изглежда, беше насочен към Иран, като се появи заедно със своя съперник - духовника Амар Хаким, който през последните години се отдалечава от орбитата на Иран, и каза, че двамата споделят сходни виждания за следващото правителство. Техеран изпрати висшия си регионален военен командир генерал Касем Солеймани, за да изгради коалиция като противотежест на Садр, каза запознат със срещите командир на иракска шиитска милиция. Това е червена линия\", каза командирът, който пожела да остане анонимен поради деликатността на дискусиите. Садр има сложни отношения с Иран. Той поддържа близки връзки с иранското политическо и религиозно ръководство, но през последните години отхвърля доставянето на ирански боеприпаси за шиитските милиции в Ирак и в същото време поддържа свои т.нар. Бригади на мира в свещения град Самара, северно от Багдад. Бившата милиция на Садр \" Армия на Махди \", която предвождаше бунт срещу САЩ, влезе в ожесточен сблъсък с подкрепяната от Иран организация \"Бадр\" миналото десетилетие. Милициите запълниха празнините, оставени от иракската армия, след като войниците дезертираха от позициите си при светкавичното настъпление на групировката \"Ислямска държава\" през лятото на 2014 г. С напътствия от иранския Корпус на гвардейците на ислямската революция те обърнаха хода на първоначалното настъпление. В следващите години милициите, които съгласуваха действията си с подкрепяните от САЩ иракски сухопътни сили, бавно отблъснаха бойците на ИД. Ирак обяви победа над групировката миналата година. Садр казва, че иска милициите да станат част от националните сили за сигурност - ход, който Иран трудно би приел. Иран също така се тревожи от инициативите, предприемани напоследък от Садр към Саудитска Арабия и Обединените арабски емирства, които участват във войни с Техеран чрез подкрепяни от тях групировки в Сирия и Йемен. през август, което накара твърдолинейния ирански вестник \"Кейхан\" да го обвини, че \"се продава\" на династията Сауд. Садр едва ли ще може да изгради управляваща коалиция без съюзените с Иран политически групи. Те имат достатъчно гласове, за да съставят своя коалиция, която може да оспори правото на Садр да определи министър-председател. Изборен съюз от милициите, наречен \"Фатах\" и ръководен от командира на организация \"Бадр\" Хади ал Амири, спечели само седем места по-малко от блока на Садр. \"Сайрун\" спечели 54 места в 329-членното иракско национално събрание - много под 165-те места, необходими за мнозинство. Милициите контролират влиятелното вътрешно министерство в приключващото мандата си правителство и ще очакват подобна силна позиция в новото. Изглежда, че Садр е склонен да се стреми да спечели подкрепата на досегашния министър-председател Хайдер Абади, който е смятан за центрист, когато става дума за иранските и американските интереси, и който, изглежда, се колебае между Садр и Амири. Но Техеран все още има значително влияние върху блока на Абади \"Наср\", който включва няколко съюзени с Иран личности, в това число един новоизлюпен депутат, подложен на американски санкции за предполагаемо финансиране на иранския Корпус на гвардейците на ислямската революция. върху тези личности да изоставят Абади и да провалят съюз на Садр, ако формулировката не е по вкуса на Техеран, каза западен дипломат, общуващ с участващите страни. Дипломатът пожела да остане анонимен заради правилата за изявления пред медиите. Това дава на Иран и на Абади възможности за влияние върху Садр за смекчаване на позициите му за милициите и Иран. Над преговорите е надвиснала негласната заплаха от всички страни да мобилизират своите последователи и милиции, ако преценят, че са измамени. Общият ефект може да е тласкане на блока на Садр към по-широка управляваща коалиция, която да разводни неговия дневен ред за реформи. Добрият му изборен резултат означава, че следващият министър-председател ще трябва да въведе закон за държавната служба, който Садр подкрепя като противоотрова срещу ширещата се корупция в Ирак, каза издателят на информационния бюлетин за политика и сигурност \"Инсайд ираки политикс\" Кърк Соуел. Но това не значи, че правителството или парламентът ще го одобрят. \"Няма да има работещо мнозинство, каза Соуел. Ще има разнородно коалиционно правителство, което въобще няма да бъде по-стабилно от последното.\" /БТА", "date": "2018.05.23", "title": "Муктада Садр обещава реформи в Ирак, но Иран го притиска"}
{"url": "https://www.dnevnik.bg/detski_dnevnik/2018/05/23/3183859_spornata_zadacha_v_maturata_po_bulgarski_ezik_niama_da/", "text": "Спорната задача в теста по български език и литература за 12 клас, в която зрелостниците трябваше да открият граматични грешки и която предизвика полемики, няма да се зачита. Какъвто и отговор да са дали дванадесетокласниците на задачата, те ще получат една точка, обявиха на брифинг днес от министерството на образованието. След обявяването на верните отговори от матурата в понеделник в социалните мрежи бурно се дискутира седми въпрос от теста и дали той е сгрешен. Вчера от министерството на образованието потвърдиха, че  верният отговор е Б и няма грешка  във файла с верните отговори, публикуван на сайта на образователното министерство. 7. В кое от изреченията НЕ е допусната граматична грешка? А) Гласуваните поправки в новия закон ще засегнат пряко въздушния и сухопътен транспорт в страната. Б) Убедително написаното мотивационно писмо на младия и амбициозен кандидат впечатли комисия. В) Още утре г-н Каменов, адвоката на братовчедка ми, ще те потърси, за да подготвиш необходимите документи. Г) По Искърско дефиле, което е с дължина около 100 км, са разположени множество интересни обекти. Според родители и някои езиковеди обаче  изречението е грешно, защото думата \"комисия\" в него трябва да бъде членувана. \"В подточка Б категорично няма нарушена граматична норма и не е допусната грешка. В словосъчетанието \"впечатли комисия\" не е задължително - няма правило, което да изисква членуване на допълнение, което е употребено след глаголна форма в минало свършено време. Тоест \"комисията\" може да е известна, може да не е известна и в случая това изречение е извадено от контекст. Няма задължителен характер членуването на въпросната дума\", посочи вчера държавният експерт по български език в МОН Александър Трингов. По-рано днес езиковедът от Нов български университет доц. Борислав Георгиев заяви в ефира на Би Ти Ви, че в случая става дума за конкретно мотивационно писмо, изпратено от конкретен човек, и поясни, че ако се говори за произволна комисия, няма показателно местоимение. \"Тук има семантична грешка и колкото и на МОН да им се иска като с нож да разрежат едното от другото, то не става\", каза той.", "date": "2018.05.23", "title": "Спорната задача от матурата по български език няма да се зачита"}
{"url": "https://www.dnevnik.bg/sport/2018/05/23/3183809_podkupi_mejdu_1000_i_4000_dolara_sa_v_osnovata_na/", "text": "Подкупи между 1000 и 4000 долара са в основата на мащабния скандал с уредени мачове в украинския футбол. Това се казва в доклад на Икономическата полиция в страната. Преди ден беше проведена мащабна акция по разкриване на схема за манипулиране на мачове. Разследват се 35 от професионалните 52 клуба в четирите лиги на украинския футбол. \"Документирана е незаконна дейност на пет престъпни групи и 35 професионални клуба. В рамките на този случай служители на Икономическа полиция извършиха 40 претърсвания в десет региона в страната\", каза вътрешният министър на Украйна Арсен Аваков. Той добави, че по време на акцията са събрани достатъчно доказателства за дейността на петте престъпни групи. \"Криминалните групи включват президенти на футболни клубове, бивши и настоящи играчи, съдии, треньори и граждани на Украйна, които не работят в клубовете. В акцията се включиха служители на Икономическа полиция, Националната следствена служба, както и Дирекцията за борба с организираната престъпност. Установено е участието на повече от 320 души в престъпната схема. Става въпрос за 57 футболни срещи\", добави още Аваков. Според данните на полицията годишният оборот от договорени мачове в Украйна е 5 милиона долара. Точните резултати на предварително договорените мачове се залагат в букмейкърски къщи, регистрирани в Азия. \"Организаторите на криминалната схема предприемат всички мерки мачовете да завършат както трябва. Те подкупват играчи, съдии и собственици на клубове. Понякога се действа само със заплахи. Сумите, които са установени като подкупи, са между 30 хил. и 100 хил. гривни (между 1000 и 4000 долара)\", се казва в доклада на Икономическата полиция. Полицията цитира случай, при който представител на ФК \"Суми\" предлага 30 000 гривни на съдията за равенство срещу ФК \"Волин\" и 100 хиляди за победа. По-късно тимът печели и реферът получава обещаната сума. Съдията е получил парите ден по-късно в заведение за бързо хранене от човек от клуба победител. Пет от разследваните клубове са от елитната дивизия на Украйна. Сред тях обаче не са шампионът \"Шахтьор\" (Донецк) и най-титулуваният отбор в страната \"Динамо\" (Киев).", "date": "2018.05.23", "title": "Подкупи между 1000 и 4000 долара са в основата на скандала с уредени мачове в Украйна"}
{"url": "https://www.dnevnik.bg/bulgaria/2018/05/23/3183855_ski_uchilishtata_da_se_sertificirat_po_novi_pravila/", "text": "Ски училищата да се сертифицират по нови правила, предвиждат промени в Закона за туризма, предлагани от министър Николина Ангелкова и  публикувани на правителствения портал за обществени консултации . Според вносителите от ведомството те облекчават сегашната процедура по регистрация. Текстът предвижда ски училищата да бъдат вписвани в Националния туристически регистър, като отпада това изискване за отделните ски учители.  Сега действащият Закон за туризма задължава ски учителите да упражняват професията си чрез ски училищата. \"От това възникна необходимост от тяхната сертификация и съответно отпадане на изискването на вписване на ски учителите в Националния туристически регистър\", мотивират поправките от ведомството на Ангелкова.  Въвеждането на сертифициране на ски училищата ще създаде унифициран режим за преценка на качеството на услугите, предлагани от ски училищата, обясняват в мотивите си вносителите. Условията и редът за сертифициране ще се определят с наредба, издадена от министъра на туризма. Детайлно е разписано кои са лицата, които могат да извършват дейност като ски училище, както и необходимите документи за стартиране на процедура по сертифициране.  Режимът по сертифициране е с облекчени условия, като е предвидено заявление-декларацията да се разглежда от определени от министъра на туризма длъжностни лица. С мотивирано предложение те ще предлагат откриване на процедурата по сертифициране на ски училището в случаите, когато документите отговарят на изискванията.  След откриване на процедурата министърът на туризма ще определя комисия за проверка на място, в която се включват и представители на Министерството на образованието и науката и на Министерството на младежта и спорта.  Констативният протокол от проверката ще се представя на новосъздадена   Тя ще се произнася с мотивирано предложение за издаване на сертификат или за отказ.  Сертификатът да бъде валиден 5 години, гласят новите правила. За извършването на дейност като ски училище без вписване в регистъра са предвидени санкции.", "date": "2018.05.23", "title": "Ски училищата да се сертифицират по нови правила, предвиждат промени в Закона за туризма"}
{"url": "https://www.dnevnik.bg/biznes/2018/05/23/3183850_evropeiskata_komisiia_ne_smiata_che_bulgariia_e_gotova/", "text": "Надяващата се да влезе в еврозоната България не отговаря на критериите за приемането на единната европейска валута. Това е позицията на Европейската комисия, която се очаква да бъде оповестена днес, обяви \"Ройтерс\". Тя се съдържа в оценка за всички страни членки, които един ден трябва да приемат еврото. За разлика от по-големи и по-богати страни от ЕС, които все още ползват националната си валута, като Полша и Швеция България, която е най-бедният член на съюза, има голямо желание да влезе в общия валутен съюз, като влезе в така наречената чакалня сега или през юни, посочва агенцията. В края на април  Бойко Борисов заяви пред журналисти , че \"до 1 година страната може да се поздрави с успех\" и да попадне в т.нар. механизъм ЕРМ 2. \"Влизането в чакалнята е свързано с покриване на условия и критерии. Не става бързо. Подготовката е важна, Гърция не беше готова и изпадна в криза\", подчерта Московиси. С изключение на Великобритания, който догодина се очаква да напусне общността, и Дания, която постоянно отказва да приеме еврото, останалите страни са юридически задължени да влязат в еврозоната някой ден. Страната не изпълнява критериите \"В светлината на оценката за юридическата съвместимост и на изпълнението на критериите за конвергенция и взимайки предвид допълнителни релевантни фактори, Еврокомисията приема, че България не изпълнява условията за приемането на еврото\", гласи оценката на Брюксел, цитирана от \"Ройтерс\". Агенцията припомня, че условия за приемане на еврото са дългосрочно ниски лихви и инфлация, както и нисък бюджетен дефицит и държавен дълг, както и стабилен курс на местната валута спрямо еврото. Освен това да има независима централна банка и да е добре интегрирана в икономиката на еврозоната. Комисията ще обяви, че България има ниска инфлация и стабилни публични финанси, но законът, по който работи централната й банка, не гарантира в достатъчна степен нейната независимост. Представители на три от институциите, от чието мнение най-много зависи дали България ще направи първата стъпка към еврото, пристигат в сряда София, за да обсъдят плановете на страната да кандидатства за влизане в европейския валутен механизъм ERM II, по-популярен като чакалнята на еврозоната, съобщава \"Капитал\". Днес се очаква и освен Европейската комисия, но и Европейската централна банка да оповести публично оценката си готовността на страните за еврозоната. Изданието посочва, че тези доклади се чакат от правителството, за да ги използва за формален повод да заяви желанието си България да влезе в чакалнята. Третият кабинет на Борисов се надяваше да постигне тази цел, възползвайки се от домакинството на европредседателството.  Според източници на вестника пристигащите в България по-скоро имат за цел да разубедят правителството да кандидатства сега. Намерението на кабинета е до края на юни да даде тази заявка. В края на месеца след среща с еврокомисаря и заместник-председател на Европейската комисия Валдис Домбровскис, отговарящ за еврото и социалния диалог, Борисов обяви, че Брюксел настоява България първо да се присъедини към банковия съюз, а после да влезе в чакалнята на еврозоната. Европа се напряга от желанието на България Настояването на България още през юни да кандидатства за влизане в чакалнята създава напрежение в останалите страни от валутния съюз, защото когато страната престои 2 години в ERM II и промени закона, по който работи централната й банка, тя ще е отговорила на всички формални критерии и ще се наложи да бъде приета, посочва \"Ройтерс\". Допълва, че много страни, които вече са приели еврото, не са съгласни България да се присъедини в близко бъдеще. Причината е корупцията в страната и как тя може да се отрази на стабилността на местните банки. Това е и причината Еврогрупата да иска България първо да влезе в банковия съюз, което ще даде възможност на Европейската централна банка да се намеси в решаването на проблемите с нестабилността и обема на необслужваните кредити, преди да се стигне до влизане в еврозоната. Агенцията припомня тезата на българското правителство, че влизането в банковия съюз не е нито критерий за влизане във валутния съюз, нито в чакалнята, но в крайна сметка решението за допускането на страната в нея е в ръцете на ЕЦБ и на правителствата на страните от валутния съюз. \"Хората са притеснени, че ако София не се подготви добре за приемане на еврото, един ден ще се превърне във втора Гърция\", коментирал пред \"Ройтерс\" анонимен източник на висок пост в страна от еврозоната. \"Гръцката рана е все още прясна в съзнанието на хората и пречи на възприемането на амбициите на България за еврото\", допълва той.", "date": "2018.05.23", "title": "\"Ройтерс\": Европейската комисия не смята, че България е готова да приеме еврото"}
{"url": "https://www.dnevnik.bg/zelen/2018/05/23/3183875_kabinetut_predlaga_oblekcheniia_za_biznesa_svurzani_s/", "text": "Облекчения за инвестиционните бизнес намерения, свързани със задължителните процедури за оценка въздействието им върху околната среда, са заложени в промени в Закона за опазване на околната среда, предложени от правителството на заседанието тази сряда. Поправките целят облекчаване на административната тежест за бизнеса, гласят мотивите. С промените се урежда възможност за обединена процедура при инвестиционни предложения, които подлежат едновременно на три процедури – задължителна оценка за въздействие върху околната среда, комплексно разрешително и/или доклад за безопасност. Възложителите ще имат възможност да избират дали трите процедури да вървят заедно или поотделно. В общата процедура се събират и оценяват изискванията по трите процедури само в рамките на ОВОС. Това води до намаляване на общата продължителност два или три пъти. Общата процедура спестява разходи на инвеститорите. Намалява се и броят на изискваните документи, тъй като ще се събират по служебен път, както и срокът за издаване, преразглеждане и актуализиране на комплексните разрешителни. Същевременно при обединена процедура се гарантира, че са изпълнени изискванията за опазване на околната среда и човешкото здраве и при следващите етапи на разрешаване и експлоатация. Намалява се също и срокът за определяне на приложимата процедура при планирани промени в работата на инсталации с издадено комплексно разрешително. Постига се облекчаване на бизнеса и насърчаване прилагането на доброволни ангажименти по опазване на околната среда чрез схемата EMAS и схемата на ЕС за екомаркировка. Законопроектът оптимизира процеса по обществен достъп до информацията за инвестиционните предложения. Предвижда се компетентният орган да обявява предложенията на интернет страницата си и да уведомява писмено кмета на съответната община, район или кметство, който обявява инвестиционното предложение на интернет страницата си или на друго обществено място. Във връзка с предложените промени се правят и изменения в Закона за биологичното разнообразие, Закона за управление на отпадъците, Закона за водите, Закона за чистотата на атмосферния въздух и в други нормативни актове.", "date": "2018.05.23", "title": "Кабинетът предлага облекчения за бизнеса, свързани с екологичните оценки на проекти"}
{"url": "https://www.dnevnik.bg/ot_vas/novini_ot_vas/2018/05/23/3183861_asparuhoviiat_val/", "text": "Аспаруховите българи започват изграждането на единна отбранителна система от землени валове, ровове и лагери, опасващи границите на новата българска държава. Всички запазени валове в съвременните български земи са изградени след последната четвърт на VII век. Не прави изключение и изграденият вал във Варна, който служи и за доказателство, че античният Одесос и \"т.нар. Варна\" са включени в границите на Дунавска България още от нейното основаване. Валът преграждал широката песъчлива тераса между склоновете на Авренското и Фрагенското плато, която отделя Варненското езеро от морето.", "date": "2018.05.23", "title": "Аспаруховият вал"}
{"url": "https://www.dnevnik.bg/politika/2018/05/23/3183884_24_mai_v_parlamenta_-_samoiztukvane_i_pojelaniia_za/", "text": "Всички партии в парламента излязоха с декларации за 24 май, ГЕРБ се похвалиха със свършеното от тях в сферата на образованието и европредседателството, а останалите се обърнаха към славното ни минало. По време на европредседателството показваме, че не само сме част от европейското семейство, а наследници на онези, които създадоха нашата писменост, каза депутатът от ГЕРБ и председател на образователната комисия Милена Дамянова в декларация от името на партията. \"За ГЕРБ това е денят, в който отново ще напомним, че образованието е приоритет в нашата управленска програма и ние ще продължаваме да го отстояваме\", заяви тя и припомни, че от опозицията дадоха закона за училищното и предучилищното образование на Конституционния съд, който не намери нищо противоконституционно в него. \"И нека помним написаното от Черноризец Храбър: \"Бог е дал разум на славяните, комуто слава и чест, и власт, и поколение сега и винаги в безкрайните векове, амин\", завърши Дамянова. A aко учениците на Кирил и Методий бяха убити? България на княз Борис I е тази страна, в която славянската писменост и книжнина пускат дълбоки корени, припомни депутатът от БСП Тома Томов в декларацията. Той разказа историята на създаването на славянската писменост и добави, че след като умират светите братя Кирил и Методий, учениците им са били преследвани и за много от тях тази битка е била загубена. \"Ако тези хора са били убити, вероятно друга щеше да е съдбата на нашата страна и на нашата нация. Част от оцелелите ученици на Кирил и Методий се отправят към нашата страна. Тук започва чудото\", каза Тома Томов Езиковата реформа на Патриарх Евтимий \"Народността не чезне, там гдето знанието живей\", но къде е знанието и къде е народността, запита се депутатът от \"Обединени патриоти\" (\"Атака\") проф. Станислав Станилов. Той припомни, че българският книжовен език е проникнал в Русия, Румъния и Сърбия, и призова за поклон към паметта на великите държавници на Първото и Второто българско царство, които упорито и последователно са защитавали писмеността и книжовността на българите. Станилов обърна внимание, че нищо не се знае за езиковата реформа на Патриарх Евтимий. Според него езикът който се говори в Украйна и Русия, е много по-близък до старобългарския от нашия. Животът не е борба, не е война за власт, а е знание, етика, естетика и смисъл \"Утрешният ден е най-истинският по своята същност и най-красивият по своята въплътена идея, общобългарски празник. 24 май е празник на просветените хора, които от векове изграждат устоите на нацията и възпитават поколенията\", каза Ерол Мехмед от името на ДПС. \"Пожелаваме на 24 май съзнанието ви да е в уютна удовлетвореност, защото празникът е истински, радостта ни е истинска и не избледнява в годините, а детската усмивка е красива и напълно естествена. В такива дни животът не е борба, не е война за власт, а е знание, етика, естетика и смисъл!\", завърши Мехмед.", "date": "2018.05.23", "title": "24 май в парламента - самоизтъкване и пожелания за \"уютна удовлетвореност\""}
{"url": "https://www.dnevnik.bg/bulgaria/2018/05/23/3183782_vizitata_na_radev_v_moskva_nov_impuls_v_otnosheniiata/", "text": "Управляващи и опозиция влязоха в телевизионен дебат заради различни тълкувания на  държавното посещение на президента  Румен Радев в Москва дни  преди това на премиера Бойко Борисов . \"Радев беше като подгряваща група за Борисов в Русия\", коментира депутатът от ГЕРБ Десислава Атанасова в ефира на \"Нова телевизия\". \"Не бяха дадени отговори на енергийните проекти и \"Белене\". Такива явно ще намерим след разговорите между президента Владимир Путин и Бойко Борисов след дни. Така че голямата новина от срещата на Радев в Русия е една - предстоящата визита на Бойко Борисов в Москва и срещата му с Путин\", смята още тя. Неин опонент в студиото беше депутатът от БСП Стоян Мирчев, който я контрира с аргумента, че от 10 години е имало замразяване между отношенията Русия. \"Сега Румен Радев ги размрази и постави началото на едно затопляне. Той е искал да има и министри в делегацията, но правителството не е позволило, което означава, че говорим за вътрешно противопоставяне\", допълни още той. \"Делегациите за чужди визити ги определя Министерският съвет. Бойко Борисов отдавна се е доказал зад граница, само преди дни видяхте, че Европа беше у нас. Тъй като Радев обича музиката, ще използвам това и ще кажа, че неговата среща беше изпълнение на подгряваща група, преди на сцената да излезе основната група\", отговори Атанасова. \"Аз разбирам, че иска да се омаловажи срещата на Радев с Путин, но това не е така. Още повече че двамата са си говорили 40 минути без преводач - нещо, което не се е случвало между президенти. За мен в случая Борисов изпълнява роля на портиер. Той държи мнозинството в парламента и първото нещо, което трябва да направи, е да премахне мораториума на правителството върху \"Белене\", за да покаже отношение към Русия\", категоричен беше той. Темата за срещата между българския президент Румен Радев и руския му колега Владимир Путин беше тема на разговори и в сутрешния блок на Би Ти Ви. \"Не знам каква първа крачка е направена, при положение че г-жа Теменужка Петкова беше на среща в Сочи с руския енергиен министър\", коментира депутатът Тома Биков от ГЕРБ. Той акцентира, че между Бойко Борисов и Путин се осъществяват регулярни телефонни разговори. \"В какъвто и \"поток\" да участваме, той се осъществява от правителството, а правителството се гласува от Народното събрание\", посочи Биков. \"Тези разговори предстои да се водят сериозно и ще се водят на срещата на премиера в Русия. Тя е подготвяна много дълго време\", добави той. Крум Зарков от БСП определи срещата като \"нов импулс на отношенията между двете страни\", който не може да бъде отречен. \"Не мисля, че президентът Радев преувеличава, като казва, че е една първа важна крачка\", заяви депутатът. \"Румен Радев ясно изрази какви са неговите виждания по отношение на Русия още по време на неговата предизборна кампания. Той се ангажира да извади тези отношения от \"ледниковия период\", в който се намират. Точно това направи с вчерашната си визита\", смята социалистът.", "date": "2018.05.23", "title": "Визитата на Радев в Москва – нов импулс в отношенията или подгряване преди посещението на премиера"}
{"url": "https://www.dnevnik.bg/sport/2018/05/23/3183882_viktoriia_tomova_zapochna_s_burza_pobeda_v/", "text": "Българската тенисистка Виктория Томова започна с убедителна победа в квалификациите на \"Ролан Гарос\". Тя се наложи с 6:1, 6:3 срещу чилийката Даниела Сегел. Елица Костова отпадна след поражение с 4:6, 6:3, 2:6 срещу германката Тамара Корпач. Томова, която е 138-а в света, имаше нужда от 78 минути, за да премине в следващия етап. Там тя ще се изправи срещу Бианка Андреску. Канадката изненадващо победи с 6:4, 7:5 водачката в схемата на пресявките Вера Лапко от Беларус. Томова започна с ранен пробив и в първия сет даде само гейм на съперничката си. Вторият сет беше по-оспорван, като Сегел успя да пробие за 2:0. Българката отговори веднага и изравни. След 3:2 за чилийката Томова влезе в серия и четири поредни гейма я отведоха до победата. В квалификациите участва и  Сесил Каратанчева, която играе в момента .", "date": "2018.05.23", "title": "Виктория Томова започна с бърза победа в квалификациите на \"Ролан Гарос\""}
{"url": "https://www.dnevnik.bg/evropa/2018/05/23/3183843_evrobarometur_za_57_ot_bulgarite_stranata_e_izvliakla/", "text": "За 54% от българите членството в Европейския съюз е нещо добро и 57% са убедени, че страната им е извлякла ползи от членството си в съюза. Това показват данните от проучване на Евробарометър, поръчано от Европейския парламент и публикувано една година преди европейските избори през май 2019 г., предаде пресслужбата на институцията. За България процентът на анкетираните, които смятат, че техният глас се чува в ЕС, е 44%, което е значително увеличение - със седем процентни пункта, в сравнение с 2017 г. За пръв път през последното десетилетие мнозинство от анкетираните (48%) вярват, че техният глас се чува в ЕС. Тенденцията сочи, че това положително развитие е започнало през втората половина на 2016 г., което вероятно е свързано с последиците от референдума за излизането на Обединеното кралство от ЕС. Водещите кандидати  Анкетираните в целия ЕС разглеждат  процеса с водещите кандидати  като изключително важен за демократичния живот в ЕС. Европейските гласоподаватели имаха възможност да вземат косвено участие в избора на председателя на Европейската комисия за пръв път през 2014 г. (Повече за т.нар. водещ кандидат четете  тук ). Половината от българите (50%) заявяват, че процесът с водещите кандидати би ги насърчил да гласуват на предстоящите европейски избори. 65% от анкетираните очакват процесът да е съпроводен от реален дебат по европейските въпроси и бъдещето на ЕС, което би довело до по-голяма прозрачност (55%), дава по-голяма легитимност на Европейската комисия (56%) и представлява значителен напредък за европейската демокрация (56%). Почти половината от гражданите на ЕС-27 (49%) заявяват, че този процес би ги насърчил да гласуват на предстоящите европейски избори. 70% от гражданите вярват, че процесът има смисъл само ако е съпроводен от реален дебат по европейските въпроси и бъдещето на ЕС. Освен това повечето анкетирани изразяват съгласие, че процесът с водещите кандидати води до по-голяма прозрачност (63%), представлява значителен напредък за европейската демокрация (61%) и дава по-голяма легитимност на Европейската комисия (60%). От друга страна, по-малко от половината анкетирани смятат, че този процес би попречил на националните правителства да изберат най-добрия кандидат (46%) или че няма реално въздействие (45%). Приоритетни теми За българите приоритетните теми в следващите европейски избори са икономиката и растежът (57%), борбата с тероризма (49%) и социалната защита на гражданите (47%). След тях идват борбата с младежката безработица (44%), защитата на потребителите и безопасността на храните (37%) и имиграцията (35%). По време на предстоящата предизборна кампания европейците очакват от политиците да предложат решения за сигурността в най-широк смисъл, включително и по отношение на имиграцията. В същото време въпроси, свързани с личния просперитет и благополучие, са еднакво важни за дневния ред. 49% от европейците посочват борбата с тероризма като приоритетна тема на кампанията, следвана от борбата с младежката безработица (48%), имиграцията (45%), икономиката и растежа (42%). Около една трета от европейците определят като приоритет борбата с изменението на климата и опазването на околната среда (35%). Насърчаването на правата на човека и демокрацията, както и социалната защита на гражданите на ЕС са важни теми за 32% от анкетираните. Значимост на демокрацията  За европейците демокрацията е основна ценност както на равнище ЕС, така и в собствената им страна. Мнозинството от анкетираните продължават да са доволни от начина, по който работи демократичният процес в ЕС (46%). Процентът на българите, които са доволни от начина, по който функционира демокрацията в съюза, е значително над средния за ЕС (52%).  Нововъзникващи политически формации  Между 2013 г. и 2018 г. в държавите - членки на ЕС, се появиха над 70 нови партии и политически съюзи, някои от които проведоха успешни кампании срещу политическото статукво. Това развитие се възприема като положително от мнозинството европейци. Все пак 70% от анкетираните смятат, че не може да се постигне подобрение в политическата или икономическата област само с противопоставяне. В същото време половината от анкетираните в ЕС (50%) смятат, че антисистемните партии или движения не представляват заплаха за демокрацията, докато малко повече от една трета (38%) са на противоположното мнение. 53% от гражданите са съгласни с твърдението, че новите партии и движения могат да намерят нови решения по-успешно от настоящите, а 56% вярват, че те могат да донесат реални промени. Данните за България са близки до тези в ЕС: 57% от анкетираните смятат, че новите партии и движения могат да донесат реална промяна, а 52% са съгласни с твърдението, че те могат да намерят нови решения по-добре от сегашната политическа класа. По-ниски от средните са стойностите при нагласите на българите, че с противопоставяне може да се постигне подобрение в политическата или икономическа ситуация (55%) и че антисистемните партии или движения представляват заплаха за демокрацията (20%). Пълните данни за България можете да намерите  тук .", "date": "2018.05.23", "title": "Евробарометър: За 57% от българите страната е извлякла ползи от членството в ЕС (графика)"}
{"url": "https://www.dnevnik.bg/zdrave/2018/05/23/3183915_pravitelstvoto_otpusna_pari_za_zaplati_za_bolnicite/", "text": "На заседанието си днес правителството одобри допълнителни плащания по бюджета на Министерството на здравеопазването безлихвено до 2 223 113 лв. на болниците във Враца и Ловеч, съобщиха от пресцентъра на кабинета. Парите не са безвъзмездно отпуснати и са за неплатените заплати на персонала. Предвижда се двете лечебни заведения да възстановят предоставените средства на месечни вноски в срок до 10 декември 2019 година. Решението е вследствие  разпореждане на премиера Бойко Борисов  към министрите на финансите и на здравеопазването да предложат механизъм, който да гарантира редовното изплащане на заплатите на лекарите и медицинския персонал в двете болници, които  блокираха пътища в знак на протест миналата неделя .", "date": "2018.05.23", "title": "Правителството отпусна пари за заплати за болниците във Враца и Ловеч"}
{"url": "https://www.dnevnik.bg/bulgaria/2018/05/23/3183841_v_parlamenta_sporiha_koi_poveche_milee_za_horata_s/", "text": "Управляващите и опозицията дискутираха около два часа за това коя от парламентарните групи милее повече за хората с увреждания в рамките на разисквания, поискани от БСП. В хода на дискусията се размениха обвинения в популизъм и демагогия, дадоха се примери и от личния живот в опит да се илюстрира, че проблемите на хората с увреждания са близки на парламентаристите. Мнозинството одобри проекторешението, внесено от депутати от ГЕРБ, Обединените патриоти и \"Воля\" от две точки - министерството на труда и социалната политика до 30 юни да представи концепция за закон за социалните услуги и в същия срок да внесе в парламента отчет как се изпълнява планът за действие за прилагане на конвенцията за правата на хората с увреждания, приета през 2015 г. Беше отхвърлено предложението на БСП, което изисква от ресорното министерство до август да е готово със закон (а не концепция) за социалните услуги, да разработи механизъм за индивидуална оценка на потребностите на хората с увреждания, да разработи достъпни регистри за тях, да осигури достатъчно лични асистенти и достъпна среда. \"Във вашето решение има две пожелания, а искат резултат,\" заяви Антон Кутев от БСП. По думите му бъдещият Закон за социалните услуги няма да реши проблема на навършващите пълнолетие деца с увреждания, които на 18-тата си годишнина губят правото на 900 лв. помощ без да стават по-здрави, а \"системата ги наказва да живеят със 150 лв. до живот.\" Той подчерта, че продължава да не получава отговор от институциите на въпроса си колко от хората с увреждания в България се нуждаят от личен асистент. Павел Шопов от \"Атака\" призова бедните, социално слабите, нуждаещите се\". И ние имаме избиратели хора с увреждания, които поставят своите проблеми, това е в длъжностната характеристика на всеки политик\", заяви той и добави, че левицата е поела \"тази демагогска колективна роля\". Той обвини изказалите се от БСП депутати, че са избрали ролята на прокурори, принуждавайки представителите на управляващите да се оправдават , въпреки че самата БСП е управлявала достатъчно дълго, за да носи и тя отговорност за положението на хората с увреждания. Председателят на парламентарната социална комисия Хасан Адемов призова всички решения да се взимат с участието на хората с увреждания, чието желание е на база на индивидуалния подход да се определят конкретните потребности и въз основа на тях и начините за подкрепа. Според него сега отпусканите средства не са малко, увеличават се, но хората с увреждания не го усещат, защото парите се харчат неефективно. Програмите за лични асистенти се провеждат през общините, в които цари мандатно мислене и заяви депутатът от ДПС. Според него този формат трябва да бъде преразгледан, защото хора, които трябва да получат подкрепа, не я получават. Председателят на социалната комисия предупреди също така, че веднъж извоювани права не може да бъдат отнети. В края на дискусията думата взе социалният министър Бисер Петков. Той припомни, че още есента парламентът му е поставил срок до септември тази година да изготви проектозакон за социалните услуги и този срок ще бъде спазен. Той напомни, че правителството е осигурило бюджетно, а не проектно, финансиране на услугите в домашна среда, което им дава устойчивост, подготвя се и стандарт за финансиране на тези услуги като делегирана държавна дейност. Предстоят промени и в начина, по който се предоставят интеграционните добавки. Общата сума е 152 млн. лв. годишно - немалка, но на човек се падат по 11 - 15 лв. и помощта не се усеща от хората с увреждания, каза министърът.", "date": "2018.05.23", "title": "В парламента спориха кой повече милее за хората с увреждания"}
{"url": "https://www.dnevnik.bg/bulgaria/2018/05/23/3183906_zam-glaven_prokuror_otmeni_obrazuvanoto_razsledvane/", "text": "Зам.-главният прокурор Пенка Богданова отмени образуваното разследване срещу главния архитект на София Здравко Здравков. Постановлението от 9 май за започване на досъдебно производство  бе на прокурор Стойчо Ненков от Апелативна прокуратура в София  заради отказа на Здравков да изпълни съдебно решение, което дава зелена светлина за строеж на небостъргач в кв. \"Стрелбище\". Пред \"Дневник\" главният архитект на столицата  заяви, че е научил за образуваното срещу него разследване от медиите. След анализ на събраните материали обаче Богданова е установила, че апелативната прокуратура се е произнесла при неизяснена фактическа обстановка, което не позволява да бъде направен обоснован извод за това, дали вече не е наложено административно наказание за същото деяние. Това би изключило възможността за образуване на разследване срещу Здравков. За това, зам.-главният прокурор е указала на районната прокуратура да извърши допълнителна проверка по случая. Постановлението на прокурор Ненков от 9 май, както и друго негово по-ранно постановление - отново срещу Здравков, обаче са отменени и заради допуснати съществени процесуални нарушения като: - въпреки че от 9 август 2016 г. горестоящ прокурор няма право да указва на обвинител от по-ниска степен да образува досъдебно производство, с постановление от 11 април 18 г., той е разпоредил на районната прокуратура да образува дело. - въпреки че от 5 ноември 2017 г. в акта за образуване на досъдебно производство не се посочват имената на лицето (а само престъплението), с постановлението от 9 май 2018 г., Ненков е образувал делото срещу конкретен човек - Здравков. Тези пропуски поставят въпроса дали апелативният прокурор познава задълбочено актуалното законодателство, зам.-главният прокурор Пенка Богданова е изпратил копие от постановлението си на административния му ръководител да прецени дали да изготви предложение за извънредно атестиране на Ненков. Съобразно Закона за съдебната власт, то се извършва при наличие на данни за трайно влошаване на качеството на работа на магистрата.", "date": "2018.05.23", "title": "Зам.-главен прокурор отмени образуваното разследване срещу главния архитект на София"}
{"url": "https://www.dnevnik.bg/sport/2018/05/23/3183923_grigor_dimitrov_nikoga_ne_sum_imal_dobra_vruzka_s/", "text": "Григор Димитров се надява да подобри представянето си на \"Ролан Гарос\". За българския тенисист това е най-неуспешният от турнирите от Големия шлем. До момента той само два пъти е стигал до третия кръг - през 2013 и 2017 г. \"Винаги във всеки турнир, в който играя, искам да се представям по-добре, отколкото през миналата година. С Откритото първенство на Франция никога не сме имали добра връзка\", каза Димитров. Той посочи, че не иска, а и няма нужда да задълбава мислите си в търсене на обяснение защо досега не е постигал добри резултати в \"Ролан Гарос\". \"Много е просто. Подготвяш се, излизаш на корта, даваш всичко от себе си и гледаш какво ще стане. В предишните години нищо от това не ми се получаваше.\" \"Сега започнах сезона добре, включително и на клей. Искам да продължа да играя по този начин, да продължа да печеля мачове на клей. Искам да контролирам това, което мога да контролирам. А ако останалото не се получава, се надявам, че ще дойде време и за него\", добави българинът. Димитров  ще е четвърти в схемата на турнира . Той очаква жребия, който ще бъде теглен в четвъртък вечерта.", "date": "2018.05.23", "title": "Григор Димитров: Никога не съм имал добра връзка с \"Ролан Гарос\""}
{"url": "https://www.dnevnik.bg/bulgaria/2018/05/23/3183938_mosv_zapochva_sutrudnichestvo_s_mvr_sreshtu_krajbite/", "text": "За подобряване на контрола и осигуряване на спазването на разпоредбите за управление на отпадъците, както и във връзка с борбата срещу кражбите на отпадъци на черни и цветни метали, МОСВ и съответните регионални инспекции започват тясно сътрудничество със службите на МВР.\" Това съобщи министърът на околната среда и водите Нено Димов по време на парламентарния контрол. Той беше питан от депутата Богдан Боцев от БСП какво се прави срещу зачестилите случаи на кражби и предаване за вторични суровини на части от мантинели, пътни знаци, капаци на шахти и други елементи от пътната и ВиК инфраструктурата. През 2017 г. са проверени 873-ма души и 945 площадки за изкупуване, като е спряна дейността на една, отчете министърът. Издадени са 226 броя предписания, 77 акта за административни нарушения, 47 административнонаказателни постановления и една заповед за спиране на дейност. \"Служителите на РИОСВ и МВР извършват регулярни проверки на площадки, които приемат отпадъци от черни и цветни метали. С последните изменения на Закона за управление на отпадъците се въведоха и допълнителни наказателни разпоредби с цел ограничаване на приемането на отпадъците в така наречената рискова номенклатура от физически лица. Наказват се с имуществена санкция от 15 до 50 хил. лв. еднолични търговци, юридически лица, които приемат от физически лица отпадъци от черни и цветни метали, които нямат битов характер\", заяви министърът и добави, че там са включени отпадъци и от ВиК и пътната инфраструктура.", "date": "2018.05.23", "title": "Екоминистерството затяга контрола върху пунктовете за вторични суровини с помощта на МВР"}
{"url": "https://www.dnevnik.bg/sport/2018/05/23/3183894_kristiano_ronaldo_viarva_che_moje_da_igrae_do_41_godini/", "text": "Нападателят на \"Реал\" (Мадрид) Кристиано Роналдо е в елита на световния футбол повече от 15 години, но не мисли да забавя темпото. Португалецът, който в събота ще играе на  шестия си европейски финал , обяви, че физическата му подготовка му позволява да бъде на ниво дълги години. \"В момента моята биологична възраст е 23 години\", обяви петкратният носител на \"Златната топка\" в испанската телевизионна програма \"Ел Чирингито\". Преди няколко месеца същото показа и  доклад на треньорския щаб на \"Реал\" . Според него физическите резултати на  Роналдо  са сравними с тези на 23-годишен активен спортист. Нападателят има едва 7% подкожни мазнини и 50% от тялото му е мускулна маса. Обикновено тялото на футболистите е съставено от около 10-11% подкожни мазнини и рядко мускулната им маса превишава 46%. \"Все още имам много време пред себе си и мисля, че мога да играя до 41 години. Чувствам се добре, щастлив и не мога да се оплача. Ще играем още един финал в събота и феновете са зад Кристиано\", добави нападателят. Той е голмайстор на Шампионската лига през последните шест години, а през този сезон има 15 гола в 12 мача. Ако вкара на \"Ливърпул\" в събота, Роналдо ще стане първият футболист с голове на четири финала в турнира. \"Тук съм от осем години и хората постоянно казват как ще дойдат други 50 играчи и ще ме заменят, но това не се случва. В \"Реал\" продължават да са най-добрите играчи в света и те решават финалите. Мога да отлича Бейл, Бензема, Лукас Васкес и Марко Асенсио. Те са от най-добрите\", каза Роналдо.", "date": "2018.05.23", "title": "Кристиано Роналдо вярва, че може да играе до 41 години"}
{"url": "https://www.dnevnik.bg/biznes/2018/05/23/3183945_nikoia_strana_vkljuchitelno_i_bulgariia_ne_e_gotova_da/", "text": "България понастоящем отговаря на три от четирите икономически критерия, необходими за приемането на еврото: критериите, свързани с ценовата стабилност, с публичните финанси и с дългосрочните лихвени проценти. България не изпълнява критерия за обменния курс, а законодателството в страната не е напълно съвместимо с Договора за функционирането на Европейския съюз. Последното е валидно и за всички останали, които не са приели еврото, с изключение на Хърватия. Това се посочва в оповестения днес доклад за конвергенцията за 2018 г., в който се прави преглед на напредъка на държавите членки към въвеждането на еврото. Разбира се, че никоя страна не отговаря на всички критерии. В него се оценява дали държавите членки, които все още не са постигнали необходимите условия за въвеждане на еврото и на негова база Съветът на ЕС взема решение дали дадена държава членка изпълнява условията за присъединяване към общия валутен съюз. Докладът анализира напредъка на България, Полша, Румъния, Унгария, Хърватия, Чехия и Швеция. На практика България няма как да отговори на критерия за обменния курс, защото, както е посочено и в доклада, тя не е в механизма ERM II, известен още като чакалня за еврозоната. Затова е и посочено, че нито една от разгледаните в документа страни не изпълнява този критерий. Посочва се и че в Закона за БНБ има редица недостатъци като този за ситуациите, в които може да бъде освобождаван управителят, както и не е приложена приетата от Европейската централна банка забрана за парично финансиране и олихвяване на правителствените депозити от националните централни банки. Комисията обаче посочва, че управляващите в България са поели ангажимент в рамките на 2018 г. да направят нужните поправки в Закона за БНБ. Предстои и Европейската централна банка да оповести доклада си по темата. Междувременно в България  пристигат представители на няколко институции , за да се обсъди намерението на страната да влезе в така наречената чакалня на еврозоната. Никой не отговаря на критериите За Румъния се посочва, че понастоящем отговаря на един от четирите икономически критерия: критерия, свързан с публичните финанси. Румъния не изпълнява критериите за ценовата стабилност, за обменния курс и за дългосрочните лихвени проценти, а законодателството в страната не е напълно съвместимо с договора. \"...от нашия доклад за конвергенцията е видно, че България вече изпълнява номиналните критерии от Маастрихт във връзка с ценовата стабилност, публичните финанси и конвергенцията на дългосрочните лихвени проценти. Приветстваме настоящата работа на българските органи за включване във валутния механизъм (ERM II), така че да бъде изпълнен и критерият за стабилност на валутния курс\", коментира, цитиран от комисията Валдис Домбровскис, заместник-председател на комисията, отговарящ за еврото и социалния диалог, а също така и за финансовата стабилност, финансовите услуги и съюза на капиталовите пазари. Пиер Московиси, комисар по икономическите и финансовите въпроси, нарича изпълнението на критериите за конвергенция приемния изпит за присъединяване към еврозоната. \"Към момента нито една от седемте оценявани държави членки не отговаря на всички правни условия за такова присъединяване. В същото време една от ключовите поуки от последните две десетилетия е, че за да се гарантира успешното членуване на държавите в еврозоната, реалната икономическа конвергенция е също толкова важна, колкото и номиналната\", посочва той. Препоръчва на страните, които искат да се присъединят към еврозоната, да работят усилено за повишаване на производителността, увеличаване на инвестициите, подобряване на положението със заетостта и преодоляване на неравенствата. Комисията има готовност да окаже съдействие, включително чрез  новия бюджетен инструмент , който ще представим следващата седмица\", допълва Московиси. Еврокомисията оценява, че инфлацията в България е в рамките на критериите на еврозоната въпреки повишението й през последните две години и прогнозира да остане под референтното ниво. Риск по тази линия са световните цени на храните и горивата. Отчитат се постепенният ръст на икономиката и доходите, което стимулира потреблението, което също се очаква да продължи да расте. Пазарът и производителността на труда продължават да се възстановяват. Посочва се, че отчетените бюджетни излишъци през последните две години в голяма степен се дължат на по-малкото публични инвестиции от първоначално предвидените. Посочва се, че по отношение на конкурентоспособността на българската икономика картината е смесена, но се отбелязва, че икономиката е добре интегрирана с тази на еврозоната през търговията и инвестициите.", "date": "2018.05.23", "title": "Никоя страна, включително и България, не е готова да приеме еврото, обяви еврокомисията"}
{"url": "https://www.dnevnik.bg/biznes/2018/05/23/3183978_biznesut_e_protiv_dubliraneto_pri_plashtaneto_na/", "text": "Работодателите са против да плащат профилактични прегледи на служителите си, ако същите изследвания се плащат и от Националната здравноосигурителна каса (НЗОК).", "date": "2018.05.23", "title": "Бизнесът е против дублирането при плащането на профилактичните прегледи"}
{"url": "https://www.dnevnik.bg/sviat/2018/05/23/3183990_doveren_sujuznik_na_kitaiskiia_prezident_shte_vliiae/", "text": "Китайският президент Си Цзинпин все повече разчита на своя приятел и доверен сътрудник Ван Цишанда му помогне да ръководи външнополитическите отношения, подготвяйки се за потенциално болезнената търговска битка със САЩ и за състезанието кой да играе водеща роля в Азия. 69-годишният Ван бе назначен за вицепрезидент през март, но на символичния си от историческа гледна точка пост той упражнява много по-голямо влияние, макар че поради възрастови ограничения излезе от върховния орган на управляващата комунистическа партия. Да разгледаме новата роля на Ван, какво ще допринесе той на този пост, кои са най-неотложните външнополитически предизвикателства пред Китай и как Ван и Си ще ги решават: Нова външнополитическа роля Последното доказателство за влиянието на Ван дойде тази седмица, когато той беше определен за член на Комисията за външни работи на Си, група на комунистическата партия, натоварена с разпространяването на \"дипломация с китайски черти\". Става дума за по-общата концепция на Си, че Китай трябва да бъде по-активен по отношение на глобалните проблеми и защитата на интересите си в международните институции. От Ван, който преди е бил ключов преговарящ по търговските въпроси със САЩ, се очаква да уреди търговския спор с Америка, в който и двете страни заплашиха да наложат мита за десетки милиарди долари. Сред съветниците на Си Ван, изглежда, играе особена роля още от времето, когато двамата са работили като селскостопански труженици през Културната революция от 1966 - 1976. Тогавашният лидер Мао Цзедун нареди образованите младежи от политически влиятелни семейства да бъдат изпращани в провинцията, за да се учат от селската класа. Като близък довереник на Си статутът на Ван е по-висок и от този на външния министър Ван И, и на висшия съветник по националната сигурност Ян Цзечъ, казва Чжан Баохуей, директор на Центъра за азиатско-тихоокеански изследвания в университета Линан в Хонконг. Си обаче ще продължи да дърпа юздите, а \"ролята на Ван би могла да е да превърне идеите на Си в последователни политики\", казва Чжан. Заедно с икономическия цар Лю Хъ, Ван \"със сигурност е един от съюзниците на Си, който се откроява в чужбина\", казва Жером Дойон, политически сътрудник в Европейския съвет за външна политика в Париж. Дълъг списък с контакти В новата си роля Ван се очаква да използва многото си контакти с видни чужденци, натрупани през десетилетната му работа. Сред тях са бившият американски министър на финансите Хенри Полсън и бившият президент на \"Голдман Сакс\" Джон Торнтън. Полсън, който познава Ван от 15-годишната си работа в Голдман Сакс, го споменава през 2015 г. в книгата си \"Среща с Китай\" и разказва, че тогавашният вицепремиер му е казал по време на форума за американско-китайски диалог през 2008 г., когато се засилват икономическите опасенията: \"Вече не сме сигурни, че трябва да се учим от вас.\" Ван е известен с острия си ум и широките познания по икономика и международна политика, почерпени отчасти от професионалния му опит като историк и специалист по музейно дело. Това кара много чужди гости да искат съвета му. От началото на тази година той се е срещнал със сингапурския премиер Ли Сян Лун и външните министри на Пакистан, Непал, Индия и Филипините. В последните години Ван стана известен най-вече с прилагането на голямата офанзива на Си срещу корупцията и политическата нелоялност, която доведе до наказания за 1.5 милиона партийни членове, включително с доживотни присъди за бивши високопоставени служители. Но познанията му за САЩ и американската икономика, изглежда, са тайното му оръжие, имайки предвид назряващата търговска война. На среща с делегация на американски бизнес лидери миналата седмица той направи дълъг преглед на отношенията на САЩ с Китай и каза, че \"въпреки ветровете и дъждовете те винаги са напредвали\". \"Двете страни трябва да задълбочат взаимното разбиране, да стимулират доверието помежду си и да решат различията си чрез диалог и преговори\", каза той, цитиран от Китайската централна телевизия. Северна Корея, Южнокитайско море и други предизвикателства Ван пое водеща роля в момент, когато Китай се стреми да си гарантира, че интересите му ще бъдат защитени на предвидените за следващия месец разговори между президента Доналд Тръмп и севернокорейския лидер Ким Чен-ун. Китай е най-важният съюзник на Северна Корея и неин водещ икономически партньор. Събитията на Корейския полуостров са трудно предвидими, но Китай ще продължи да разширява контрола си над Южнокитайско море - кампания, за която някои вече твърдят, че е постигнала много важни резултати. Чрез изграждането на военни обекти върху седем изкуствено създадени острова Китай \"сега е способен да контролира Южнокитайско море при всички сценарии с изключение на война със САЩ\", написа в документ, подготвен за Конгреса, адмирал Фил Дейвидсън, новият началник на Тихоокеанското командване на САЩ. Китай освен това спори с Япония за контрола върху острови в Източнокитайско море и подводни ресурси, поднови и заплахите си да нападне самоуправляващия се Тайван, за който твърди, че е част от територията му. /БТА", "date": "2018.05.23", "title": "Доверен съюзник на китайския президент ще влияе все повече на външната политика"}
{"url": "https://www.dnevnik.bg/biznes/2018/05/23/3183992_niakolko_chujdi_kompanii_sa_gotovi_da_investirat_v/", "text": "Има инвеститорски интерес от няколко чуждестранни фирми към проекта за \"Дунав мост 3\" между Силистра и Кълъраш, съобщи министърът на регионалното развитие и благоустройството Николай Нанков по време на парламентарния контрол. Българската и румънската община работят активно за новото мостово съоръжение, което е включено в градоустройствения план на Силистра, съобщи БТА. На 29 юни в България ще пристигне румънският колега на министър Нанков и тогава се очаква да бъдат подновени разговорите по тази и други теми, като сред детайлите в разговорите ще е и създаването на българо-румънска проектна компания по аналогия с проекта за \"Дунав мост 2\". Тогава ще се разгледат и заявените намерения от международни финансови институции и компании за реализирането на проекта, допълни министърът и отбеляза, че анализ на трафиците доказва жизнеспособността и икономическата обосновка на проекта и от гледна точка на бъдещото му концесиониране. Министърът посочи, че основният проблем пред строителството на подобни съоръжения е осигуряването на финансиране за изграждането им и състоянието на довеждащата инфраструктура. Средства не могат да се осигурят от оперативните програми \"Транспорт\" и \"Региони в растеж\", както и по механизма за свързана Европа. Това не може да стане и по програмата за трансгранично сътрудничество с Румъния, заради ограничения й бюджет. Това означава, че финансиране може да се търси чрез частни стратегически инвеститори чрез публично-частно партньорство, допълни министърът.", "date": "2018.05.23", "title": "Няколко чужди компании са готови да инвестират в \"Дунав мост 3\""}
{"url": "https://www.dnevnik.bg/evropa/2018/05/23/3183952_brjuksel_predlaga_po-goliam_bjudjet_na_es_za_2019_g/", "text": "Европейската комисия предложи днес проектобюджетът на ЕС за догодина да бъде 166 милиарда евро за поети задължения, предаде пресслужбата на институцията. Това представлява увеличение от три процента спрямо тази година. Предложението се основава на схващането, че след като Великобритания напусне ЕС на 30 март догодина, Лондон ще продължи да има принос и да участва в изпълнението на бюджета на ЕС до края на 2020 г., както ако беше останала в общността. Сега предстои Европейският парламент и държавите в ЕС да обсъдят съвместно предложението. Насърчаване на европейската икономика Средствата за подпомагане на икономическия растеж ще достигнат почти 80 милиарда евро за поети задължения догодина. Това включва увеличения на някои програми: - 12.5 милиарда евро (+ 8.4 на сто спрямо 2018 г.) за научни изследвания и иновации по програмата \"Хоризонт 2020\", включително 194 милиона евро за ново съвместно предприятие за европейски високопроизводителни изчислителни технологии; - 2.6 милиарда евро за образование по програмата \"Еразъм+\" (+ 10.4 на сто спрямо 2018 г.); - 3.8 милиарда евро по механизма \"Свързана Европа\" (+ 36.4 на сто спрямо 2018 г.) за инфраструктурни мрежи; - допълнителни 233.3 милиона евро за инициативата за младежка заетост в подкрепа на младите хора, живеещи в региони с висока младежка безработица, към които ще се добави равностойно финансиране със средства от Европейския социален фонд. Комисията очаква програмите по политиката на сближаване за периода 2014 - 2020 г. да разполагат с 57 милиарда евро (+ 2.8 на сто спрямо 2018 г.). Финансирането за селскостопанската политика се очаква да достигне почти 60 милиарда евро (+ 1.2 на сто спрямо 2018 г.). Сигурност  В съобщението се отбелязва, че независимо от ограниченията в дългосрочния бюджет на ЕС за 2014 - 2020 г. Еврокомисията използва всички възможности за гъвкавост в бюджета, за да може тази година да продължи да се обръща внимание на въпросите, свързани с миграцията и с управлението на границите: - реформа на общата европейска система за убежище; - нова система за влизане/излизане за управлението на границите, укрепване на европейската гранична агенция, Агенцията на ЕС по убежището и другите агенции, които за занимават с гранични и визови въпроси; - допълнителни 1.5 милиарда евро за механизма за бежанците в Турция, за да продължи предоставянето на храна, образование и жилищно настаняване на бягащите от войни в Сирия и на други места (допълнителни 500 милиона евро ще бъдат предоставени по бюджета за тази година и затова комисията предлага също този бюджет да бъде изменен); - изпълнение на две основни инициативи: рамката за партньорство с чужди държави по европейската програма за миграцията и Европейския фонд за устойчиво развитие за справяне с първопричините за миграцията. Нови инициативи Проектобюджетът включва и подкрепа за нови инициативи: - 103 милиона евро за Европейския корпус за солидарност, за да се създадат възможности за младите хора да извършват доброволческа дейност или да работят по проекти в собствената си страна или в чужбина; - 11 милиона евро за създаването на Европейска служба по труда, която ще помогне да се гарантира справедливо движение на труда във вътрешния пазар и да се опрости сътрудничеството между националните власти; - 40 милиона евро за удължаването на срока на програмата за подкрепа на структурните реформи в държавите в ЕС; - 245 милиона евро за създаване на Европейска програма за промишлено развитие в областта на отбраната, за да се подкрепи европейската отбранителна промишленост и да се осъществи напредък към постигането на Европейски съюз за отбрана; - 150 милиона евро за укрепване на реакцията при земетресения, горски пожари и други бедствия в Европа чрез резерв от способности в областта на гражданската защита на равнище ЕС, включително оборудване и екипи; - 5 милиона евро са предвидени за създаването на новата Европейска прокуратура, за да се подлага на наказателно преследване трансграничната престъпност, включително измамите, прането на пари и корупцията. Ще бъдат предприети по-нататъшни стъпки за защита на гражданите и предприятията от кибератаки. Поети задължения и плащания Проектобюджетът на ЕС за 2019 г. включва две суми за всяка програма, която подлежи на финансиране - поети задължения и плащания. Поетите задължения представляват финансирането, което може да бъде определено в договори, сключени през дадена година. Плащанията представляват действително изплащаните средства. Предложеният проектобюджет за догодина възлиза на 166 милиарда евро под формата на поети задължения (+ 3 на сто спрямо 2018 г.) и 149 милиарда евро под формата на плащания (+ 3 на сто спрямо 2018 г.). Бюджетът на ЕС възлиза приблизително на един процент от брутния национален доход на ЕС и представлява около 2 на сто от всички обществени разходи в ЕС.", "date": "2018.05.23", "title": "Брюксел предлага по-голям бюджет на ЕС за 2019 г."}
{"url": "https://www.dnevnik.bg/photos/2018/05/23/3183948_snimka_na_denia_mecheta_na_put/", "text": "Трите мечета, които бяха открити без майка в района на язовир \"Доспат\", заминаха за адаптация в гръцкия център \"Арктурус\".", "date": "2018.05.23", "title": "Снимка на деня: Мечета на път"}
{"url": "https://www.dnevnik.bg/sport/2018/05/23/3183984_samo_edna_bulgarka_ostana_v_kvalifikaciite_na_rolan/", "text": "Бившата четвъртфиналистка Сесил Каратанчева отпадна в първия кръг на квалификациите за \"Ролан Гарос\". По-рано и Елица Костова напусна надпреварата, което остави  Виктория Томова единствената българска представяителка в турнира. Каратанчева загуби от тунизийката Онс Джабеур с 1:6, 6:2, 2:6. Въпреки че премина в три сета, двубоят продължи само 84 минути. Джабеу, която миналата година направи фурор в Париж с достигането си до третия кръг като \"щастлива губеща\", имаше голямо превъзходство в този мач. Тунизийката, която заема 140-ото място в световната ранглиста, реализира шест пробива от девет възможности. Тя пласира цели 15 печеливши удара повече - 31 срещу 16, и въпреки доста по-агресивната си игра направи само две непредизвикани грешки повече - 30 срещу 28. Каратанчева имаше големи проблеми със сервиса, като допусна цели осем двойни грешки и спечели само 50% от точките в своите подавания. Българката, която е 193-а в света, отстъпваше значително и в играта на мрежата - шест успешни от общо 13 излизания срещу осем от десет за съперничката й. Каратанчева, който едва 14-годишна игра четвъртфинал при дебюта си на \"Ролан Гарос\" през 2005 г., успя да покаже по-добра игра само във втория сет. Тогава тя се възползва от неубедителния сервис и грешките на Джабеур и реализира три пробива от пет възможности. Българската тенисистка обаче не само не успя да задържи инерцията, а не оказа никаква съпротива в третия сет. Тя допусна цели 13 грешки, четири от които двойни, взе само седем точки при сервис на 23-годишната тунизийка и не получи нито един шанс за пробив. Каратанчева отпадна в квалификациите за седми път в последните си седем участия в турнирите от Големия шлем. Тя не е влизала в основната схема на надпреварите от голямата четворка от US Open 2015. Последната й победа в основна схема в Шлема беше преди две години в Париж.", "date": "2018.05.23", "title": "Само една българка остана в квалификациите на \"Ролан Гарос\""}
{"url": "https://www.dnevnik.bg/sport/2018/05/23/3183967_diliun_uait_obvini_kubrat_pulev_che_biaga_ot_macha/", "text": "Британският боксьор в тежка категория Дилиън Уайт обвини Кубрат Пулев за забавянето на насрочване на мач помежду им. Международната боксова федерация (IBF) нареди да бъде проведен търг за провеждане на мача. Уайт и Пулев трябва да се бият, за да определят претендента за една от титлите на Антъни Джошуа, но дата все още няма. Търгът, който трябваше да се състои на 17 май, беше отложен със седмица. \"Пулев просто не иска да се бие. Той опитва всякакви трикове, за да протака, и се надява аз да реша да се бия с Луис Ортис, а той да срещне следващия в листата (Александър Димитренко)\", каза Уайт. Британският боксьор посъветва Пулев да излезе на ринга срещу него, защото по този начин губи времето и на двамата. \"Пулев, не ми губи времето. Преди време той каза, че съм идеален противник за него, но поради някаква друга причина той и промотърът му (Кале) Зауерланд прекалено много се бавят. Тежката категория е пълна със страхливци\", добави още британецът. В началото на април  IBF нареди организирането на двубой  между 36-годишния българин и 30-годишния американец. След като двете страни не се разбраха, федерацията насрочи търг. Отлагането вероятно е знак, че все пак може да се стигне до споразумение. Уайт продължава да чака развитие около ситуацията, след като е и претендент №1 за титлата на Световния боксов съвет (WBC). Въпреки това наскоро беше обявено, че Доминик Бризийл ще бъде най-вероятният следващ съперник на шампиона на WBC Дионтей Уайлдър.", "date": "2018.05.23", "title": "Дилиън Уайт обвини Кубрат Пулев, че бяга от мача помежду им"}
{"url": "https://www.dnevnik.bg/sport/2018/05/23/3184068_san_antonio_e_purviiat_otbor_v_nba_koito_premahva/", "text": "Сан Антонио спърс\" стана първият отбор в Националната баскетболна асоциация (НБА), който се отказва от своите мажоретки. \"Сребърните танцьорки\", както се нарича съставът, няма да бъдат част от традиционните забавления по време на мачовете на \"шпорите\" от следващия сезон. Тексаският клуб обяви, че мажоретките ще бъдат заменени от 35-членен \"супер тим\", който ще бъде \"по-семейно ориентиран\". Новият състав ще изпълнява танци, акробатики, гимнастика и каскади. Целта му е \"да издигне на ново ниво преживяването по време на мачовете\" и да активизира още повече публиката с \"разнообразен набор от уникални умения\". \"Като посланици на нашия бранд членовете на супер състава ще участват в различни обществени събития и публични прояви, както и в изпълненията по време на домакинските мачове\", заяви вицепрезидентът на отдела за спорт и забавление в \"Сан Антонио\" Тами Търнър. Той допълни, че името на новия състав ще бъде обявено в най-скоро време. \"Сребърните танцьорки\" започнаха да участват в мачовете на \"шпорите\" през 1992 г. По информация на ESPN от клуба са заявили на мажоретния състав, че се отказват от услугите му заради \"липса на интерес\". \"Изключително съм разстроена. Нямам думи за организацията, на която държах толкова много с цялото си сърце. Това е година, която никога няма да забравя. Наследството, което сме оставили, ще живее вечно. Обичам моите момичета\", заяви една от мажоретките в състава Алексис Бонила. Основателката на \"Сребърните танцьорки\" Розалин Джоунс изрази несъгласие с внушението, че съставът не е бил достатъчно семейно ориентиран. \"Това е един много консервативен пазар и отборът винаги е бил много внимателен за начина, по който изглеждат момичетата, и нещата, които правят\", каза тя пред \"Вашингтон пост\". \"Никога не съм виждала или чувала нещо неуважително. Всички момичета са изключителни професионалистки. Те знаят правилата и са наясно с ролята си са посланички на \"Сан Антонио спърс\". Направили са толкова много за тази общност. Да отнемеш това толкова внезапно е доста притеснително\", каза още Джоунс. \"Тази програма съществува от 26 години. Не разбирам обяснението, че няма интерес. Ако това беше така, не трябваше ли да се обърнат към хореографката, да споделят притесненията си, да й дадат шанс да изкаже мнението си? От клуба никога не е имало оплаквания\", каза още създателката на \"Сребърните танцьорки\".", "date": "2018.05.23", "title": "\"Сан Антонио\" е първият отбор в НБА, който премахва мажоретките"}
{"url": "https://www.dnevnik.bg/bulgaria/2018/05/23/3183828_kratki_novini_v_bulgarskite_nedelni_uchilishta_v/", "text": "Не виждам визия и смелост за реформи в здравеопазването, каза омбудсманът Доволни от състояните на здравната система са само ръководството на парламентарната здравна комисия и няколко души в Министерството на здравеопазването, каза днес по БНТ омбудсманът Мая Манолова. Според нея е парадокс, че парите за здраве са увеличени, но нарастват също проблемите и жалбите. \"Освен от финансиране, системата се нуждае от реформиране, но са нужни визия и смелост, които не виждам\", коментира Мая Манолова. Дело за телесна повреда е прекратено поради давност след над 15 години Над 15 години и 7 месеца е продължило наказателно производство за нанасяне на средна телесна повреда и е било прекратено заради изтичане на погасителната давност. Досъдебното производство е продължило над 8 години заради невъзможност за призоваване на извършителите. Това е установил Инспекторатът към ВСС в проверката на жалбите на граждани за първото тримесечие на 2018 г. Кабинетът определи двама зам.-шефове на ДАНС  Правителството определи Недялко Недялков и Николай Ненков за заместник председатели на Държавна агенция \"Национална сигурност\" за срок от пет години. Недялков заема тази длъжност от 2013 г. и решението се налага поради изтичане на досегашния му мандат. До юни 2017 г., когато е назначен за временно изпълняващ функциите на заместник-председател, Николай Ненков беше директор на дирекция в агенцията. България открива първото си дипломатическо представителство в Естония България ще открие първото си дипломатическо представителство в Естония. Това реши на днешното си заседание Министерският съвет. Почетното консулство ще бъде в столицата Талин. Функциите на почетен консул ще изпълнява естонецът Индрек Лаул, който е член на борда на Естонската концертна агенция и Естонската пощенска агенция и председател на Управителния съвет на Асоциацията на възпитаниците на Естонската музикална и театрална академия. Неговият консулски окръг ще обхваща територията на цялата страна. За 2 г. кабинетът облекчил бизнеса с 30% Това се отчита в изпълнението на плана за намаляване на административната тежест в периода 2015-2017 г. Третият план съдържа 130 мерки, реализирането на които води до нейното намаляване със 144.5 млн. лева годишно, съобщава Министерският съвет, който прие отчета по плана. В периода 1 юли – 31 декември 2017 г. са изпълнени 18 мерки от компетентността на Държавната агенция за метрологичен и технически надзор, Министерството на транспорта и Министерството на икономиката. В резултат на това административната тежест за бизнеса е намаляла със 156.4 хил. лева годишно. В българските неделни училища в чужбина ще има и електронно обучение Правителството прие нови правила за финансовото подпомагане на българските неделни училища в чужбина. С тях се предвижда възможност за организиране на електронно обучение с частично присъствени часове и електронно обучение без присъствени часове. Освен това се създава електронна система за отчитане на предоставените средства и за редуциране на училищната документация, което ще доведе до намаляване на административната тежест.", "date": "2018.05.23", "title": "Кратки новини: В българските неделни училища в чужбина ще има и електронно обучение"}
{"url": "https://www.dnevnik.bg/evropa/2018/05/23/3183811_opasen_kokteil_moje_li_italiia_da_vzrivi_es/", "text": "Управленската програма на партия \"Лига\" и на Движение \"Пет звезди\" представлява обезпокоителен коктейл за Европейския съюз. И за Италия. Италия би ли могла да взриви ЕС? Луиджи ди Майо и Матео Салвини  успяха да сключат \"договор за управление за промяна\" , което бе одобрено от членската маса на двете популистки партии - Движението \"Пет звезди\", създадено от бившия комик Бепе Грило, и партията \"Лига\", произлязла от сепаратистко движение в долината на река По. Програмата на двете политически сили , разположени в двата края на политическия спектър и чиято главна допирна точка е претенцията им да бъдат антисистемни, е преди всичко коктейл от скъпоструващи обещания. Да, тази разнородната \"жълто-зелена\" коалиция се отказа от най-лошото: Италия да излезе от еврозоната, както и от проект Европейската централна банка (ЕЦБ) да изкупи (сякаш Рим би могъл да я принуди!) около 250 милиарда евро дълг на страната. Няма обаче причини за успокоение. Тъй като двамата лидери желаят да предоговорят правилата за управляване на Европейския съюз, осъждат, по думите им, диктата на Брюксел и искат да обърнат гръб на мерките за икономии чрез огромно понижаване на данъците, като едновременно с това повишат чувствително социалните помощи. Всичко това се вписва в един твърд антиимиграционен курс, който предвижда Италия да не се съобразява с решенията на равнище ЕС. Червен картон от Брюно льо Мер Това вече струва на бъдещото италианско правителство \"червен картон\" от френския министър на икономиката Брюно льо Мер, който припомни  европейските ангажименти на Италия . На практика тази програма, изготвена от една от страните основателки на ЕС, представлява системен риск. Италия не е Гърция: става въпрос за четвъртата икономика в съюза (и трета в еврозоната - бел. прев.). Нейното равнище на задлъжнялост, над 132% от брутния вътрешен продукт (БВП), е по-ниско от равнището на Гърция, но в абсолютна стойност става въпрос за астрономическата сума от 2.3 трилиона евро. Впрочем Италия изостава и по икономически растеж. Нито понижаването на данъците, нито други големи проекти на очертаващата се коалиция като отказа от пенсионната реформа или въвеждането на гарантиран минимален доход за най-бедните може да бъдат финансирани. Този малък коктейл би могъл да струва 100 милиарда евро годишно... Другият риск е да станем свидетели на превръщането на Италия в лаборатория за останалата част от Европа. Разбира се, не можем да си представим една коалиция във Франция между крайнодесния Национален фронт и левичарската \"Непокорна Франция\". Възможно е обаче евроскептицизмът да продължи да се разпространява в Европа и да се превърне във фермент за анормални коалиции. Това правителство би могло да се окаже съвсем краткотрайно. Тъй като \"договорът\" не разреши противоречията между двете политически сили, нито сложи край на съперничеството между техните лидери. Един такъв сценарий би довел до формирането на друга коалиция или до организирането на нови избори. Възможно е освен това пазарите бързо да наложат своето \"наказание\", ако проектът за 100 милиарда евро бъде приложен. /БТА", "date": "2018.05.23", "title": "Опасен коктейл: може ли Италия да взриви ЕС"}
{"url": "https://www.dnevnik.bg/biznes/companii/2018/05/23/3184225_eurbus_investira_v_zavod_za_proizvodstvo_na_chasti_za/", "text": "Еърбъс Хеликоптерс\" ще осигури стратегически инвестиции в България за изграждане на завод за производство на високотехнологични продукти за самолети \"Еърбъс\", съобщиха от Министерството на отбраната. Първата копка на завода е направена вече в Пловдив. През първите три години ще бъде осигурена заетост на до 300 души като е възможно в следващите осем години тази бройка да нарасне на до 800 души. Освен това френската компания \"Еърбъс Хеликоптерс\" ще предостави един хеликоптер \"Дофин\" за ползване от Военноморските сили. Това беше обявено по време на церемония в Министерството на отбраната, на която беше подписана споготба за уреждане на спор по договор от 2005 година. Става въпрос за  сделка, подписана по време на правителството на Симеон Сакскобургготски . Тя предвиждаше България да купи 18 вертолета на обща стойност 358 млн. евро от \"Юрокоптер\", а френският им производител поема ангажимент за над 105 млн. евро инвестици в икономиката и 254 млн. евро в отбрана. След като инвестицията не се осъществява България не поръчва последните четири хеликоптера по сделката и се стига до арбитражно делозапочват спорове между двете страни. \"С подписването на тази спогодба издигаме нашето сътрудничество на едно ново, по-високо ниво\", каза министърът на отбраната Красимир Каракачанов. Той благодари на екипите от българска и френска страна за успешните усилия да бъде постигнато споразумение за окончателното уреждане на отношенията между Министерството на отбраната и \"Еърбъс Хеликоптерс\".", "date": "2018.05.23", "title": "\"Еърбъс\" инвестира в завод за производство на части за самолети в България"}
{"url": "https://www.dnevnik.bg/sviat/2018/05/23/3184235_juliia_skripal_v_purvoto_si_intervju_ne_iskam_uslugite/", "text": "Благодаря за предложената помощ от руското посолство [в Лондон]. Но в момента не желая да се възползвам от услугите им.\" Това заявява Юлия Скрипал в първата си среща с медии след покушениято срещу нея и баща ѝ Сергей Скрипал на 4 март във Великобритания. Ексклузивният разговор е с \"Ройтерс\" и в репортажа се описва, че рускинята е казала пред камера няколко изречения, а останалото е изявление на руски и английски, написано - по думите ѝ - лично от нея и подписано собственоръчно от нея пред журналистите на агенцията. Контактът с \"Ройтерс\" е осъществен с помощта на британската полиция. Юлия Скрипал живее на място в Лондон, тайно за широката публика, и под засилена охрана. В текста се казва, че нападението с нервнопаралитично вещество \"беше шокиращо и обърна живота ми нагоре с краката\", но и че тя се надява един ден - в дългосрочен план - да се върне в родината си. Юлия Скрипал прекара в кома в продължение на 20 дни в болницата в Солзбъри, където бе открита в безсъзнание в централен парк заедно с баща си, предал на британското разузнаване десетки агенти на Русия. \"Когато дойдох в съзнание, научих, че сме били отровени\", разказва още тя. \"Такъв късмет извадихме и двамата да оцелеем след този опит за убийство. Възстановяването ни беше бавно и изключително болезнено.\" \"Докато се опитвам да се справя с разрушителните промени, стоварили се върху мен физически и емоционално, живея ден за ден и искам да помогна за грижите за пълното възстановяване на баща ми. В дългосрочен план се надявам да се завърна в моята страна\", казва Юлия Скрипал, която е отказала да приеме въпроси от журналистите. Москва на няколко пъти обвини Лондон, че я държи нарочно в изкуствена кома и че съобщенията от нея са написани под натиск. \"Искам отнонво да заявя, че никой не говори от мое име или от името на бащами, освен самите ние\", казва сега Скрипал. \"Не искам да описвам подробности, но клиничното лечение беше инвазивно, болезнено и депресиращо\", допъва тя на руски. \"Благодарна съм на прекрасния и грижовен персонал н аболницата в Солзбъри - място, с което се наложи да свикна. Изпитвам най-добри чувства и към всички, които ни помогнаха на улицата в деня на нападанеието.\" Юлия Скрипал пристига от Русия на лондонското летище \"Хийтроу\" в ранния следобед на 3 март за една от редовните срещи с баща си. Двамата бяха открити в безсъзнание ден по-късно.", "date": "2018.05.23", "title": "Юлия Скрипал в първото си интервю: Не искам услугите, предложени ми от Русия"}
{"url": "https://www.dnevnik.bg/sport/2018/05/23/3184022_arsenal_shte_reklamira_ruanda_s_purvoto_si_sponsorstvo/", "text": "Арсенал\" ще рекламира Руанда чрез първия си договор, свързан със спонсорство на ръкавите. Надписът \"Visit Rwanda\" (\"Посетете Руанда\") ще бъде поставен на ръкавите на левите ръце на всички играчи от първия отбор, както и на младежкия състав и женския отбор от новия сезон. Споразумението с 11-милионната държава е за три години. Руанда е имала 1.3 милиона посетители през 2017 г. Общо 94 хиляди туристи са посетили трите национални парка в страната, а туристическият сектор е осигурил работа на 90 000 души, показват данните.  \"Това е вълнуващо партньорство, в което ще подкрепим амбициите на Руанда да изгради туристическата си индустрия\", каза търговският директор на клуба от Лондон Винай Венкатешам. По думите му фланелката на \"Арсенал\" е забелязвана 35 милиона пъти дневно по света. \"Ние сме един от най-гледаните отбори по света. Нямаме търпение да започнем работата си с екипа на Visit Rwanda, за да превърнем страната във водеща туристическа дестинация\", добави той. Като част от партньорството логото ще бъде показвано на LED-системата на \"Емиратс\" по време на мачовете на отбора, като ще бъде поставено и на бекдроп таблото (таблото, пред което футболистите и мениджърите дават интервюта). Рекламата на държави като туристически дестинации чрез футбола не е новост. Преди време Азербайджан имаше спонсорски договор с \"Атлетико\" (Мадрид).", "date": "2018.05.23", "title": "\"Арсенал\" ще рекламира Руанда с първото си спонсорство на ръкавите"}
{"url": "https://www.dnevnik.bg/detski_dnevnik/2018/05/22/3175848_ogledalce_ogledalce_koi_e_nai-krasiviiat_tiineidjur/", "text": "Карина: Опитвам да не се влияя от чуждото мнение как изглеждам  Тийнейджърите днес са различни, креативни, любознателно, сериозно подценени. Всеки си има различен и личен проблем, но бих казала като общ ниското самочувствие. Определено голяма част от хората не се самооценяват. Смятам, че за всеки на нашата възраст е до някаква степен важно как изглежда, проблемът е, че някои хора се въвличат прекалено много в цялото нещо. За мен лично до някаква степен е важно как изглеждам, но само така, че аз да се чувствам добре в тялото си. Опитвам се да не се влияя от чуждото мнение, но невинаги ми се получава. Според мен акнето влияе доста сериозно на самочувствието, защото те кара да се чувстваш страшно неприятно и поне мен - неприятно в собственото си тяло. Аз се опитвам да ям по-полезна и чиста храна. Спортувам и мия лицето си редовно. Давид: Когато си добър - си красив Външният вид е важен, за да се чувстваш добре, да имаш приятели и да те харесват момичетата. За мен горе-долу е от значение. Обичам да съм с хубави дрехи, да съм чист най-вече, да мириша хубаво. Акнето не е приятно, но е нормално през пубертета. То е само временно, после минава. Но красотата е отвътре. Когато си добър - си красив. Не е красиво да си груб. Според мен е важно да имаш хубави снимки в социалните мрежи, защото иначе изглеждаш чудак. Перфектното селфи се прави с упражнения – трябва да държиш телефона добре с изпъната ръка, да не се държиш изкуствено, да се усмихваш в камерата. Стилияна: Проблем е робуването на марки дрехи и гримирането Външният вид за едни е важен, а за други - маловажен. Проблемът е, че за повечето тийнейджъри в момента е от изключително значение да изглеждат добре, по последна мода, отколкото дали им е удобно или подходящо за времето навън. Както казват, \"от студ умри – гъзар бъди\", това е начинът на мислене на голяма част от тийнейджърите.  Други проблеми, включващи външния вид, е робуването на марки и, разбира се, гримирането. Някои хора отлъчват други само защото не носят дрехи от скъпите маркови магазини, не се замислят дали на този човек му харесват въпросните дрехи, или пък че случайно няма тази финансова възможност, за да си ги позволи.  Гримирането! Масово всички момичета се гримират, започвайки от 11-12-годишна възраст, които е жив терор за кожата на толкова ранна възраст, и то само за да се направят на интересни и големи сред останалите, защото така привличат внимание. Аз? Обличам се така, както ми е комфортно, обичам шарените неща, не робувам на марката, за мен важното е да е здраво и да ми харесва да го нося! Относно гримирането – да, не съм с най-изчистената кожа, на 18 съм и все още имам акне, но въпреки това не се гримирам всеки ден, защото не искам да си травмирам кожата, гримирам се само когато трябва. Останалите трябва да ни харесват естествени, а не с една маска от грим и дрехи, които всъщност са просто поредният парцал, който носим, за да не излезем голи. Акнето влияе върху самочувствието, защото тези, които го имат, се смятат за различни. Когато погледнат другите, не виждат пъпки, а имайки те такива, смятат, че проблемът с тях е, че са различни. Околните не помагат особено много за повишаване на самочувствието, защото им се подиграват. Аз лично имам акне от 10-годишна и намерих лечението в козметиката за акне и регулярно посещаване на дерматолог. Лесно е, стига да се спазват някои прости правила, като например да не си лягаш с грим, да не се гримираш толкова често, защото така запушваш и замърсяваш порите, всяка сутрин да си миеш лицето, да изпълняваш ежедневните грижи за него.  Николай: Външният вид показва към каква група принадлежиш Външният вид за тийнейджърите е доста важен. Показва социалния клас, към който принадлежиш. По-скъпите дрехи означават по-одобрен от средата. Външният вид показва и от каква група си – скейтърите се обличат по един начин, ултрасите – по друг, и тези, които ходят на наргиле - по трети. За мен най-голямо значение има не заради това какво внушава на другите, а заради самочувствието и увереността, което ти осигурява. Акнето пречи, но не особено. Нямам такова, но виждам, че приятелите ми с акне не са особено тревожни. Поне не колкото аз бих бил. ", "date": "2018.05.23", "title": "Огледалце, огледалце, кой е най-красивият тийнейджър"}
{"url": "https://www.dnevnik.bg/detski_dnevnik/2018/05/22/3182331_petyo_brezoev_dermatolog_ot_pupki_nikoi_ne_e_umrial_no/", "text": "Днес ние говорим свободно за политика, права и конспирации, но теми като тази за акнето често се оказват деликатни и проблематични, за да бъдат обсъждани на висок глас. Защо? Какво е толкова сложното? С цел да отговорим на някои въпроси, които вълнуват мен и връстниците ми, потърсихме дерматолога Петьо Брезоев с практика при кожните заболявания повече от 20 години. \"Външният вид е от значение за всеки човек – не само за тийнейджъра, но за тях е особено важен и точно той стои в основата на целия проблем\", казва д-р Брезоев. Причината е, че акнето се появява именно в периода, в който човек се формира като личност. Ако точно в този критичен за младите хора момент те са смутени от външния си вид или друг неуспех, той често ерозира вярата в собствените им сили. Според него това би могло да се отрази както в понижаване на успеха, така и в определени трудности при социалните контакти. \"От пъпки никой не е умрял, но понякога остават травми за цял живот\", казва експертът. За жалост се оказва, че макар и да има много тийнейджъри, които търсят помощта на лекаря, те все пак са много по-малко, отколкото сочат статистики, свързани със заболяването. Практически всеки тийнейджър в България би следвало да има някаква форма на акне, казва дерматологът, но с него и колегите му се свързват основно заради тежкото и обезобразяващо такова. \"На тези хора може да се помогне, но самите те не търсят решение на проблемите си, а решение винаги има.\" Той изчислява, че едва около 1% от тийнейджърите, които посещават кабинета му, сами са поели инициативата за лечение, а не техните родители, и това показва колко далеч от ума на един млад човек може да е нуждата от лекуване. Не, според дългогодишния специалист е свързано с това, че човек все още не се е научил да се справя сам с проблемите си. \"Хем си голям, хем не си\" - едва ли е нечий любим период от порастването. На тази възраст младежите \"искат да бъдат зачитани като личности и да не им се нарежда какво и кога да правят, но в същото време самите те нямат достатъчно житейски опит, за да решат сами проблемите си\". Според д-р Брезоев това е основната причина тийнейджърите да не търсят сами професионална помощ. \"Явно в тази възраст да поискаш съвет се приема за слабост.\" \"Пробвал съм всичко\" е изречение, което един дерматолог чува постоянно. Проблемът е, че това \"всичко\" са нещата, които хората виждат по телевизията, а според специалиста има много сериозна разлика между рекламата и реалността, която хората трябва да разберат, за да решат веднъж завинаги проблемите си с акнето. За него това е заболяване, което се лекува, но в някои случаи изключително бавно. \"Съответно, ако видиш реклама, в която ти обещават, че за две седмици всичките ти проблеми ще бъдат решени – помисли пак.\" Резултати могат да се наблюдават най-рано след три месеца, казва лекарят. Оказва се, че много родители имат остарели разбирания и манталитет в стил \"и аз съм имал пъпки, пък нищо не ми е станало\". Въпреки това те са забравили, че надали им е било приятно, когато са били в този вид. \"В XXI век акнето вече не е за задължително зло и трябва да се третира точно както всеки друг проблем, за който има намерено решение. Няма причина да го оставим \"само да си мине\", когато можем да се лекуваме\", твърди д-р Брезоев. На базата на дългогодишната си практика той споделя, че сериозно е променил подхода си с пациентите. Научил се е да изисква повече и вече очаква човекът, потърсил неговата помощ, да е проактивният. \"Моята работа е да го преведа по пътя, но човекът трябва да поеме отговорност. Ако след кратък период от време пациент види резултати, но не продължи лечението, рано или късно пак ще се върне, откъдето е тръгнал. Не бива да забравяме, че акнето се лекува, но не е като шарката – може да се връща отново и отново, и затова се изисква постоянство. Ако не искаш да имаш пъпки, трябва да си ангажиран – това е промяната в мисленето, която придобих\", обобщава дерматологът.", "date": "2018.05.23", "title": "Петьо Брезоев, дерматолог: От пъпки никой не е умрял, но понякога остават травми за цял живот"}
{"url": "https://www.dnevnik.bg/bulgaria/2018/05/23/3184247_es_i_sasht_ne_stignaha_do_sporazumenie_za_obmena_na/", "text": "Европейският съюз и Съединените щати не стигнаха до споразумение по отношение на обмена на информация за резервационните данни на пътниците, които ползват самолети. На министерската среща ЕС-САЩ в областта на правосъдието и вътрешните работи, провела се в София на 22 и 23, участниците подчертаха важността на този обмен, но се разбраха да продължат обсъждането на темата по време на следващата подобна среща, която ще се проведе през втората половина на 2018 г. в САЩ. ЕС и САЩ обсъдиха общите си усилия за борба с тероризма, с акцент върху ефективното споделяне на информация, превенцията на радикализацията и употребата на Интернет за целите на тероризма, както и бдителността по отношение на авиационната сигурност и химичните, биологичните, радиологичните и ядрените заплахи и взривните вещества, особено във връзка с нарастващите химически заплахи във въздушния транспорт и на обществени места, се казва в съобщение от българското министерство на правосъдието. Участниците обсъдиха и сътрудничеството между службите за сигурност и правоприлагащите органи в киберпространството, потвърждавайки колко е важно да бъде осигурен бърз достъп до електронни доказателства на правоприлагащите и съдебните органи, като същевременно се гарантират личната неприкосновеност и гражданските свободи. По подобен начин те подчертаха и необходимостта от запазване на сигурно, отворено и безопасно киберпространство за насърчаване на икономическото и социалното развитие и обмениха идеи как по най-добър начин да отговорят на това нарастващо предизвикателство. Европейският съюз и Съединените щати обмениха и информация за развитието на процесите в областите на миграцията, граничното управление и съответните визови политики. Европейският съюз предостави актуална информация за миграционните тенденции в Европа и текущите инициативи за укрепване на управлението на своите външни граници. Европейският съюз и Съединените щати направиха преглед на направеното до момента от страна на ЕС и САЩ, включително от петте заинтересовани държави членки на ЕС, по отношение на постигането на законоустановените изисквания на Програмата за безвизови пътувания, за да се разгледа тяхното включване. Накрая Съединените щати и Европейският съюз се спряха на важността от осигуряването на бърз обмен на финансова информация и подобряването на ефективността на финансовите разследвания.", "date": "2018.05.23", "title": "ЕС и САЩ не стигнаха до споразумение за обмена на информация за резервационните данни"}
{"url": "https://www.dnevnik.bg/sviat/2018/05/23/3184256_moskva_zapochna_proverka_na_vsichki_britanski_medii_v/", "text": "Русия обяви в сряда, че е започнала да анализира какво пишат и показват журналисти на британските медии, работещи на нейна територия. Идеята е, че това може да прерасне в разследване на обективността им в отговор на подобни проверки за руски медии във Великобритания, определяни от Москва като опити да се запушат устата им. Действаме с нежелание, казват от Москва, а говорителката на външното министерство Мария Захарова заяви, че британският медиен регулатор още не е обяснил последните си притеснения за дейността на телевизионния канал RT. Според нея новите проверки на две новинарски емисии и едно публицистично предаване всъщност са неоснователен тормоз срещу руската медиа. \"Мога да потвърдя, че ще има твърд отговор на цялото това шоу и последиците от него\", каза тя на редовния брифинг в Москва. \"Съответните структури в страната ни започнаха да проучват подробно продукцията на бриданските медии, представени в Русия.\" Тя добави, че отношението на Лондон към руските медии принудило Москва да отвърне по същия начин и че това ще стигне по-далеч от изобличаването на пропагандата в британските медии. Захарова не посочи за кои редакции става дума, но постави под въпрос обективността на британските вестници и телевизии - с малки изключения - когато става дума за случая \"Скрипал\". Преди време тя беше заплашила, че ще изгонят британските медии от Русия, а днес остро критикува регулатора \"Офком\" (Ofcom): \"Нямаме никаво съмнение, че имаме налице поредния опит на британския регулатор да ограничи дейността на нашите медии във Великобритания, публикуващи факти, неудобни за официален Лондон\".", "date": "2018.05.23", "title": "Москва започна проверка на всички британски медии в Русия"}
{"url": "https://www.dnevnik.bg/sport/2018/05/23/3184289_otborite_v_nfl_shte_budat_globiavani_ako_igrachite_im/", "text": "Националната футболна лига ( НФЛ ) на САЩ обяви, че от новия сезон в шампионата по американски футбол ще налага сурови глоби, в случай че играчите коленичат по време на химна. В официални съобщение Лигата заяви, че ако някои играчи не искат да стоят прави по време на националния химн на Щатите, могат да стоят в съблекалнята. Ако обаче се стигне до ситуация дори един играч да коленичи, то Лигата \"ще наложи съответна санкция, както на играча, така и на отбора му, заради липса на уважение към флага и химна\". Протестите на играчи в американския футбол започнаха преди близо две години, когато бившият куотърбек на \"Сан Франциско 49ърс\" Колин Каперник изрази несъгласието си с полицейския произвол и расовото неравенство. През миналия сезон протестите станаха масови, а ситуацията излезе извън контрол след серия на критични изказвания от  американския президент Доналд Тръмп . Той дори призова всички играчи, които протестират да бъдат уволнени. След серия от срещи между собствениците на отборите в НФЛ и синдиката на играчите, протестите и случаите на играчи, които коленичат спряха. \"Жалко е, че протестите създадоха впечатление у хората, че хиляди играчи от НФЛ не са патриоти. Това не е така и никога не е било. Вярваме, че през този сезон всички състезатели и отборите ще показват уважение към нашите национални символи\", каза комисионерът на Лигата Роджър Гудъл. Първата точка в новия правилник на НФЛ гласи именно, че \"всички трябва да показват уважение към знамето и химна на САЩ\".", "date": "2018.05.23", "title": "Отборите в НФЛ ще бъдат глобявани, ако играчите им коленичат по време на американския химн"}
{"url": "https://www.dnevnik.bg/sviat/2018/05/23/3184291_borisov_idva_v_moskva_na_30_mai_potvurdi_kremul/", "text": "Посещението на българския премиер Бойко Борисов в Русия ще е на 30 май, съобщи пред журналисти в Москва Юрий Ушаков, външнополитически съветник на президента Владимир Путин. Потвърждението е разпространено от агенция ТАСС, но от българска страна няма и дума по този повод на интернет сайта на правителството. Преди повече от 24 часа лично Путин каза на срещата си в Сочи с президента Румен Радев, че очакват Борисов в Москва \"до няколко дни\", а източници на \"Дневник\" посочиха 30-май или 1 юни като най-вероятните дати за визитата. Ушаков беше в екипа, участвал от руска страна на срещите в Сочи. Във вторник вечерта министърът на енергетиката Александър Новак заяви пред телевизия \"Россия 24\", че страната му е готовада разгледа съвместни газови проекти с България - за каквито призовава Радев - но при условие, че те са гарантирани и от правителството в София и от институциите на Европейския съюз в Брюксел. \"Русия реализира строителството на газопровода \"Турски поток\". България отново проявява интерес транзитът да преминава през нейна територия, включително искат да се разгледа въпрос за възможността да се строи газов хъб в България. В момента се прави технико-икономическо обосноваване на проекта. По принцип, Русия не се отказва от сътрудничество, готови сме да разгледаме всички тези варианти\", добави Новак. \"За нас са важни гаранциите, че тези големи проекти, бъдещи инфраструктурни проекти, са гарантирани от гледна точка на купувачите на газ, съответстват с изискванията на европейското законодателство и са гарантирани от правителството на България и Европейската комисия\". Американският фактор и личността на Радев Руският телевизионен канал RT, сочен за основен рупир на пропагандатна на Кремъл зад граница, цитира анализатора Владимир Оленеченко, според когото завръщането към проектите \"Южен поток\" и АЕЦ \"Белене\" било напълно оправдано, защото те били спрени въпреки националния интерес на България. Старшият научен сътрудник от Центъра за европейски изследования на Института за световна икономика и международни отношения към Руската академия на науките повтаря известната теза на Москва, че отказът бил под натиск на САЩ, \"които искаха да ограничат потреблението на руски газ от страните в Стария свят и да не допуснат износ на руски технологии за Европа\". На България не ѝ е много интересен поректът на Вашингтон за доставка на американски втечнен газ с танкери и поради това намаля американския натиск над София, допълва той. В България усетиха това и опитват да се възползват от дадената ситуация, за да реанимират изгодни за себе си договори. Оленченко свързва последните събития и с личността на президента Радев. \"Предишният държавен глава Росен Плевнелиев не беше настроен за тясно сътрудничество с Русия и беше зависим от позициите на Брюксел по редица външнополитически въпроси, а Радев неведнъж заяви и демонстрира, че за него интересите на страната са по-важни от това да се угоди на ЕС. Сега въпросът е ще му стигне ли силна воля, за да реализира изявленията си.\" Колегата му Юрий Квашнин припомня, че Радев няма особени правомощия в изпълнителната власт в България, че е бил подкрепен от партия в опозиция и че окончателно решение по енергийните въпроси взима парламентът в София. \"Премиерът Борисов са предпазливи за сътрудничеството с Русия и плановете на Радев с голяма доза вероятност няма да бъдат реализирани при това правителство.\" Не ни интересува \"Балкански поток\", ако няма пренос на запад Сергей Пикин, директор на Фонда за енергийно развитие, казва пред RT, че всъщност Русия не се интересува особено от идеята на президента Радев за \"Български поток\", докато не се гарантира, че подобен проект ще доставя газ за други държави. Колегата му Николай Дмитриевски от Инситута по проблемите на петрола и газа е на същото мнение и припомня, че още във времената на бившия СССР е имало варианти за снабдяване на Южна Европа през балканските държави и в тях на България е била отредена важна роля. \"Съгласен съм с Радев, че трасето през България е географски и геополитически най-изгодното и най-удобното. Но в преговорите нататък сигурно ще се намеси политиката.\" Предложението трябва да се проучи сериозно, казва Дмитриевски, но припомня как преди броени години София се е отказала от големи руски проекти и че още не е решен проблемът с транзита на руски газ за Европа. \"Къде е гаранцията, че българите и този път няма да се отметнат\", пита Сергей Пикин. \"По условията за доставка на наш газ за турския пазар всичко е договорено, остана въпросът за транзит през турска територия към Европа, но той зависи не от турската страна, а от Брюксел, където могат да провалят и \"Турски поток\", и \"Балкански поток\". \"Общо взето, трябва да се договаряме не с Анкара или София, а с Берлин и Брюксел\", допълва Пикин.", "date": "2018.05.23", "title": "Борисов идва в Москва на 30 май, потвърди Кремъл"}
{"url": "https://www.dnevnik.bg/skorost/2018/05/23/3184298_propusk_v_zakonodatelstvoto_kato_prichina_za/", "text": "За катастрофата между автобус и камион  на магистрала \"Тракия\" тази сутрин, при която бяха ранени 12 души вина има и пропуск в законодателството, се казва в позиция по темата на  \"Института за пътна безопасност\" . За момента,  като виновен за инцидента се сочи шофьорът на товарния автомобил , който е задържан за три денонощия в ареста. \"На първо място трябва да обърнем внимание на това, че в момента, съгласно действащото българско законодателство, е допустимо по автомагистрала да се движи нископодов градски автобус. Този тип превозни средства позволява превозването на правостоящи пътници. В конкретния случай е допуснато автобус, който не разполага с достатъчно обезопасителни средства да се движи по автомагистрален път, където другите участници в движението имат право да развиват скорости до 140 км/ч. Това е очевиден пропуск в законодателството ни\", се казва в позицията. От института посочват, че най-вероятно поради икономически причини маршрута на автобуса е моделиран така, че част от трасето да преминава през магистрала \"Тракия\", при положение, че може да се ползва алтернативна трасе. \"Още по-притеснително е и това, че линия № 5 в сайта на Центъра за градска мобилност е означена като \"Крайградска линия\" № 5 \"Автостанция Гео Милев\"- с. Лозен, а реално линията се изпълнява от нископодови градски автобус. Разликата между нископодови градски автобус и нископодови крайградски автобус е в това, че при градския може да се возят правостоящи пасажери, а при крайградските се возят само седнали пасажери\", се казва в позицията. От института казват, че при возене на правостоящи, за да се гарантира тяхната безопасност, не би следвало да се вдига скорост по-висока от 30-40 км/ч., а с тази скорост превозното средство ще пречи на останалите участници в движението по магистралата. \"Ако обаче допуснем, че шофьорът на автобуса увеличи скоростта до 70-80 км/ч, то той ще застраши сериозно живота на пасажерите, но в другия случай при скорост 40-50 км/ч, то застрашени ще са останалите ползватели на магистралата\", подчертават експертите. Те заключават, че всички длъжностни лица, които трябва да се грижат за безопасността на хората поне по линиите на градския транспорт, са допуснали твърде много пропуски, с които са позволили да се стигне до днешния инцидент.", "date": "2018.05.23", "title": "Пропуск в законодателството, като причина за катастрофата от днес, откриха от Института за пътна безопасност"}
{"url": "https://www.dnevnik.bg/biznes/2018/05/23/3184165_bulgariia_e_48-ma_po_konkurentosposobnost_sred_63/", "text": "Според Годишника на световната конкурентоспособност 2018 на Института за развитие на управлението (IMD, Швейцария) българската икономика, теглена от ЕС, продължава бавно да се възстановява, но без да блести. През 2018 г. България заема 48-мо място от 63 страни при 49-то през миналата. Подобрението спрямо 2015 г. е със седем позиции, но спрямо 2007 г., когато страната е била на 41-во място, има влошаване. Това съобщава българският партньор в проекта - Центърът за изследване на демокрацията. Дългосрочните фактори на конкурентоспособност на българската икономика остават устойчиво ниски, което прави вероятността за пробив в близките години много малка, ако правителствените и бизнес лидери не направят съществена промяна в политиките, коментират авторите на изследването. Конкурентоспособността на страната е оценена по общо 20 показателя като най-слабо тя се представя по \"управленски практики\" - 60-то място. В долната част на класацията България попада и по \"трудов пазар\" - 58-мо място, отношение и ценности - 55-то, научна инфраструктура - 53-то, здраве и околна среда - 52-ро. Най-добре България е класирана по цени - 5-то място, международна търговия - 17-то, фискална политика - 20-то. Бизнесът продължава да оценява като сериозен проблем изтичането на мозъци, сочат данните в изследването. За четвърта поредна година данните за общата и младежката безработица бележат понижение, като важна причина остава напускането на страната от много млади хора. Това, в комбинация с ниското равнище на заплащане в сравнение с Европа, в повечето сектори продължава да създава предпоставки за изтичане на квалифицирани кадри зад граница и увеличение на дела на скритата икономика в България, коментират анализаторите. Тежестта от спазването на регулациите и липсата на одитна култура и добри счетоводни практики също са посочени от бизнеса като значителни пречки. Още веднъж се потвърждава нуждата от увеличаване на международния опит, адаптивността и гъвкавостта на българските фирми, са изводите в изследването Същевременно България се нарежда сред водещите места по инвестиции в телекомуникациите, комуникационни технологии и дигитални умения, което показва потенциала за развитие на таланти и високо обучени кадри, при наличие на необходимите политики, добро управление и инфраструктура. Положително се оценяват размера на данък печалба, общият размер на корпоративните и лични данъци, размерът на правителствения дълг, възможността за бързо и безпроблемно регистриране на нови фирми, и регулациите на пазара на труда. Възможности за подобряване на конкурентоспособността изследователите виждат на първо място в подобряването на ефективността на съдебната власт и публичната администрация. България би заела по-благоприятна позиция и ако пренасочи повече квалифицирана работна ръка от публичния към частния сектор, и по-голям дял от еврофинансирането - към професионалното образование и националната система за иновации. Друга препоръка е към българската енергийна система, която трябва да стане по-прозрачна и по-добре интегрирана към европейската.", "date": "2018.05.23", "title": "България е 48-ма по конкурентоспособност сред 63 страни"}
{"url": "https://www.dnevnik.bg/sport/2018/05/23/3184244_huliganski_ekscesii_oporochiha_finala_v_basketbolnoto/", "text": "Вторият мач от финалната серия в баскетболното първенство между \"Левски Лукойл\" и \"Балкан\" (Ботевград) беше опорочен заради хулигенски ексцесии на феновете на двубоя. Мачът беше прекъснат при 66:59 за домакините 3:01 минути преди края на последната четвърт. Тогава част от агитката на \"Левски Лукойл\", в която личеше ядро от футболни фенове, влезе в пререкание с намиращия се на няколко метра отбор на \"Балкан\" и опита да нахлуе на игрището. Към играчите на гостите полетяха предмети, бутилки и дори прътове. От пейката на \"Балкан\" отговориха с хвърляне на предмети, а камерите на телевизията, която излъчва двубоя, показаха кадри как масажист на тима от Ботевград хвърля предмет към агитката на сините. През целия мач агитката на сините, която беше зад пейката на гостите от Ботевград, създаваше напрежение. Два пъти президентът на \"Балкан\" Михаил Михайлов заплаши да извади отбора си от игрището. При първата ситуация в края на втората четвърт обаче ситуацията беше овладяна. При прекъсването на мача полицията влезе в залата и изведе феновете на \"Левски Лукойл\", а двата тима бяха прибрани в съблекалните. След близо 30 минути полицията призова и феновете на \"Балкан\" да напуснат \"Универсиада\", гарантирайки безопасното им изтегляне, но запалянковците от Ботевград отказаха да напуснат, искайки обратно парите си, които са дали за билети. Проблемът в баскетоблния финал идва месец след ексцесиите на футболното дерби между \"Левски\" и ЦСКА, при което бяха ранени полицаи, а по-късно МВР, Министерството на спорта и Българския футболен съюз организираха кръгла маса за справяне с хулиганството. \"Единственото условие на съдийската бригада да се доиграе мачът е, ако залата се изпразни. Никъде по света няма ситуация, при която да се изведе само едната агитка, но сега заради феновете на \"Балкан\" мачът не може да продължи\", каза комисарят на баскетболната лига Борислав Пелтеков пред БНТ. Той обясни, че публиката на домакините не е била преместена далеч от пейката на \"Балкан\" въпреки препоръките, заради дупка в правилника на Националната баскетболна лига, използвана от президента на \"Левски Лукойл\" Тодор Стойков. \"Служителите от звеното за борба с масовите безредици гарантираха, че регионът е отцепен и феновете от Ботевград могат да напуснат безпроблемно и че техните микробуси ще бъдат съпроводени до изхода на София. На всички обаче е ясно, че тази група, която е източник на напрежението, чака някъде около залата за саморазправа\". След близо час прекъсване от Лигата обявиха, че мачът ще се доиграе на следващия ден. \"Съгласно чл. 98 от Наредбата за прекратяване на мача ще се насрочи доиграването на мача. В момента се уточнява оптималния час за двата отбора. Най-вероятно ще се играе без публика, за да не се повтори ситуацията\", добави Пелтеков.", "date": "2018.05.23", "title": "Хулигански ексцесии прекратиха финала в баскетболното първенство"}
{"url": "https://www.dnevnik.bg/photos/2018/05/23/3183762_fotogaleriia_svetovnite_snimki_na_denia_-_23_mai_2018_g/", "text": "Залез до Ню Брайтън, Великобритания.", "date": "2018.05.23", "title": "Фотогалерия: Световните снимки на деня - 23 май 2018 г."}
