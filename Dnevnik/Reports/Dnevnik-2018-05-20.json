{"url": "https://www.dnevnik.bg/sport/2018/05/20/3182000_barselona_izprati_iniesta_s_pobeda_v_posledniia_mach/", "text": "Барселона\" завърши сезона в Ла Лига с минимална победа 1:0 над \"Реал сосиедад\" на своя \"Камп ноу\". Каталунците, които преди седмица пропуснаха шанса да останат непобедени в рамките на цялата кампания, този път взеха три точки. Единственият гол вкара Филипе Коутиньо в 57-ата минута с невероятно изпълнение. Попадението на бразилеца беше много красиво, след като той навърза няколко защитници в бяло-синьо, смени посоката на движение и с фалцов удар прат топката в мрежата на Моя. Въпреки че дистанцията на удара беше около 23 метра, вратарят на \"Сосиедад\" нямаше какво да направи освен да изгледа как тя влиза в мрежата му. Двубоят премина изцяло под емоциите от раздялата с капитана Андрес Иниеста. След 22 години в \"Барселона\", от които 16 в първия тим халфът с №8 изигра последния си мач за каталунците. Иниеста напуска \"Барселона\" след 32 трофея, които спечели между 2002 и 2018 г. Капитанът на каталунците започна като титуляр и остана на терена до 82-ата минута, когато беше заменен. Тогава Иниеста беше изпратен с аплодисменти от \"Камп ноу\" за последен път. На пейката в двубоя остана Лионел Меси, но аржентинецът влезе в 67-ата минута, заменяйки голмайстора Коутиньо. \"Барселона\" завършва сезона с 93 точки, събрани от 28 победи и девет равенства. Тимът записа едно поражение през кампанията – 4:5 от \"Леванте\" преди седмица. Втори в крайното подреждане е \"Атлетико\" (Мадрид), който в последния си мач завърши 2:2 с \"Ейбар\" вкъщи. Няколко дни след спечелването на Лига Европа \"дюшекчиите\" не играха с пълни сили и това си пролича. В последния си мач за родния си клуба обаче Фернандо Торес беше нда всички. Ел Ниньо вкара двата гола за \"Атлетико\" в 42-ата и 60-ата минута. Първо Анхел Кореа го изведе на празна врата и опитният нападател нямаше как да сгреши. Той изравни резултата, след като в 35-ата минута Кике беше извел гостите от \"Ейбар\" напред. Час след началото на мача Торес вкара втори гол. Той получи прекрасно извеждащо подаване от Диего Коста, овладя топката на скорост, излъга и вратаря, и вкара – 2:1. След червен картон на Лукас Ернандес в 63-ата минута инициативата премина изцяло при гостите от \"Ейбар\", които в 70-ата минута успяха да изравнят. Точен беше Пеня.", "date": "2018.05.20", "title": "\"Барселона\" изпрати Иниеста с победа в последния мач за сезона"}
{"url": "https://www.dnevnik.bg/sport/2018/05/20/3181870_fenove_na_lokomotiv_plovdiv_i_cska_sa_zadurjani_za/", "text": "Осем души са задържани в Пловдив след сбиване в зала \"Колодрума\" в събота вечерта, съобщиха от ОД МВР-Пловдив. Първият сигнал за започнал масов бой в публиката на мач по смесени бойни изкуства, е получен в 23.30 часа. По първоначални данни участниците в боя са фенове на футболните клубове ЦСКА и \"Локомотив\" (Пловдив). Тежко пострадали няма, а конфликтът е бързо преустановен от екипи на полицията. Материалите по случая са докладвани в Районна прокуратура–Пловдив. Изясняването на обстоятелствата продължава. Съобщава се, че няколко полицаи са получили леки наранявания. В събота в Пловдив се проведе гала вечерта Fuerte en el RING, която включваше 16 мача по бокс и кикбокс. В един от мачовете единс рещу друг се изправиха Владислав Кънчев и Виктор Николов. Те са част от ултрас фракциите на двата клуба. Кънчев е от фенската организация на ЦСКА Animals, а Николов от \"Лаута арми\". Това е втори инцидент между фенове на двата отбора. През ноември  двубоят между \"Локомотив\" и ЦСКА от 17-ия кръг на шампионата в Пловдив  беше прекъснат за кратко заради навлизане на фенове на пистата и масов бой. След инцидентите 11 души бяха задържани.", "date": "2018.05.20", "title": "Фенове на \"Локомотив\" (Пловдив) и ЦСКА са задържани за сбиване на мач по смесени бойни изкуства"}
{"url": "https://www.dnevnik.bg/sport/2018/05/20/3181792_fotogaleriia_kude_shte_se_podgotviat_brazilcite_za/", "text": "Националният отбор на Бразилия показа обновения си тренировъчен център в Гранжа Комари около Тересеполис. Там тимът ще се готви за световното първенство в Русия.", "date": "2018.05.20", "title": "Фотогалерия: Къде ще се подготвят бразилците за световното по футбол"}
{"url": "https://www.dnevnik.bg/sport/2018/05/20/3181874_pilot_na_sitroen_beshe_priet_v_bolnica_sled/", "text": "Мийк и навигаторът му Пол Нагъл се отърваха без сериозни травми като по чудо и успяха сами да излязат от автомобила. Все пак по-късно екипажът на \"Ситроен\" беше откаран в най-близката болница, за да премине прегледи. Северноирландският пилот напусна ралито, когато беше седми в класирането. Мийк беше шесит в генералното класиране след пет кръга в Световния рали шампионат с 43 точки. Той има пет победи във WRC, като през миналия сезон триумфира в Мексико и Испания. \"Извинявам се на целия отбор и най-вече на механиците, които ще имат много работа, за да успеят да възстановят колата за следващия старт. Може би влязох прекалено амбициозно в завоя и не прецених ситуацията\", каза 38-годишният пилот. По предварителна информация Мийк ще бъде на линия за следващия кръг от първенството. Той е между 7 и 10 юни – рали \"Сардиния\". Рали \"Португалия\" продължава и в неделния ден.", "date": "2018.05.20", "title": "Пилот на \"Ситроен\" беше приет в болница след катастрофа в рали \"Португалия\" (видео)"}
{"url": "https://www.dnevnik.bg/sport/2018/05/20/3181871_klivland_se_vurna_v_igrata_sled_razgrom_nad_bostun/", "text": "Баскетболистите на \"Кливланд кавалиърс\" спечелиха разгромна победа с 30 точки разлика срещу \"Бостън селтикс\" в мач №3 от финала в Източната конференция на НБА. \"Кавалерите\" се наложиха със 116:86 у дома и намалиха изоставането си в серията на 1:2. Леброн Джеймс изигра поредния си впечатляващ мач, а този път срещна и необходимата помощ в атака от своите съотборници. Общо шестима играчи на \"Кливланд\" завършиха с двуцифрен точков актив. Джеймс отбеляза 27 точки, към които добави 12 асистенции, пет борби, два чадъра и две откраднати топки. Той вкара три тройки от три опита и общо осем от 12-те си стрелби от игра, а от наказателната линия сбърка само два пъти при десет заставания. Кевин Лав се отчете с дабъл-дабъл от 13 точки и 14 борби. Джордж Хил също завърши с 13 точки, а другите двама в стартовия състав - Джей Ар Смит и Тристан Томпсън, вкараха съответно 11 и 10 точки. Страхотно включване от пейката направи Кайл Корвър. Той отбеляза четири тройки от четири опита и реализира 14 точки, като не направи нито един пропуск. \"Кливланд\" показа впечатляваща стрелба от далечно разстояние. Домакините завършиха със 17 тройки от 34 опита, докато играчите на \"Бостън\" бяха точни при едва шест от 22-та си изстрела зад дъгата. \"Келтите\" вкараха само 29 коша от игра при 74 стрелби (39.2%), а \"кавалерите\" - 37 от 76 (48.7%). \"Kливланд\" отбеляза първия кош в мача и нито веднъж не изпусна водачеството в резултата. Джеймс и компания изиграха страхотна първа четвърт, която спечелиха с 32:17, след което продължиха да увеличават преднината си. Следващите три части отново бяха за домакините - 29:24, 26:22 и 29:23. Джейсън Тейтъм беше най-резултатен в състава на \"Бостън\" с 18 точки. Тери Розиърд добави 13, а Джейлън Браун и Грег Монро вкараха по 10. Нито един от останалите играчи не завърши с двуцифрен точков актив. Следващия мач от серията в е на 22 май от 3.30 ч. българско време. \"Бостън\" никога в своята история не е допускал обрат в 37-те плейофни сблъсъка, в които е водил с 2:0 победи. В общо 300 такива случая в НБА едва 19 пъти се е стигало до краен успех за отбора, който е загубил първите две срещи. Във финала в Западната конференция шампионът \"Голдън стейт уориърс\" и най-добрият отбор през редовния сезон - \"Хюстън рокетс\", играят при резултат 1:1. Третият мач е в понеделник от 4.00 ч. българско време.", "date": "2018.05.20", "title": "\"Кливланд\" се върна в играта след разгром над \"Бостън\""}
{"url": "https://www.dnevnik.bg/photos/2018/05/20/3181856_fotogaleriia_cvetovete_na_bogota/", "text": "Сгушен в подножието на малък хълм в местността Рафаел Урибе, на брега на река Чигуаза, малкият квартал \"Лос Пуентес\" е дом за около 800 души. Поради тази особена география кварталът е сравнително изолиран, но пък е разположен нагоре по хълма и се вижда от южната част на колумбийската столица Богота. Миналата година кварталът е превърнат в обществено изкуство, наречено \"Реката на живота\", което има за цел да спомогне за промяната на лошата му репутация.", "date": "2018.05.20", "title": "Фотогалерия: Цветовете на Богота"}
{"url": "https://www.dnevnik.bg/bulgaria/2018/05/20/3181887_stolichna_obshtina_vodata_v_sofiia_e_godna_za_piene_i/", "text": "Водата в София не е опасна и е качествена, и годна за пиене. Това съобщават от пресцентъра на Столична община като се позовават на зам.-председателя на ресорната комисия по инженерна инфраструктура и енергийно планиране в Столичния общински съвет инж. Симеон Славчев. Повод за реакцията са информации, публикувани в различни сайтове, както и в социалните мрежи, според които по погрешка в язовир Искър са били изляти химикали и водата на София е била отровена. Подобно съобщение във Фейсбук разпространи и депутатът от БСП Таско Ерменков, който се позова \"институции и приятели, на които вярва\". \"Водата не е опасна и е годна пиене\", казв инж. Славчев. Според него е недопустимо и неморално да се използва питейната вода в столицата за политически цели, защото водата е част от националната ни сигурност. \"Спекулациите и заигравките с водата са опасни\", предупреди още Славчев. В съобщението разпространението на слуха за замърсените води на язовир \"Искър\" се нарича истерия. Инженер Славчев е разговарял със зам.-изпълнителния директор на Софийска вода Васил Тренев, който категорично е отрекъл слуховете за замърсяване на питейната вода в столицата. В съобщението се уточнява, че контролните проби се взимат в най-различни точки на водопреносната мрежа, а годишно се правят над 140 000 анализа на 8000 проби. \"Качеството на водата се следи от Лабораторно изследователския комплекс на \"Софийска вода\" по целия й път от язовирите \"Искър\" и \"Бели Искър\", през пречистването и доставянето до домовете на потребителите\", съобщават още от общината. От два месеца Лабораторно изследователския комплекс вече може да прави не само задължителните по наредба изследвания, в това число и за живак, но и допълнителни микробиологични анализи на утайки и продукти, използвани в пречистването на води като белина и железен трихлорид, изследвания за наличие на уран, органични замърсители и елементи и др. От общината уточняват, че питейната вода в София е с ниско съдържание на разтворени соли в нея, което я прави подходяща за всекидневна употреба и полезна за нормалното функциониране на клетките в организма.", "date": "2018.05.20", "title": "Столична община: Водата в София е годна за пиене и не е опасна"}
{"url": "https://www.dnevnik.bg/bulgaria/2018/05/20/3181889_sudut_ostavi_v_aresta_muja_obvinen_v_bludstvo_s_dve/", "text": "Софийският градски съд остави в ареста 33 годишния Валентин Асенов, който беше  задържан по обвинение , че е блудствал с две първокласнички в столично училище, съобщи Би Ти Ви. Заседанието беше закрито за медиите. На влизане в съдебната зала, Асенов скри лицето си. Каза единствено, че не е извършил това, в което е обвинен. Вчера от прокуратурата заявиха, че той е признал за блудствените действия. Към момента, по информация на Би Ти Ви, той отрича да е извършвал престъплението, а за самопризнанието твърди, че е дадено под полицейски натиск. Валентин Асенови има криминална регистрация за кражба. Той е имал законен достъп до училището като доставчик на закуски.", "date": "2018.05.20", "title": "Съдът остави в ареста мъжа, обвинен в блудство с две първокласнички"}
{"url": "https://www.dnevnik.bg/bulgaria/2018/05/20/3181894_advokat_na_borisov_zapodozria_sudiiata_osudil_borisov/", "text": "Адвокатът на премиера Бойко Борисов - Марин Марковски обяви, че  решението  на Софийския районен съд, с което Борисов и ГЕРБ са осъдени да платят 5000 лева на депутатката от БСП Елена Йончева като обезщетение за непозволено увреждане, ще бъде обжалвано. Марковски смята, че решението на съдия Иво Вътев е съдебна грешка и дори заподозря магистрата в политически симпатии. \"Съдебното решение на Софийския районен съд е съдебна грешка, като пак се съобразяват причините, които са довели съда до тази идея да осъди Бойко Борисов без доказателства и без законно основание. Може би има и някакви политически симпатии, по някой път съдията не е съвършен човек. Така си го обяснявам, защото доказателствата категорично определят, че г-н Борисов не е извършил нещо, което да е от категорията на непрецизните изказвания\", казва Марковски, цитиран от  dariknews.bg Според него на втора инстанция - пред Софийския градски съд - \"грубата съдебна грешка\" ще бъде поправена. Йончева обяви, че ще съди Борисов, по време на предизборната кампания, веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако  стане известно в съда, че е излъгал, да напусне политиката. Искът на Йончева е по чл. 45 и 49 от ЗЗД и е за 20 хиляди лева. Той е заведен и срещу ГЕРБ, защото това е партията, възложила на Бойко Борисов да оповестява нейните позиции.", "date": "2018.05.20", "title": "Адвокат на Борисов заподозря съдията, осъдил Борисов, в политически симпатии"}
{"url": "https://www.dnevnik.bg/bulgaria/2018/05/20/3181886_hiliadi_pochetoha_boian_petrov_s_pohod_po/", "text": "Близки, приятели и съмишленици на  Боян Петров  почетоха алпиниста с поход по редовния му тренировъчен маршрут от Княжево до Копитото. Включиха се и много хора, които не са познавали алпиниста, но са заразени от примера му. В изкачването се включиха хиляди души, сред които беше жената на Петров Радослава Ненова и сестра му Александра Петрова. \"Боян беше герой на нашето съвремие и хората са тук, за да го подкрепят. Дано някой продължи неговия път, но за съжаление това остана последната му експедиция\", каза сестрата на Боян Петров пред Би Ти Ви. Жената на алпиниста Радослава Ненова остави по маршрута дневници, в които всички да пишат впечатленията си. Самият Боян Петров оставяше дневници по трасето, в които пишеха и други планинари, които минават по тази пътека на Витоша. Инициативата по изкачване на тренировъчния маршрут беше започната чрез \"Фейсбук\" и събра хиляди желаещи да почетат изчезналия преди дни в Хималаите българин. За него няма информация от 3 май, когато за последно е видян под връх Шиша Пангма - 8027 м, а  издирването приключи на 16 май. Роденият и израсъл в Княжево Петров преди време разказа пред журналистите в \"Дневник\", че всекидневно тренира между дома си и връх Копитото на Витоша, защото смята, че това е най-добрият терен за подготовка за Хималаите - по него няма равни участъци. Той експериментираше с дължината на крачките, за да засече кога е най-бърз и пълнеше туба с вода в началото на маршрута си на \"колелото\" на трамвай 5, за да увеличи натоварването. Така пред експедиции до Копитото беше успял да смъкне времето за изкачване до 48 минути, а надолу, след като е излял водата, се спускаше за 17. По този маршрут той тренираше преди всеки връх, а ние само слушахме с вдъхновение, спомнят си неговите приятели.", "date": "2018.05.20", "title": "Хиляди почетоха Боян Петров с поход по тренировъчния му маршрут до Копитото"}
{"url": "https://www.dnevnik.bg/biznes/2018/05/20/3181903_destileriite_shte_izkupiat_maksimalno_vuzmojno/", "text": "Дестилериите, които преработват розов цвят, ще изкупят максимално възможно количество дори и надвишавайки производствените си капацитети. Това стана известно след тричасова среща на министъра на земеделието, храните и горите Румен Порожанов с представители на розопроизводители, преработватели, кметове и депутати, съобщиха от пресцентъра на министерството. В момента повечето дестилерии работят на максимални обороти, като изпълняват договорите си с регистрирани производители. При възможност и свободен обем те поеха ангажимент да изкупят и още количества. Всички се обединиха, че проблемите тази година са следствие от свръхреколта от розов цвят, която се дължи на ръст на насажденията с 22% за последните 2 г. и добри климатични условия. Освен това има и значителни количества непродадено розово масло от миналата година. Това е довело и до натиск върху изкупните цени и намалението им спрямо предходни години.  Министерството не може да определя изкупни цени, но моят апел към преработвателите е тя да покрива себестойността и не по-малко от минимална печалба за производителите, каза министър Порожанов. За да бъдат подпомогнати стопаните в кризисната ситуация,  ще бъде отпусната и държавна помощ \"де минимис\" . Тя обаче може да бъде предоставена само на регистрирани земеделски производители.  Всички участници в срещата се обединиха за нуждата от регулация по веригата на производството и преработката на рози. За целта предстои да бъде подготвен законопроект за розата, който да бъде приет с максимален консенсус от всички политически сили в Народното събрание. След срещата производителите обявиха, че спират протестите си.", "date": "2018.05.20", "title": "Дестилериите ще изкупят максимално количество розов цвят, производителите спират протестите"}
{"url": "https://www.dnevnik.bg/bulgaria/2018/05/20/3181907_oblastniia_upravitel_obshtinskite_vlasti_mogat_da/", "text": "Областният управител на София Николай Пехливанов бил запознат с проблемите на жителите на Владая, подкрепял ги и ги разбирал, но щял да спазва закона. А според него само общинските власти могат да решат проблема с транспортната инфраструктура на живеещите в района. Това се казва в разпратено до медиите становище на Пехливанов във връзка с протестите на живеещите във Владая. \"Запознат съм с исканията на гражданите на Владая за осигуряване на алтернативен на съществуващия транспорт от техните домове до центъра на град София. От назначаването ми като областен управител многократно съм заявявал, че в действията си винаги и независимо от последиците ще спазвам законите на страната. Затова и в конкретния случай съм длъжен да се съобразя със законовата постановка, която казва, че решенията за утвърждаване на транспортни схеми и за осъществяване на обществени превози на територията на Столичната община са изцяло в компетенциите и ангажиментите на общинските власти\", се казва в текста. Днес недоволните жители на Владая  блокираха за кратко път Е-79 , като едно от исканията им е да бъде възстановена маршрутна линия 22. \"Имаме решение на Столичния общински съвет в подкрепа на възстановяването на маршрутката, както и писмени становища в подкрепа на искането ни от Столична община. Единствено областният управител Николай Пехливанов не се съобразява с проблема на гражданите и не дава разрешение на Столичната община да възложи линията на фирма, която да извършва превоз на пътници\", твърдят те. В становището си днес Пехливанов разяснява, че той самият \"има правомощия да задейства извънредна процедура за временно възлагане за не повече от шест месеца единствено и само при наличие на \"спешност\", но такава нямало. \"На 28.08.2017 г. съм изпратил към кмета на Столичната община писмо, в което категорично заявявам становището на управляваната от мен институция. Като бивш общински съветник призовавам колегите от СОС да разгледат отново проблема на гражданите на Владая и да вземат решение съобразно закона и предвидените в него разпоредби\", казва още областният управител на София.", "date": "2018.05.20", "title": "Областният управител: Общинските власти могат да решат проблема на живеещите във Владая, не аз"}
{"url": "https://www.dnevnik.bg/sport/2018/05/20/3181909_mark_markes_specheli_treti_poreden_start_v_motogp/", "text": "Марк Маркес нанесе решителен удар на съперника си за титлата в MotoGP Андреа Довициозо, след като взе трета поредна победа. Шампионът в кралския клас беше над всички в Гран при на Франция на пистата \"Льо Ман\", докато италианският му съперник отново не завърши. Състезанието беше много драматично и изпълнено с интересни моменти. Втори след Маркес завърши Данило Петручи. Едва за втори път в кариерата си италианецът се качи на подиума. Трети пък беше легендата Валентино Роси. Доктора записа втори подиум през 2018 г. след третото място в Катар. \"Имах някои проблеми със задната гума, но в момента, когато тя загря вече можех да натискам повече. Резултатът е много силен, защото по традиция на тази писта сме бавни\", каза световният шампион. С победата Маркес вече има 95 точки и отвори огромна преднина в класирането. Вторият Маверик Винялес е с 36 по-малко, а Йоан Зарко е трети с 58 точки. Следват Валентино Роси с 56, Петручи с 54 и Джак Милър с 49. Довициозо се срина до седмо място с едва 47 точки, а преди старта в \"Херес\" водеше. Успехът е 38-и за Маркес в кралския клас, с което той се изравни на пето място във вечната ранглиста с Кейси Стоунър. Пред тях на 4-о място е Хорхе Лоренсо с 44. На старта Маркес потегли отлично и поведе, но не успя да влезе в най-добрата траектория в първия завой. Там се вмъкна потеглилия от полпозишън Йоан Зарко, следван от двамата пилоти на \"Дукати\" Хорхе Лоренсо и Андреа Довициозо. Амбициозно потегли и Андреа Яноне със \"Сузуки\", но мотоциклетът му изгуби сцепление и той се озова в чакъла. В първите няколко обиколки имаше поредица от изпреварвания. Накрая Довициозо поведе колоната, след като изпревари Лоренсо. Точно тогава обаче италианецът изпусна контрол над мотоциклета си и също падна, което значеше край на състезанието му. След средата на дистанцията Маркес започна да се движи с по-високо темпо от останалите, заради твърдите си гуми. Той се възползва и от падането на Йоан Зарко, а накрая изпревари Лоренсо, за да поведе колоната. Испанецът от \"Дукати\" започна да пропада в класирането и беше изпреварен от Петручи и Роси, а след това и от Джак Милър и Дани Педроса. Топ 10 допълниха Маверик Винялес, Кал Кръчлоу, Алейш Еспаргаро и Алекс Ринс. Следващият старт за сезона е на 3 юни за Гран при на Италия на пистата \"Муджело\".", "date": "2018.05.20", "title": "Марк Маркес спечели трети пореден старт в MotoGP, Довициозо пак не завърши"}
{"url": "https://www.dnevnik.bg/bulgaria/2018/05/20/3181910_gerb_shte_sezirat_dans_i_prokuraturata_zaradi_statusa/", "text": "ГЕРБ ще сезират ДАНС и прокуратурата заради споделената от депутата от БСП Таско Ерменков публикация във Фейсбук, в която съобщава, че водата в София е опасна за пиене. Това обяви на брифинг депутатът от ГЕРБ Станислав Иванов, цитиран от \"Фокус\". По-рано днес от Столичната община опровергаха информацията за проблем с питейната вода в столицата. Източникът на тази информация, в която се твърди, че в язовир \"Искър\" са били излети химикали, е неясен, но Ерменков се позовава на \"институции и приятели, на които вярва\". На брифинга в парламента взеха участие още депутатът от ГЕРБ Александър Иванов, който призова Ерменков да разкрие кой му е хвърлил бомбата, че водата в столицата е замърсена, и обяви, че ГЕРБ ще инициират разследване със сигнал до прокуратурата \"защо някой цели да постави софиянци в ситуацията на страх и парализа\". По-рано днес от   опровергаха информацията за замърсена вода в София. Междувременно и  разпространиха съобщение, в което опровергават информацията, че има проблем с питейната вода в столицата. Според тях водата е \"чиста, безопасна и с отлични качества\", като доказателство за това било и сътрудничеството им със \"здравната инспекция, Столичната община и други отговорни институции\". Малко по-късно и от  съобщиха, че информациите за замърсена питейна вода в София са спекулации. А показателите от извършвания постоянен (група А) и периодичен (група Б) мониторинг на водата са в норма.", "date": "2018.05.20", "title": "ГЕРБ ще сезират ДАНС и прокуратурата заради статус на Таско Ерменков за водата в София (допълнена в 20:17 ч.)"}
{"url": "https://www.dnevnik.bg/sport/2018/05/20/3181914_sustezateli_ot_13_durjavi_vzeha_uchastie_v_plevenskiia/", "text": "Над 500 състезатели от 13 държави взеха участие в петото издание на Плевенския маратон, известен като \"Маратон на приятелството\". Победител стана Димчо Мицов, който измина разстоянието от 42,2 км за 2:36:07. Той беше победител в маратона и през 2016 г., а в миналогодишното издание се класира втори. Негов подгласник тази година стана Мирослав Спасов (2:47:01), а трети се класира британецът Нейтън Флеър (2:58:29). При дамите първа в маратона финишира Радосвета Симеонова (2:54:15), постигайки трето най-добро време в общото класиране. След нея през финиша премина Таня Димитрова (3:10:30), за която това е втори пореден сребърен медал от Плевен. Трета е Виолета Тотева (3:22:41). Чуждестранното присъствие беше гарантирано от състезатели от Непал, Русия, САЩ, Великобритания, Румъния, Испания, Франция, Германия, Македония, Холандия, Норвегия и Швейцария. Дисциплините, в които стартираха участниците, бяха класически маратон (42,2 км), полумаратон (21,1 км), щафета (2х10 км), 3-километров градски крос \"Аз мога!\" и детски маратон в три възрастови групи. Основната част от бегачите се взеха участие на дългите дистанции, като общо около 240 души успяха да финишират в тях. В градския крос се включиха близо 100 души, а в детския маратон участваха рекорден брой от най-младите бегачи – около 170. Освен участници от различни държави в събитието се включиха и хора с различен опит в бягането и на разнообразни възрасти – от 4 до 82 години. Най-възрастен беше състезаващият се в 3-километровия безплатен крос бай Христо, а на дългите дистанции – 71-годишен швейцарец, който успя да покрие дистанцията от 21,1 км. За пореден път в маратона се включи и друг ветеран – 67-годишната Бойка Арсова, която отново измина 42,2 км по трасето в Плевен. Общият награден фонд беше 7000 лева. Пълни резултати от маратона можете да намерите  тук .", "date": "2018.05.20", "title": "Бегачи от 13 държави взеха участие в Плевенския маратон"}
{"url": "https://www.dnevnik.bg/bulgaria/2018/05/20/3181236_jitelite_na_vladaia_shte_blokirat_e-79/", "text": "Жителите на Владая ще блокират главен път Е-79 от 11.30 часа днес, съобщиха от инициативния комитет пред медиите. Те протестират срещу Агенция \"Пътна инфраструктура\" заради \"безхаберието и за реализирането на реверсивното движение на пътя София – Перник\". \"Заниженият контрол на качеството на извършвания ремонт, който още преди да е приключил, започна да показва своите дефекти. Смятаме, че е престъпно при извършването на такъв скъп ремонт той да се извършва некачествено, вследствие ремонта да се наводняват къщи, да падат подпорни стени, два месеца след асфалтирането да пропаднат шахтите и да се появят дупки\", пишат те. Живеещите във Владая настояват министърът на регионалното развитие Николай Нанков да се заеме със случая. Настояват също да се осъществява временна организация на движението в посока София всяка сутрин между 6.30 и 10 часа, а контролът по ремонта да се осъществява от граждански обществен съвет. Недоволните искат още възстановяване на маршрутна линия 22. \"Имаме решение на Столичния общински съвет в подкрепа на възстановяването на маршрутката, както и писмени становища в подкрепа на искането ни от Столична община. Единствено областният управител Николай Пехливанов не се съобразява с проблема на гражданите и не дава разрешение на Столична община да възложи линията на фирма, която да извършва превоз на пътници\", пишат те. Оплакват се, че трудно се осъществява комуникацията с областния управител, който почти никога не може да бъде намерен в областната управа. \"Настояваме лично министър-председателят да се заеме със случая\", пишат още и прилагат видео, в което се вижда след ремонта на пътя какво се случва в дворовете на хората в близост до пътя, когато вали.", "date": "2018.05.20", "title": "Жителите на Владая ще блокират Е-79"}
{"url": "https://www.dnevnik.bg/sport/2018/05/20/3181729_snimka_na_denia_vulneniiata_na_edin_goliam_vratar_-/", "text": "Капитанът на \"Ювентус\" Джанлуиджи Буфон е вдигнал шампионската купа на Италия в много специален момент. Вратарят  .", "date": "2018.05.20", "title": "Снимка на деня: Вълненията на един голям вратар - последният мач на Буфон в \"Ювентус\""}
{"url": "https://www.dnevnik.bg/evropa/2018/05/20/3176948_curkvata_ostana_vstrani_ot_debata_predi_referenduma_za/", "text": "Три десетилетия след като Ирландия въведе конституционна забрана за абортите, църквата, която имаше основна роля за това забраната да бъде приета, сега е второстепенен играч в битката за отмяната й, пише \"Ройтерс\". Вотът на 25 май  за това дали да бъде премахната забраната от 1983 г. ще покаже доколко се е променила Ирландия, някога една от най-социално консервативните и силно католически страни в Европа. Проучванията показват, че лагерът за отмяната води, но резултатите са много по-близки в сравнение с преди три години, когато Ирландия стана първата страна, подкрепила гей браковете на национален референдум. Един на всеки пети все още не е решил как ще гласува и това вероятно ще се окаже решаващо за резултатите. Както в случая с гей браковете, ролята на църквата и сега е сложна. Някои са на мнение, че църквата трябва силно да защитава едно от основните си учения. Според други морализирането от страна на обрекли се на безбрачие свещеници може да се окаже контрапродуктивно. \"Не трябва да сте част от която и да религиозна традиция, за да се съгласите, че човешкият живот трябва да бъде защитен... Правото на живот е на първо място въпрос, свързан с човешките права\". Това се казва в листовките, които раздава активистката  срещу либерализирнето  на режима Вики Уол. Религията бе в центъра на вниманието, когато Ирландия гласува да забрани абортите на референдум през 1983 г., описан от колумниста Джийн Кериган като част от \"морална гражданска война\" между консервативните католици и прогресивните либерали за бъдещето на страната. Осмата поправка, която гарантира равните права на живот на майката и на нероденото й дете, бе предложена от коалиция на католически групи, опасяващи се, че Ирландия може да последва САЩ и Великобритания в разширяването на достъпа до аборти. Резултатът показа дълбочината на католическото влияние в Ирландия. Но освен това консолидира опозицията, когато последиците от забраната станаха явни в поредица от съдебни дела и то на фона на скандалите за сексуални злоупотреби от страна на свещеници, разклатили доверието в църквата. Ирландия бе вцепенена през 1992 г., когато на 14-годишна жертва на изнасилване бе забранено със съдебна заповед да напусне страната, след като казала на полицията, че планира да направи аборт. Разпореждането бе отменено от Върховния съд на основание, че животът й е в риск заради опасност да се самоубие. След референдум по-късно същата година жените получиха правото да напускат страната, за да направят аборт. Близо 3000 жени заминават за Великобритания всяка година с тази цел. През 2012 г. 31-годишна индийска имигрантка почина от сепсис вследствие на усложнена бременност, след като й било отказано да направи аборт, който би спасил живота й. Последвалото недоволство доведе до приемането на законодателство, позволяващо да се направи аборт, когато животът на жената е в опасност. Църковна битка На фона на наближаването на референдума църквата едва наскоро започна да се включва по въпроса, като постави плакати на няколко църковни сгради и позволи на активисти срещу абортите да говорят от амвона по време на литургия.  Дребните включвания предизвикаха рядко срещано обществено разделение. Либералната Асоциация на католическите свещеници, която представлява повече от 1000 свещеници в Ирландия, определи проповедите като \"неподходящи и неразумни\". \"Като лидери на асоциация, съставена от мъже, които не са женени и нямат собствени деца, не сме в най-добрата позиция да бъдем догматични по въпроса\", заяви асоциацията. През последните дни обаче писма на някои от 25-те епископи в страната използват все по-емоционален език в защита на забраната. \"Не трябва да сме наивни за това какво се поставя под въпрос на този референдум. Това е огромна борба между светлината и тъмнината, между живота и смъртта\", написа епископ Клойн Уилям Крийн. \"Приканвам ви да ИЗБЕРЕТЕ ЖИВОТА!\", продължава писмото. Активисти и от двете страни казват, че като цяло избягват религията, защото се страхуват да не отчуждят нерешилите как да гласуват и защото тя просто не е толкова релевантна, колкото е била преди. Според преброяване от 2016 г. 78% от ирландците се определят като католици (през 1991 г. те са представлявали 92%), 10% казват, че не изповядват никоя религия, а 3% се определят като протестанти. \"Мисля, че да се казва на избирателите да гласуват по определен начин, защото Господ го иска, няма да донесе победа на никоя страна\", казва Джон Макгуирик, говорител на групата за запазване на осмата поправка. Той описва кампанията като \"много по-светска битка\", отколкото през 1893 г. Въпреки че на скорошен протест срещу абортите се появиха религиозни изображения, активистите се фокусират повече върху науката за това как се развива плодът на различните етапи от бременността. 22-годишната Фей Каръл казва: \"Става въпрос за факта, че... жените не получават думата за това какво правят с телата си заради осмата поправка\". Според други, след като много жени пътуват, за да направят аборт, или си поръчват хапчета през интернет с тази цел, той трябва да бъде признат и интегриран по безопасен начин в системата за здравеопазване. \"Да се иска от една жена да умре, за да може да сложи край на бременността си... Да се иска от една жена, която е била изнасилена, да износи плода си до край, това са неприемливи рискове и неприемливи ситуации\", смята Рона Махони от намиращата се в Дъблин Национална акушеро-гинекологична болница. Дори и без активната намеса на църквата, някои активисти \"за\" отмяната се опасяват, че консерватизмът, свързан с ирландската католическа традиция, все още може да ръководи възгледите на много гласоподаватели.", "date": "2018.05.20", "title": "Църквата остана встрани от дебата преди референдума за абортите в Ирландия"}
{"url": "https://www.dnevnik.bg/sviat/2018/05/20/3175261_erdogan_shte_govori_v_saraevo_pred_hiliadi_turci_ot/", "text": "Почти месец преди извънредните избори в страната турският президент Реджеп Тайип Ердоган пристига за първия си голям митинг в чужбина - но не в западноевропейски град, а в Сараево. Новината беше съпътствана от много въпросителни, след като първо Германия, Австрия и Холандия забраниха агитация на своя територия преди вота в Турция (в тези страни живеят стотици хиляди с турско гражданство, подкрепящи управляващата в родината им Партия на справедливостта и развитието) и Босна и Херцеговина се появи като алтернатива в медии в Анкара. По-късно босненските власти настояваха,  че не са чували за подобна идея , макар Ердоган да настояваше, че планира митинг в Сараево - докато две седмици по-късно босненското външно министерство не потвърди след  коментари на турския посланик . На проявата, замислена като обръщение пред организация на турците в Европа, ще е гост председателят на ротационното президенство  Бакир Изетбегович , когото анализатори описват като близък с Анкара. Миналата седмица Изетбегович каза пред медии в Сараево, че Ердоган е \"ментор на мюсюлманите\" и затова е толкова непопулярен на запад. \"Посещението със сигурност е уговорено предварително\", каза за \"Дневник\" изпълнителният директор и основател на сараевския изследователски център \"Популари\". \"Всичко останало е част от медийния шум, нарочно създал смесица от реакции, от положителни до крайно отрицателни.\" Според Врачич заради забраната за агитация другаде Турция просто \"използва други места, за да зададе тона и да изпрати посланието\" и както винаги, то е \"повече за домашна употреба, отколкото е свързано с Босна и Херцеговина или е важно за нея.\" \"Продължаващи романтични отношения\" Босненското издание Klix пише, че освен митинга на дневен ред за Ердоган може да са и икономически въпроси като споразумение за свободна търговия между Турция и Босна и Херцеговина, което се готви от години. \"Турското влияние в Босна (и не само) определено го има и е въплътено в различни сфери на интреси - култура, благотворителност, строителство, банкиране\", продължава Врачич. Тя обаче припомня, че европейски страни като Австрия все още са по-големи инвеститори от Турция, а влиянието често \"се изразява в много емоционална реторика, която не предполага конкретни изпълними ангажименти, но гарантира присъствие и осигурява продължаващи романтични отношения\". Според Врачич, ако Турция сериозно държи на европейския път на Босна и Херцеговина, тя трябва да ѝ предложи \"европейската експертиза, натрупана в турските институции в последните десетилетия\". Ако управляващите в Сараево наистина са стратегически във външната си политика, те биха поискали от Турция именно това, смята тя. Според полицията в Сараево се очакват между 10 и 15 хил. посетители. Организаторите на събитието казват, че целият конгрес на UETD ще продължи осем часа. Министерството на вътрешните работи на кантон Сараево е потвърдило, че то ще започне в 11 и ще завърши в 19 ч. По време на посещението си Ердоган ще стане и почетен доктор на Международния университет в Сараево.", "date": "2018.05.20", "title": "Ердоган ще говори в Сараево пред хиляди турци от цяла Европа"}
{"url": "https://www.dnevnik.bg/analizi/2018/05/20/3181255_kakvo_pokazva_i_kakvo_ne_pokazva_noviiat_doklad_za/", "text": "През 2017 г. тригодишната тенденция за намаляването на числеността на администрацията (дори и с малко) се прекъсва.  Докладът за състоянието на администрацията за 2017 г.  показва увеличение на щатната численост в администрацията с над 5%, като отчита повече държавни служители и в централната, и в териториалните администрации. През 2017 г. в 580 изследвани административни структури, прилагащи Закона за администрацията, щатната численост е 139 665 щ. бр., от които 92,3% заети (докладът за 2016г. показва, че общата щатна численост към края на годината е 132 648 щ. бр. - бел. ред.). Увеличаването на чиновниците е в пълен разрез със стремежите на всяко правителство през последните 20 години да въвежда електронни услуги, да оптимизира и да намалява администрацията и разходите за нея. Интересен феномен е и увеличаването на администрацията при постоянно намаляващо население. Докато през 2010 г. на хиляда души от населението се падат по 18 държавни служители, през 2017 г. съотношението вече достига 20 държавни служители. Докладът показва и редица други интересни констатации, голяма част от които сами подсказват къде са проблемите на българската администрация и през 2017 г.:", "date": "2018.05.20", "title": "Какво показва и какво не показва новият доклад за администрацията"}
{"url": "https://www.dnevnik.bg/kultura/2018/05/20/3181327_na_upravliavashtite_triabvaha_3_godini_da_otdeliat/", "text": "На управляващите са им трябвали 3 години, за да отделят пари за укрепване на свлачище, което затруднява достъпа до къщата-музей на Захари Стоянов в котленското село Медвен. Това се разбира от писмен отговор на вътрешния министър Валентин Радев, предоставен тази седмица на парламента. Искането за финансова помощ кметът на Котел е отправил още през 2015 година. В периода досега се смениха няколко правителства, но предложенията за отпускане на финанси от държавния бюджет се правят от Междуведомствената комисия за възстановяване и подпомагане към Министерския съвет През 2015 г. кметът на Котел внася в Междуведомствената комисия за възстановяване и подпомагане към Министерския съвет искане за финансиране за укрепването на свлачище в село Медвен. Свлачището затруднява връзката на старата историческа махала с новия квартал на селото и достъпа до къщата-музей на Захари Стоянов. До края на 2015 г. и през цялата 2016 г. искането не е предлагано за финансиране поради недостатъчен финансов ресурс. През март тази година преписката е разгледана от комисията и е предложила за финансиране от държавния бюджет. Поисканата сума за укрепване на свлачището на ул. \"Захари Стоянов\" в село Медвен в размер на 382 753 лева е одобрена с постановление на Министерския съвет от края на април\", се казва в отговора на министъра. Парите са отбелязани като взети от резерва по чл. 1 от Закона за държавния бюджет за непредвидени и/или неотложни разходи за предотвратяване, овладяване и преодоляване на последиците от бедствия.", "date": "2018.05.20", "title": "На управляващите им отне 3 години да отделят пари за свлачище при къщата на Захари Стоянов"}
{"url": "https://www.dnevnik.bg/sport/2018/05/20/3181859_mourinyo_chelsi_se_zashtitavashe_s_devet_dushi_i_ne/", "text": "Мениджърът на \"Манчестър юнайтед\" Жозе Моуриньо намери оправдание за загубения финал във ФА къп.  \"Червените дяволи\" отстъпиха с 0:1 пред \"Челси\"  и останаха без трофей във втория сезон на португалеца на \"Олд Трафорд\". Според Моуриньо загубата се дължи на защитната игра на \"Челси\". \"Поздравих ги, защото аз съм мениджър на \"Манчестър юнайтед\" и трябва да показвам уважение. Не мисля обаче, че \"Челси\" заслужава купата. Ние бяхме по-добрият отбор, но във футбола понякога по-добрият не печели\", каза Моуриньо. През първата част \"Юнайтед\" не успя да отправи нито един точен удар към вратата на Тибо Куртоа и изоставаше с 0:1 след точно изпълнена дузпа на Еден Азар. След почивката \"червените дяволи\" бяха по-активни, но не стигнаха до гол. \"Много ми е интересно какво ще кажете или напишете за \"Челси\", защото знам какви щяха да са коментарите, ако ние бяхме играли така\", обърна се Моуриньо към журналистите на своята пресконференция. Португалецът обясни, че \"Челси\" се е защитавал с девет души, които са стояли пред наказателното поле на Куртоа. \"Те не са глупави, знаеха за проблемите ни и отсъствието на Лукаку и Фелайни. Опитахме да ги атакуваме, но просто нямаше пространства за нападателите ни\", добави още мениджърът на \"Манчестър юнайтед\". Тимът завърши без купа през сезона, но е втори във Висшата лига. \"Юнайтед\" не е бил толкова високо в класирането от оттеглянето на сър Алекс Фъргюсън през 2013 г.", "date": "2018.05.20", "title": "Моуриньо: \"Челси\" се защитаваше с девет души и не заслужава купата"}
{"url": "https://www.dnevnik.bg/skorost/2018/05/20/3179053_test_draiv_novoto_vijdane_na_micubishi_za_krosouvur/", "text": "Японският производител на автомобили \"Мицубиши\" определено демонстрира сериозен фокус върху кросоувърите, търсенето на които не спира да расте. През миналата година между съществуващите модели Ей Ес Екс (ASX) и \"Аутлендър\" се вмъкна още един кросоувър - \"Еклипс Крос\" (Eclipse Cross). С дължината си от 4.41 метра той е с четири сантиметра по-голям от първия модел и с 29 см по-компактен от втория.", "date": "2018.05.20", "title": "Фоторазказ: Новото виждане на \"Мицубиши\" за кросоувър"}
{"url": "https://www.dnevnik.bg/photos/2018/05/20/3181841_fotogaleriia_maskite_na_iberiia/", "text": "В португалската столица Лисабон се проведе 13-ият международен фестивал на иберийската маска.", "date": "2018.05.20", "title": "Фотогалерия: Маските на Иберия"}
{"url": "https://www.dnevnik.bg/bulgaria/2018/05/20/3181862_kratki_novini_osem_dushi_sa_zadurjani_sled_masov_v/", "text": "Тежка катастрофа между ТИР и бус край Монтана Към обяд на пътя между Монтана и Видин край село Винище е станала тежка катастрофа между ТИР и товарен микробус, съобщи \"Нова телевизия\". На прав участък микробусът с полска регистрация, който идвал от Видин, изпреварвал колона от автомобили и се блъснал в дясната част на идващия насреща тежкотоварен автомобил. След удара, микробусът се завъртял и спрял в канавката. Цялата му предна част му е смачкана. Шофьорът, около 30-годишен, е откаран в монтанската болница в тежко състояние. Шофьорът на тира не е пострадал. Без топла вода ще бъде центърът на София от 20 до 29 август  \"Топлофикация София\" ЕАД ще обследва топлопреносната мрежа и ще извърши необходимите рехабилитационни и строително-монтажни дейности. Ще бъде спряна изцяло работата на ТЕЦ \"София\". Ще бъдат засегнати потребителите, които живеят в карето между: ул. \"История Славянобългарска\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Фритьоф Нансен\", бул. \"Патриарх Евтимий\", както и булевардите \"Прага\", \"Пенчо Славейков\", \"Ген. Тотлебен\", ул. \"Йоаким Кърчовски\", ул. \"Дамян Груев\", района на Руски паметник, Зона Б5, Зона Б17, 18 И 19, ул. \"Опълченска\", бул. \"Княгиня Мария Луиза\", района на Сточна гара, ж.к. \"Банишора\", ж.к. \"Света Троица\" и ж.к. \"Фондови жилища\". Информацията за сроковете на спиране на топлата вода и засегнатите квартали е публикувана в  сайта на дружеството  и  във \"Фейсбук\" . Повече подробности клиентите могат да получат и на информационния телефон в Кол центъра на компанията – 0 700 11 111. Избори за кмет се провеждат в Семчиново Двама са кандидатите за поста в пазарджишкото село. До момента няма подадени сигнали за нарушения, съобщи БНТ. Избирателната активност е сравнително висока. До избора на нов кмет в Семчиново се стигна, след като с решение на Върховния административен съд от поста беше отстранен Пламен Темелков. Срещу него се води дело в Испания по обвинение за ръководене на престъпна група, която се занимава с трафик на хора и изнудване. В Галиче се провеждат избори за кмет В Галиче се провеждат избори за кмет на мястото на отстранения и подсъдим кмет Ценко Чоков, който управляваше селото близо 20 години. Чоков беше арестуван преди две години, а миналата седмица беше признат за виновен за отвличане, побой и палеж на кола, като получи присъда от 4 години и половина затвор. За кметското място в Галиче се състезават трима кандидати – Страхил Стоянов от ГЕРБ, Веселин Тушинов от БСП и Николай Банков от ВМРО, предаде Би Ти Ви. Изборният ден започна нормално. Избирателите са 1500, разпределени в 4 секции, едната от които е подвижна. Има засилено полицейско присъствие, а до 9 ч. са гласували 170 души. Няма пострадали българи при самолетната катастрофа в Куба Посолството на България в Хавана е получило официална информация от кубинските власти, с която се потвърждава, че сред жертвите на самолетната катастрофа няма български граждани, съобщиха от пресцентъра на Министерството на външните работи. Двудневен траур обяви Куба вчера след  самолетната катастрофа край Хавана  в петък, при която загинаха 110 души. Бордови инженер, който познава екипажа, смята, че катастрофата е предизвика от технически проблем.", "date": "2018.05.20", "title": "Кратки новини: Без топла вода ще бъде центърът на София от 20 до 29 август"}
{"url": "https://www.dnevnik.bg/bulgaria/2018/05/20/3181866_karakachanov_dvoiniiat_standart_na_zapada_porajda/", "text": "Западноевропейските държави проявяват много двойни стандарти спрямо Балканите и това поражда недоверие между отделните балкански страни. Те бяха използвани блоково за интересите на една или друга претендираща за влияние на Балканите Велика сила. Това заяви пред Хоризонт вицепремиерът и министър на отбраната Красимир Каракачанов. По думите му двойните стандарти на Запада са се видели и на последната среща провела се тази седмица в София. \"От тази гледна точка, политиката на българското правителство да даде перспектива на Западните Балкани за членство в НАТО и ЕС е правилна политика, защото когато всички западнобалкански държави са в един и също блок, те ще могат по-свободно да решават взаимоотнoшенията си помежду си, без да бъдат разменна монета\", смята още вицепремиерът. Каракачанов, подобно на другия вицепремиер в кабинета - Екатерина Захариева даде висока оценка на провелатата се в София среща на лидерите на държавите от Европейския съюз и на държавите от Западните Балкани. \"В цялата нова история на България няма подобен форум, на който България да е била домакин, т.е. такъв фактор, въпреки опитите и много други времена, когато България е била и във военно, и в икономическо отношение много по-сериозен фактор. Тук не е въпросът само до Европредседателството. Истината е, че това е външнополитически успех за България. Факт е обаче, че месеци преди това, именно инициативите на българското правителството, обиколките на българския премиер по балканските държави, в София един до друг спорещи страни като Ципрас и Заев, Тачи и Вучич. Това показва, че България се ползва с определен авторитет и тя трябва да развива точно тази посока\", смята още вицепремиерът. Каракачанов коментира и спора за името на Македония: \"България няма проблем с името на Македония, защото България е първата страна, която призна Република Македония. Ние нямаме комплекси за малоценност към името Македония, защото чисто в исторически план българите смятат това за част от нашата история. Този спор е доста измислен и се дължи не толкова на нещо друго, колкото на страховете, които все още съществуват в Атина, от това, че признаването на държава като Македония може да доведе до някакви претенции спрямо нея\", заяви още Каракачанов. Според него е в интерес на България Македония да бъде член на НАТО и ЕС. Министърът на отбраната коментира и въпросът за сигурността в Европейския съюз и в частност България, като изтъкна важността от модернизацията на Българската армия и посочи, че с реализацията на проектите България ще бъде много по-надежден партньор на НАТО. \"До края на годината ще се опитаме, но всичко зависи от скоростта, с която парламентът ще приеме тези проекти, но до края на годината, началото на следващата, трябва да бъдат подписани и трите проекта, за да може да бъде реализирана модернизацията на нашата армия\", заяви още Каракачанов.", "date": "2018.05.20", "title": "Каракачанов: Двойният стандарт на Запада поражда недоверие между балканските държави"}
{"url": "https://www.dnevnik.bg/istorii_na_denia/2018/05/20/3181867_nai-komentiranoto_v_dnevnik_putin_otkri_nai-dulgiia/", "text": "Традиционно ви представяме най-коментираните статии в Дневник през изминаващата седмица. Справката е направена в 19 часа на 19 май: 1.  Снимка на деня: Путин откри най-дългия мост в Европа  - 310 коментара. 2.  По-високи данъци за собствениците на много имоти обмислят в регионалното министерството  - 256 коментара. 3.  Започнаха изпитанията на първия изцяло китайски самолетоносач  - 241 коментара. 4.  Кримският махмурлук - защо му е на Путин мостът над Керченския проток  - 219 коментара. 5.  Борисов: Ако нещо стане на Балканите, Русия веднага ще изпрати изтребители  - 209 коментара. 6.  Путин е наредил да се помага за избирането на Тръмп, реши сенатска комисия  - 192 коментара. 7.  Германия се пита как да продължи да възпитава разкаяние за нацизма  - 184 коментара. 8.  Българската песен се класира на 14-то място на \"Евровизия\" (видео)  - 177 коментара. 9.  ЕС възнегодува срещу моста, свързващ Крим и Русия  - 176 коментара. 10.  Вместо да бъде уважавана и велика, Русия рискува изолация, предупреди МИ5  - 174 коментара.", "date": "2018.05.20", "title": "Най-коментираното в \"Дневник\": Путин откри най-дългия мост в Европа"}
{"url": "https://www.dnevnik.bg/sviat/2018/05/20/3181918_kmetut_na_solun_e_prebit_ot_nacionalisti_video/", "text": "Кметът на Солун бе пребит в събота от националисти, събрали се за отбелязване на деня в памет на етническите гърци, убити в Османската империя малко преди разпадането ѝ в края на Първата световна война. Янис Бутарис, който е на 75-годишна възраст, е известен с критиките си срещу крайните националисти в страната. Недоволни от появата му в шествието и церемонията за сваляне на знамената в памет на т.нар. Понтийски геноцид, започнаха да викат да се маха, нахвърлиха се върху него, събориха го на земята, ритаха и го удряха с бутилки по главата и тялото. След нападението от десетина души той е настанен в болницата, се казва в официалното съобщение. Колата му е била удряна и ритана, докато сътрудниците на Бутарис са го откарвали към болницата. \"Беше истински кошмар\", описва случилото се кметът на втория по големина град на Гърция. \"Няколко души ме нападнаха. Удряха ме навсякъде. Това е отвратително нападение, но вече съм добре.\" Няколко часа по-късно полицията заяви, че благодарение на записите е идентифицирала един от нападателите и смята, че той принадлежи към екстремистката десница. Всички водещи политически партии осъдиха нападението, което приписват на \"фашистки групировки и бандити, които ще си платят цената за стореното\". Посолството на Израел също осъди инцидента и пожела на кмета бързо възстановяване.", "date": "2018.05.20", "title": "Кметът на Солун е пребит от националисти (видео)"}
{"url": "https://www.dnevnik.bg/sviat/2018/05/20/3181924_zaev_predloji_ime_ilindenska_makedoniia_vmro-dpmne_go/", "text": "ВМРО-ДПМНЕ, основната опозиционна партия в Македония, отхвърли предложението на премиера Зоран Заев да се преговаря с Гърция за ново име на страната, което да е Илинденска Македония. \"Република Илинденска Македония е името, по което е възможен компромис с Гърция. На английски то ще е  , а на албански  \", се казва в  официалното съобщение на премиера . \"Република Илинденска Македония е име, с което ще заздравим основите на нашата република, а Илинден означава историческо продължение на нашите стремежи, нашата държавност и нашата гордост. Илинден е нашето славно минало, Илинден е и нашето светло бъдеще.\" Но за да стане това реалност, премиерът и управляващите в Скопие имат нужда не само от споразумение с Атина, но и съгласието на македонската опозиция. Причината е, че трябва да се направи поправка в Конституцията с две трети от 120-те депутати \"ВМРО-ДПМНЕ няма да подкрепи промяна в конституцията с цел смята на конституционното ни име\", заяви в неделя следобен лидерът на партията Християн Мицковски след среща със Заев. Изборът на управлявалата близо десетилетие партия я поставя в деликатна ситуация, тъй като патриотите отказват да издигнат до най-висок статут Илинденско-Преображенското въстание (както е известно то в българската история) от 2 август 1903г. е най-важното събитие в историята на Македонската република. Освен с въстанието от преди 115г., датата е свързана и с учредяването през 1944г. на Антифашисткото събрание на народното освобождение на Македония (АСНОМ) и решението му за основаване на република Вардарска Македония за съставна федерална единица на Югославия. Съпротивата на опозицията, на която от години симпатизира Русия, поставя под въпрос шанса да има преходно споразумение с Гърция, което да открие възможност за начало на преговори на Македония за членство в ЕС в края на юни и евентуално за членсто в в НАТО след срещата на върха на алианса през юли. Гръцкият премиер Алексис Ципрас също има проблеми с получаване на широка подкрепа за промяната в страната си и инициативата за Илинденска Македония е отхвърлена в събота след срещите му с опозиционните партии и един от коалиционните партньори. \"Независими гърци\" обявиха, че няма да подкрепят нищо, в което се съдържа името Македония. \"Нова демокрация\" - основната опозиционна партия, нарече предложението \"неприемливо\". В неделя следобед Заев изрично каза, цитиран от \"Ройтерс\", че \"с това име правим пълно разграничение от района Македония в Гърция, разграничение във всички аспекти\". Така той-повтори и изявлението си от събота, в което се обръща към гражданите на Гърция с декларация, че \"няма никакви териториални стремежи към нито една съседна страна, включително Гърция (...) и още веднъж потвърждавам, че и аз, и моят народ, нямаме никакви териториални претенции и препотвърждаваме непроменимостта на границите и затитането на наследството на гръцкия народ и Гърция, като Македония е готова да потвърди това по всеки необходим начин\". Заев говори още за нуждата от решение на сънародниците му за четвърти Илинден (след историческите дати от 1903, 1944 и 8 септември 1991 г.), който отваря врати към членството в ЕС и НАТО, и гарантиране на сигурността и стабилността на Македония от \"САЩ, Франция, Великобритания, Германия - най-силните държави\". \"Няма да има повече пречки пред членството в ЕС. Отворени врати, вместо блокади, получаване на повече пари и помощ от ЕС, фондове за стимулиране на икономиката, фондове за по-добър живот на гражданите. Кога ще получим място в Брюксел ще засиви изключително от нас и колко бързо ще се справим с реформите. С евентуалния договор ще получим и окончателно потвърждение на македонския език, ще е гарантирана идентичността ни и международните кодове МК и МКД.\"", "date": "2018.05.20", "title": "Заев предложи име Илинденска Македония, ВМРО-ДПМНЕ го отхвърли (видео)"}
{"url": "https://www.dnevnik.bg/sport/2018/05/20/3181926_saimun_ieits_nanese_reshitelen_udar_v_djiroto_s_treta/", "text": "Лидерът в \"Джиро д’Италия\" Саймън Йейтс направи огромна крачка към крайната победа в състезанието, след като взе трета етапна победа в 101-ото издание. Британецът от състава на \"Мичълтън Скот\", който в съботния кралски етап беше втори, сега размаза конкурентите си, спечелвайки време срещу всички останали. Той измина разстоянието от 176 км между Толмецо и Сапада за 4:37.56 часа. Решителната атака дойде в спускането преди предпоследната височина, 20 км преди финала. Никой не успя да последва Йейтс и той замина сам към финалната линия. На 41 секунди след Йейтс пристигнаха Мигел Анхел Лопес, Том Дюмулен, Тибо Пино, Доменико Поцовиво и Ричард Карапас. Крис Фрум беше големият губещ и финишира с 1.32 минути изоставане. В края на втората седмица от Джирото Йейтс вече води с 2.11 минути пред шампиона от миналата година Дюмулен. Трети е Доменико Поцовиво (+2.28), а четвърти Тибо Пино (2.37). Фрум, който спечели кралският етап в събота на изкачването Монте Дзонколан пропадна до седмо място. В момента лидерът на \"Скай\" е на 4.52 минути зад Йейтс. \"Заложих изцяло на инстинкта си. Имах двама съотборници до себе си, но и усетих, че другите имат затруднения. Когато групата остана малка просто използвах подходящия момент, за да атакувам и да натрупам преднина\", каза Йейтс след финала. Британецът обясни, че очаква в следващите дни Том Дюмулен да отговори и да стопи част от аванса му в предстоящия часовник. Етапът не включваше голямо изкачване, но предложи повече от 4600 метра разлики във височините, които нанесоха големи щети. Гарнирани с умората от усилията, вложени на Монте Дзонколан, имаше колоездачи, които загубиха много време. Дълго време след началото на етапа не успя да се оформи откъснала се група, но накрая близо 30 колоездачи успяха да избягат. Заради трудния профил те започнаха да отпадат един по един, а в основната група \"Мичълтън скот\" и \"Астана\" работеха активно. След атака от \"Драпак\" групата се редуцира много около 50 км преди финала. В следващите километри темпото не спадна и първата жертва, която падна беше Фабио Ару. Лидерът на ОАЕ имаше здравословни проблеми, но от тима му не му позволиха да се откаже и макар да губеше време Ару продължи. На спускането след височината Пасо ди Сант’Антонио високо темпо от Мигел Анхел Лопес доведе до разкъсване в групата на фаворитите. Крис Фрум се озова в задна позиция, а в този момент атакува Саймън Йейтс, което не позволи на лидера на \"Скай\" да се върне. Носителят на розовата фланелка усети, че е по-силен от останалите и направи още една атака, която не беше последвана от никого. Преследвачите му така и не се координираха, след като Лопес и Карапас се гледаха един друг за бялата фланелка, а Дюмулен нямаше сили да дава смени. В понеделник е последният почивен ден в Джирото, а битката продължава във вторник с индивидуален часовник между Тренто и Роверето (34.2 км).", "date": "2018.05.20", "title": "Саймън Йейтс нанесе решителен удар в Джирото с трета етапна победа"}
{"url": "https://www.dnevnik.bg/video/2018/05/20/3181928_purvata_plavashta_aec_pristigna_v_murmansk_za/", "text": "Първата плаваща ядрена централа в света, известна като Плаваща енергийна платформа \"Академик Ломоносов\", пристигна в четвъртък в Мурманск и бе показана на журналисти в събота. Това може да се смята за официално представяне на кораба пред медиите, макар че той още не е готов за експлоатация. В следващите няколко месеца построената в Санкт Петербург платформа ще бъде боядисана, а реакторите ще бъдат зареден с гориво. След това централата трябва да отплава за Източен Сибир. Там тя ще бъде разположена край Певек - най-северният руски град. В него живеят 5000 души, докато капацитетът на \"Академик Ломоносов е да снабдява с енергия - електрическа и топлинна - град с 200 000 жители. Възложител на платформата с размери 14 на 30 метра е \"Росатом\". На борда има два ядрени блока с мощност по 35 мегавата, т.е. сходни с тези за захранване на ядрените ледоразбивачи. Корабът ще бъде изтеглен от влекачи през лятото до Чукотка и ще стои на пристан на 350 км северно от Северния полярен кръг. Първоначално, \"Академик Ломоносов\" ще захранва петролните и газови сонди в арктическите зони. От \"Росатом\" твърдят, че плаващата АЕЦ ще спестява 50 000 тона въглероден диоксид годишно. Въпреки представянето му като екологично ефективен проект, зареждането с гориво на \"Академик Ломоносов\" трябваше да бъде преместено от Санкт Петербург в Мурманск заради притесненията от инцидент на страните по брега на Балтийско море.", "date": "2018.05.20", "title": "Първата плаваща АЕЦ пристигна в Мурманск за зареждане на реакторите (видео)"}
{"url": "https://www.dnevnik.bg/zdrave/2018/05/20/3181935_medicite_ot_bolnicata_v_lovech_blokiraha_putia_sofiia/", "text": "Медици от болницата в Ловеч блокираха за час движението по пътя София - Варна в района на пътен възел Абланица в знак на протест срещу лошото финансово състояние на здравното заведение и неясното му бъдеще, съобщи БНР. В протестната акция участваха близо 200 души – медици от ловешката болница и жители на града. Те продължават да настояват държавата да предприеме адекватни мерки за излизане от тежкото финансово състояние на болницата. В петък медиците са изпратили писмо до здравния министър и областния управител на Ловеч, в което настояват да бъде сформиран кризисен щаб, който в 14-дневен срок да определи обема на дейност на лечебното заведение и статута му според нуждите от здравеопазване в региона. Ако това не се случи, на 1 юни лекари от възлови отделения в лечебното заведение ще подадат оставки, което ще блокира работата на ловешката болница. Протестиращите призоваха премиера Бойко Борисов да отиде в Ловеч и да се запознае отблизо с проблемите на болницата. Те се надяват именно той да реши тежкото финансово състояние на болницата, която има просрочени стари задължения от около 6 млн. лв., 4 от отделенията в момента не функционират, а други са застрашени от затваряне заради липса на персонал. Те настояват зам.-министърът на здравеопазването Жени Начева да подаде оставка, тъй като не може да се справи с проблемите на закъсалите лечебни заведения. Протест се проведе и във Враца заради тежкото финансово състояние на областната болница. Той премина през града и завърши на международния път Е-79 на изхода на Враца към Мездра. Десетки коли се включиха в протеста. Идеята им е за пореден път да изразят недоволството си от състоянието на областната болница и да заявят острата нужда на хората от региона тя да работи нормално. Миналата седмица здравният министър  Кирил Ананиев призовава работещите  в болниците във Враца и Ловеч да се върнат на работа. Той обеща те да получават редовно заплатите си, а когато изготвените оздравителни планове заработят, ще се платят и забавените им възнаграждения.", "date": "2018.05.20", "title": "Медиците от болниците в Ловеч и Враца блокираха пътища"}
{"url": "https://www.dnevnik.bg/sport/2018/05/20/3181936_nadal_vze_rekordna_osma_titla_v_rim_sled_dramatichen/", "text": "Рафаел Надал спечели осма титла от турнира на червени кортове в Рим след победа във финала над Александър Зверев. Испанецът за пореден път доказа невероятната си психика и се измъкна от много трудна ситуация, но пречупи 21-годишния германец с 6:1, 1:6, 6:3. Левичарят от Майорка се нуждаеше от 2.06 часа, за да се справи с миналогодишния шампион. Успехът е първи за Надал в италианската столица от 2013 г. За последно той игра финал в Рим преди четири години, но загуби от Новак Джокович. Надал спечели осемте си титли на италианска земя при участие на 10 финала. За испанеца титлата е 78-а в кариерата и общо 32-а в турнир от сериите \"Мастърс\". Той се измъкна от много тежка ситуация, след като започваше и трите сета, допускайки пробив. В решителната част изоставаше с 1:3, но тогава заваля дъжд, който доведе до 50-минутна пауза. Надал взе пет поредни гейма и стигна до успеха. След победата Надал ще се върне на първо място в световната ранглиста, където отново ще изпревари Роджър Федерер, който почива до \"Уимбълдън\". Зверев започна много вдъхновено мача и реализира пробив в първия гейм. Той бързо поведе с 40:0 и даде само две точки на съперника си, преди да поведе. Този развой обаче по-скоро ядоса седемкратния шампион и той веднага върна пробива. До края на сета Надал не даде нито гейм на съперника си и след 33 минути успя да затвори първата част с 6:1. Надал не само, че реализира три пробива, но и беше много стабилен. Той вкара 70% от първия си сервис, спечели 58% от точките при него и 100% от тези на второто подаване. При Зверев показателите бяха много ниски, като германецът спечели едва около 30% от точките на първи и втори сервис. След паузата третият в света излезе като преобразен и за отрицателно време поведе с 5:0. Зверев два пъти проби Надал и просто държеше много високо ниво на играта си. Испанецът не допускаше видими грешки, но се дръпна малко по-назад от основната линия и това предостави инициативата на германския му съперник. Все пак Надал взе един гейм, преди Зверев да си спечели подаването и да отговори със същия резултат, както в първия сет. Решителната част започна по познатия сценарий – с пробив на сметката на Зверев. Германецът бързо увеличи преднината си до 3:1, но точно в този момент започна да вали дъжд, който за кратко прекрати срещата. Двамата изиграха един гейм, спечелен от Надал, когато отново заваля и този път тенисистите бяха изведени от корта. След 50 минути пауза мачът беше подновен. Матадор от Майорка показа страхотен характер и започна с пробив, а след това го затвърди, за да поведе с 4:3 за първи път в третата част и изобщо след първия сет в мача. Това се оказа и повратен момент в мача, защото Надал реализира втори пореден пробив в осмия гейм. Испанецът буквално беше безгрешен и с много стабилна игра отчая съперника си, който започна по-често да греши. Надал се възползва от това и затвори срещата с пет поредни гейма на сметката си.", "date": "2018.05.20", "title": "Надал взе рекордна осма титла в Рим след драматичен мач срещу Зверев"}
{"url": "https://www.dnevnik.bg/sviat/2018/05/20/3181940_erdogan_bil_predupreden_za_planove_za_atentat_sreshtu/", "text": "Турският президент Реджеп Ердоган е бил информиран от турското разузнаване, за планове за атентат срещу него при посещение на Балканите. Сигналът идвал от живеещи в Скопие турци. Западни служби също имали подобна информация и предупредили Анкара. На пресконференция в Сараево Ердоган каза, че никакви заплахи няма да го отклонят от пътя му, съобщи БНТ. \"Новината достигна до мен чрез МИТ ( турската национална разузнавателна служба - бел.ред.). Тъй като подобни заплахи няма да ни отклонят от нашия път, ние ще продължим по него. Ние сме на същия път, на който бяхме на 15 юли\", коментира Ердоган. Държавният глава на Турция е на работно посещение в столицата на Босна и Херцеговина, където участва и в предизборен митинг за турската диаспора в Европа. Турското разузнаване е започнало щателно разследване на сигналите за предполагаем атентат срещу Ердоган. Той пристигна в Сараево с няколко министри, сред тях първият дипломат на Турция и министърът на икономиката. Ердоган се срещна с Бакир Изетбегович, босненският член на колективното председателство на Босна и Херцеговина. Двете делегации обсъдиха двустранни, регионални и международни въпроси. Министрите на транспорта подписаха намерение за изграждане на магистрала между Сараево и Белград за около 3 милиарда евро. Президентът на Турция произнесе реч на шестата генерална асамблея на Съюза на европейските турски демократи, организация, която обединява турските общности в Западна Европа. От съюза очакваха да се съберат до 15 000 поддръжници на Ердоган, половината от тях от Германия. Изборите в Турция са на 24 юни. Събитието в Сараево е единственият митинг, който се организира в Европа преди предсрочния вот за парламент и президент в Турция.", "date": "2018.05.20", "title": "Ердоган бил предупреден за планове за атентат срещу него на Балканите"}
{"url": "https://www.dnevnik.bg/photos/2018/05/20/3181827_fotogaleriia_svetovnite_snimki_na_denia_-_19_-_20_mai/", "text": "Участничка в ежегодния уличен парад, който е част от Карнавала на културите, честващ етническото разнообразие на града в Берлин, Германия.", "date": "2018.05.20", "title": "Фотогалерия: Световните снимки на деня - 19 - 20 май 2018 г."}
{"url": "https://www.dnevnik.bg/sport/2018/05/20/3181942_levski_zavurshi_sezona_treti_i_shte_igrae_baraj_za/", "text": "Левски\" спечели последния си мач за сезона и си осигури третото място в крайното класиране на Първа лига. На \"Трейс арена\" в Стара Загора сините надвиха \"Верея\" с 2:0 като гост. Головете за тима от София отбеляза бразилецът Паулиньо след почивката. Третото място праща \"Левски\" на бараж за участие в Европа за втора поредна година. Сините ще трябва да играят срещу  \"Черно море\", който преди ден спечели срещу \"Локомотив\" (Пловдив) . \"Берое\", който можеше да измести \"Левски\" от третото място, по същото време загуби от ЦСКА с 0:1. Единственият гол на \"Българска армия\" отбеляза Кирил Десподов от дузпа. Мачът ще бъде на 24 май на стадион \"Георги Аспарухов\". На \"Трейс арена\" Делио Роси излезе с променен състав заради някои наказания и проблеми. Титулярният вратар Божидар Митрев беше болен, а резервата му Николай Кръстев контузен, което доведе до това, че 18-годишният Петър Иванов дебютира в мъжкия футбол, по-малко от два месеца, след като  подписа първи договор с клуба . През първата част \"Левски\" не стигна до гол, въпреки много активната игра на Роман Прохазка, който се отличи с много желание. \"Верея\" обаче удържа нулевото равенство през първите 45 минути. След паузата \"Левски\" продължи да бъде по-активен и откри резултата в 59-ата минута, когато точен беше Паулиньо. Бразилският нападател вкара след индивидуален пробив и удар по диагонала. Гостите от София нанесоха удара си много бързо и 11 минути по-късно след идентична ситуация отново Паулиньо вкара с хубаво изпълнение от границата на наказателното поле. До края на мача единственият по-интересен момент беше удар на Костадин Слаев с глава, който обаче попадна в гредата. На \"Българска армия\" ЦСКА и \"Берое\" изиграха мач, в който съотношението на силите се променяше постоянно. През първата част гостите от Стара Загора пропуснаха няколко добри шанса, но през втората част червените играха по-добре. Единственият гол вкара Кирил Десподов в 66-ата минута, когато реализира дузпа, отсъдена за нарушение срещу него. Капитанът на \"Берое\" Мартин Райнов, който в този мач игра като централен защитник, фаулира нападателя и съдията Петър Костадинов посочи бялата точка. Десподов стреля хладнокръвно по тревата и прати топката в мрежата на Душан Перниш – 1:0. В третия мач за деня от челната шестица на класирането, \"Лудогорец\" и \"Ботев\" не се победиха – 2:2. Седемкратният шампион излезе с юношеска формация, след като Димитър Димитров даде почивка на титулярите и излезе с тима, който играе във Втора лига. Ивайло Климентов откри в 37-ата минута след красива атака и двойно подаване с Денислав Александров. Той стреля с фалцов удар, а топката срещна страничния стълб и влезе в мрежата. След почивката \"Ботев\" обърна резултата с две попадения в рамките на три минути между 54-ата и 57-ата, дело на Дуде Ндонгала и Радослав Терзиев. Крайният резултат 2:2 оформи Ерол Дост четвърт час преди края.", "date": "2018.05.20", "title": "\"Левски\" завърши сезона трети и ще играе бараж за Европа срещу \"Черно море\""}
{"url": "https://www.dnevnik.bg/sport/2018/05/20/3181946_voleibolistite_zagubiha_i_vtoriia_kontrolen_mach/", "text": "Националният отбор по волейбол загуби втори контролен мач срещу Русия, част от подготовката на тима за турнирите през лятото. Съставът на Пламен Константинов отстъпи с 2:3 (13:25, 25:20, 21:25, 31:29, 10:15). В събота българите загубиха с 1:3 от тима на Сергей Шляпников. Пламен Константинов заложи на Георги Братоев, Розалин Пенчев, Николай Учиков, Тодор Скримов, Виктор Йосифов, Алекс Грозданов и Владислав Иванов. В големи периоди от мача руснаците доминираха най-вече заради играта си през центъра. Именно централният блокировач Дмитрий Мусерски беше най-резултатен със 17 точки. Иля Власов добави 11 за руснаците. В българския тим най-резултатен беше Розалин Пенчев със 17, а Тодор Скримов реализира 15.", "date": "2018.05.20", "title": "Волейболистите загубиха и втория контролен мач срещу Русия"}
{"url": "https://www.dnevnik.bg/v_pamet/2018/05/20/3181953_pochina_opernata_prima_hristina_angelakova/", "text": "На 73 години почина оперната прима Христина Ангелакова, съобщи \"Нова телевизия\", като цитира близките й. Световноизвестният мецосопран е родена е в Исперих на 29 октомври 1944 година. Завършва средното си образование в Шумен, след което се премества в София и се записва в Българската държавна онсерватория (сега Национална музикална академия \"Панчо Владигеров\") в класа на професор Сима Иванова. След завършването си заминава за Италия, където записва специализация в академията \"Санта Чечилия\" в Рим. По-късно подписва тригодишен договор с операта La Scala, където са и първите й публични изяви. След редица награди в престижни световни конкурси, тя е поканена да се завърне в България и да пее в Софийската народна опера. Следващите 23 години тя е там, но паралелно гастролира по света. Освен солист на Националната опера, в периода от 2001 до 2004 г. Христина Ангелакова беше и неин ръководител. От 1985 г. преподава оперно пеене в Националната музикална академия, а от 2000 г. е доцент. Тя е носител на почетното звание \"Доментадоре\" на Република Италия за изключителни заслуги към културата на страната и е удостоена двукратно с \"Кристална лира\" на Съюза на българските музикални и танцови дейци. През 2015 г. тя  беше наградена с орден \"Кирил и Методий\" . През последните години е председател и артистичен директор на \"Моцартови празници\" в Правец.", "date": "2018.05.20", "title": "Почина оперната прима Христина Ангелакова"}
{"url": "https://www.dnevnik.bg/sport/2018/05/20/3181981_real_madrid_detronira_fenerbahche_i_grabna_deseta/", "text": "Реал\" (Мадрид) стана първият отбор в историята на баскетболната Евролига, който печели 10 титли. Испанският колос триумфира с отличието за втори път в рамките на три години, след като спечели драматичен мач с \"Фенербахче\" 85:80. Съставът на Пабло Ласо се справи с миналогодишния шампион, воден от легендата в треньорския бранш Желко Обрадович. \"Реал\" трябваше да се справя и с много негостоприемна обстановка, след като две трети от присъстващите 16 967 зрители в \"Старк арена\" в Белград бяха фенове на турския отбор. Голям мач за \"Реал\" изигра франуцизнът Фабиен Козер, който беше най-резултатен със 17 точки. Звездата на испанците Лука Дончич се отчете с 15 точки, три борби и четири асистенции, но напусна за пет нарушения. Капитанът Фелипе Рейес вкара само с шест точки, но игра много силно в защита и ограничи високите играчи на турците. Мачът не доигра и Серхио Юй, който също направи пет фаула. \"Реал\" се справи със сложната ситуация, благодарение на два успешни опита от наказателната линия на Козер. Малко по-рано француизнът пропусна, но след това се реваншира. Голяма разлика в мача даде и представянето на играчите от пейката на испанците. Резервите на \"Реал\" вкараха 43 точки, срещу само 20 за \"Фенербахче\". Най-резултатен в турския отбор беше Николо Мели с 28 точки, а гардът Брад Уонамейкър вкара 14. Останалите в тима на Желко Обрадович обаче не бяха на нужното ниво. Детето-чудо на европейския баскетбол Лука Дончич беше избран за MVP на Финалната четворка. Той беше най-добрият играч на \"Реал\" в полуфиналния сблъсък с ЦСКА (Москва), когато вкара 16 точки. Словенският баскетболист ще участва в драфта в НБА и вероятно кара последния си сезон в \"Реал\". В двубоя в \"Старк арена\" \"Фенербахче\" започна много силно, но след средата на първата четвърт \"Реал\" изравни играта и след първите 10 минути резултатът беше 21:17 в полза на белите. На почивката все пак \"Фенербахче\" водеше с 40:38, но големит обрат започна през втората част. Третият период беше спчелен от \"Реал\" с 25:15 и там някъде стана ясно, че \"Фенербахче\" трудно ще отговори. Испанците заложиха на агресивна защита, която извади заради нарушения Дончич и Юй, но с прекрасни включвания от пейката се отчетоха Руди Фернандес и Джейси Керъл. В най-важните моменти се проявиха още Валтер Таварес и Трей Томпкинс. В последната четвърт разликата беше само три точки в полза на \"Фенербахче\", което не стигна на Желко Обрадович да спечели Евролигата за десети път и за втори пореден с турския тим. \"Мачът беше много труден, защото играхме срещу много силен отбор. Всички говорят за напрежение, но аз не го усещам, когато дойда на паркета. Беше важно да получа подкрепа от моите съотборници и това се случи\", каза Дончич след края на мача.", "date": "2018.05.20", "title": "\"Реал\" (Мадрид) детронира \"Фенербахче\" и грабна десета титла в Евролигата"}
{"url": "https://www.dnevnik.bg/sport/2018/05/20/3181982_futbolno_zrelishte_v_rim_izprati_inter_v_grupite_na/", "text": "Голове, драма, дадена дузпа, отменена дузпа след видеоповторение, червени картони и \"Интер\" в Шампионската лига. Сезонът в Серия А завърши със зрелищен мач между \"Лацио\" и \"нерадзурите\" на \"Олимпико\". \"Интер\" спечели след обрат с 3:2 в мач с огромен залог - влизане в групите на Шампионската лига. Отборът от Милано се нуждаеше от задължителна победа, за да събере 72 точки с колкото е и \"Лацио\". \"Римските орли\" водеха с 2:1 до 78-ата минута и бяха на прав път, но след това съперникът им направи обрат и спечели. С трите точки \"нерадзурите\" се изравниха с \"Лацио\", но победата им донесе предимство в преките двубои и натежа в крайното класиране. Отборът от столицата ще трябва да се задоволи с участие в Лига Европа. Двубоят беше оспорван с много положения, като двата отбора имаха по няколко периода на разменено надмощие. Началото беше за \"Лацио\", който след натиск успя да поведе. В деветата минута след силен удар топката срещна главата на Иван Перишич и промени пътя си, за да влезе във вратата на \"Интер\". В 25-ата Сергей Милинкович-Савич стреля, но не успя да удвои, след като улучи греда. Малко по-късно Данило Дамброзио се възползва след разбъркване след ъглов удар и изравни. В последните минути на първата част домакините направиха отлична бърза атака. Сенад Лулич изведе много добре Фелипе Андерсон, който се възползва и отново даде преднина на \"Лацио\". В 72-ата минута съдията даде дузпа за \"Интер\" след игра с ръка, но използва видеоповторението и промени решението си. Четири по-късно той отново даде дузпа за гостите, но този път спорове нямаше и Мауро Икарди направи 2:2. Секунди след това Лулич получи втори жълт картон и остави \"Лацио\" с човек по-малко. Пълният обрат дойде в 81-ата минута, когато след центриране Матиас Вечино с глава донесе победата на \"Интер\". До края \"орлите\" опитаха да вкарат, но без успех. При покачването на напрежението беше изгонен един от резервните футболисти на домакините - Патрик Габарон.", "date": "2018.05.20", "title": "Футболно зрелище в Рим изпрати \"Интер\" в групите на Шампионската лига"}
