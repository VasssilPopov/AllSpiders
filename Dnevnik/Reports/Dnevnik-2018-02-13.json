{"url": "https://www.dnevnik.bg/sport/2018/02/13/3129273_totnum_izpusna_da_pobedi_juventus_kato_gost_siti_e/", "text": "Първите осминафинали в  Шампионската лига  предложиха много интересни сблъсъци и осем гола. Дългоочакваният мач между \"Ювентус\" и \"Тотнъм\" завърши без победител – 2:2 на \"Алианц стейдиъм\" в Торино, а \"Манчестър сити\" вече е сигурен четвъртфиналист, след като победи \"Базел\" с 4:0 като гост. \"Тотнъм\" направи много силен мач в Торино срещу намиращият в отлична форма \"Ювентус\", за да измъкне равенството. \"Шпорите\" прекъснаха серия от 11 поредни победи на \"бианконерите\" въпреки че до деветата минуата изоставаха с 0:2. Гонсало Игуаин се разписа два пъти и изведе \"Ювентус\" напред. Още във втората минута аржентинецът засече по прекрасен начин центриране на Миралем Пянич, след като беше изпуснат от Деле Али. В деветата минута Бен Дейвис фаулира Федерико Бернардески и съдията Феликс Брих даде дузпа за домакините. Игуаин беше безкомпромисен от 11-те метра и удвои преднината на \"бианконерите\". Ранните голове дадоха възможност на \"Ювентус\" да се прибере и да изчаква на контраатаки, но така само прикани \"Тотнъм\" да атакува. Веднъж Хари Кейн пропусна от няколко метра, като с глава не успя да се разпише. В 35-ата минута обаче нямаше грешка и водещият реализатор на \"шпорите\" вкара след пас на Али, за да отбележи 33-ия си гол от началото на сезона. В края на първата част положението на \"Тотнъм\" можеше да стане още по-тежко, след като \"Ювентус\" получи втора дузпа, когато Серж Орие фаулира Алекс Сандро. Игуаин обаче изпусна от 11-те метра. През втората част зачестиха грешките и от двата отбора, като в действията им си личеше много брак. Все пак \"Тотнъм\" беше малко по-активен и стигна до равенството в 72-ата минута. Тогава Кристиан Ериксен вкара от пряк свободен удар, хващайки Джанлуиджи Буфон неподготвен. \"Ювентус\" опита да отговори, но до края футболистите на Масимилиано Алегри нямаха толкова чисти положения. Все пак \"бианконерите\" останаха непобедени в 17-и пореден мач във всички турнири, като в този период имат само три равенства. \"Показахме характер и се борихме срещу един много силен отбор. \"Ювентус\" е шампион, финалист е в Шампионската лига и са много опитни в такива битки. В Лондон ни чака съвсем различен мач, но показахме зрялост\", каза Хари Кейн пред  BT Sport  след края на мача. \"Ювентус\" завърши срещата с едва 36% притежание на топката, а \"Тотнъм\" изглеждаше като по-стабилният от двата отбора на \"Алианц арена\" въпреки слабото си начало. Реваншът на \"Уембли\" е на 7 март. В другия осминафинал \"Манчестър сити\" напълно оправда ролята си на фаворит и е сигурен четвъртфиналист. \"Гражданите\" не срещнаха никакви проблеми срещу швейцарския шампион \"Базел\" и с 4:0 решиха всичко в сблъсъка. Футболистите на Хосеп Гуардиола нанесоха сериозен удар на \"Санкт Якоб парк\" в рамките само на девет минути – между 14-ата и 23-ата, когато вкараха три гола. Илкай Гюндоган откри резултата след центриране от корнер на Кевин Де Бройне, а четири минути по-късно Бернардо Силва завърши отлична контраатака на англичаните. В 23-ата минута Серхио Агуеро вкара дежурния си гол. И при трите попадения преди почивката обаче вратарят на \"Базел\" Томаш Вацлик не се намеси по най-добрия начин. През втората част мачът се доиграваше, но \"Сити\" вкара още веднъж, чрез Гюндоган в 53-ата минута. Германският национал получи пас от Агуеро и с хубав фалцов удар с десния крак отбеляза второто си попадение в мача. До края на срещата връх взеха нервите, най-вече заради груби влизания на играчите на \"Базел\". Червено-сините се ядосаха от слабата си игра и ритаха доста противниците си. \"Невероятен мач за нас, въпреки нервите в края. Не е хубаво това да се случва, но не виня момчетата от \"Базел\", ние гледаме себе си. Този резултат няма да ни успокои, ще подходим сериозно и вкъщи, убеден съм в това. Мисля, че кратката почивка, която имахме ни се отрази положително\", каза Гуардиола след двубоя.", "date": "2018.02.13", "title": "\"Тотнъм\" изпусна да победи \"Ювентус\" като гост, \"Сити\" е сигурен четвъртфиналист"}
{"url": "https://www.dnevnik.bg/sviat/2018/02/13/3128972_kak_rusnaci_ot_chastna_armiia_zaginaha_pri_udari_na/", "text": "Медиите в САЩ и Русия често представят собствени и коренно различни \"истини\" за Сирия. В последните дни обаче те едновременно разказват за инцидент, при който американски и руски сили са се сблъскали в източната част на страната. От американска страна военнослужещите са очаквано на Пентагона, а от руска влизат в състава на най-голямата в страната \"частна армия\". Става въпрос за Частна военна компания (ЧВК) \"Вагнер\", която  попадна под американски санкции  и която формално е забранена в Русия, но съдейки по  интереса в социалните мрежи , се радва на значително внимание от руснаците. Съмненията за следата на \"Вагнер\" (често определяна като \"руския отговор на  американската \"Блекуотър\" ) се появиха, след като миналата седмица  американски сили ликвидираха  между 100 и 200 проправителствени сирийски бойци в източната част на страната, на 8 километра източно от река Ефрат в провинция Дейр аз Зор. Пентагонът тогава определи нападението като отговор на сирийска атака срещу подкрепяните от САЩ Сирийски демократични сили (SDF) и американски войници, имало е и руски наемници и повечето от тях са загинали. Според руското министерство на отбраната става въпрос за операция на проправителствени милиции, която не е засегнала руски военнослужещи. Институцията обяснява смъртните случаи с факта, че сирийците не са съгласували нападението си с руските военни. Източници на американското министерство на отбраната, цитирани от \"Вашингтон пост\" и \"Ройтерс\", съобщиха в края на миналата седмица, че сред бунтовниците на страната на Асад, сражавали се с SDF, е имало и руски наемници и повечето от тях са загинали.. Според  \"Вашингтон пост\"  SDF, в които доминира кюрдската милиция YPG, опитали да избегнат сблъсъка със силите на президента Башар Асад, като се свързали с контакти от руска страна. Командирът на SDF в района, представен в няколко истории по темата като \"генерал Хасан\", помолил за възможността да прибере телата на загиналите, макар преди това да отричал, че се готви каквото и да било нападение. Ключови залежи Междувременно  \"Новая газета\"  пише, че в зоната на обстрела проправителственият конвой, придвижващ се към нефтеното находище Conoco, не е трябвало да има руснаци. Изданието отбелязва, че руските военни са предали именно тази информация, преди да започне американският удар. Ян Броницкий, изучавал дейността на \"Вагнер\" извън Русия, счита, че операцията за завземане на  находището  не е била добре подготвена. Анализаторът от Руския съвет за международния отношения Юрий Бармин, цитиран от \"Блумбърг\", пък смята, че рафинерията в района е \"от ключово значение\" за плановете на Асад да финансира  възстановяването на Сирия .", "date": "2018.02.13", "title": "Как руснаци от \"частна армия\" загинаха при удари на САЩ в Източна Сирия"}
{"url": "https://www.dnevnik.bg/sviat/2018/02/13/3129227_junker_durpa_bulgariia_kum_evrozonata_zaradi_svoia/", "text": "Още в подзаглавието на статията се уточнява, че присъединяването на Гърция към еврото е било грешка. Един от важните изводи на Муслер гласи: Юнкер дърпа България към еврозоната не заради самата нея (тук може да се използва хубавата българска метафора \"заради черните ѝ очи\" – б.ред), а заради собствения си политически дневен ред. Припомня се, че в началото на българското европредседателство шефът на ЕК е подкрепил желанието на България да се присъедини към общата валута. Най-рано през лятото на 2020 \"С това политическо изявление Юнкер изпреварва съответните доклади на своята собствена комисия и на Европейската централна банка ( за готовността на България  – б.ред.), които се очакват през май. В София възприеха позицията на Юнкер като обещание. Българското правителство, което желае присъединяването, подчертава, че страната изпълнява изискванията. И това на пръв поглед е така: държавният бюджет е балансиран, държавният дълг е един от най-ниските в ЕС, инфлацията и лихвеният процент се доближават до тези в еврозоната\", пише авторът и уточнява, че България има нужда още от двугодишно преходно обвързване с еврото и от закон за централната банка. И при това положение ще бъде готова за присъединяване през лятото на 2020 година. \"Юнкер хитро припомня, че на фона на тази успешна равносметка и в съзвучие с европейските договори на валутния съюз не му остава нищо друго, освен да приеме България\" констатира Муслер, според когото председателят на ЕК умишлено забравя, че в други случаи критериите за присъединяване към еврото изобщо не са били интерпретирани толкова буквално. Например, когато Италия беше приета за член-основател на еврозоната - въпреки голямата си задлъжнялост. Във втората половина на статията му четем: Паралелите с Гърция \"Като имаме предвид опита от еврокризата вече е ясно, че не бива да се гледа само буквалният текст на договора. Ясно е, че  България не иска да бъде сравнявана с Гърция , която влезе в еврозоната единствено благодарение на фалшифицираните статистики. Не може да се отрече обаче, че има и паралели с приемането на Гърция във валутния съюз, което определено беше грешка. Първо, България е най-бедната страна в ЕС, а конкурентоспособността на икономиката ѝ сериозно изостава. Гръцката криза показа какво се случва, когато една икономически слаба държава се огъне под тежестта на изискванията на общата валута, но не може да обезцени собствената си валута. Тъкмо поради това по всичко личи, че България трябва да продължи наваксването с инструмента на собствената си валута дотогава, докато на съумее да скъси дистанцията. От друга страна информациите за проблема с корупцията в тази страна, които не секват, повдигат и въпроса дали в България правовата държава изобщо функционира. Същият въпрос многократно беше поставян в Гърция в рамките на различните кредитни програми. Не заради \"черните очи\" на България Естествено, българите имат право тяхното желание за членство в еврозоната да бъде обективно проверено. Те обаче трябва да посвикнат с мисълта, че навярно  ще бъде в техен интерес да не форсират приемането на еврото . И преди всичко трябва да бъдат наясно, че Юнкер ги придърпва към еврозоната не заради тях самите, а просто защото си има собствен политически дневен ред.\"", "date": "2018.02.13", "title": "Юнкер \"дърпа\" България към еврозоната заради своя дневен ред"}
{"url": "https://www.dnevnik.bg/photos/2018/02/13/3129212_fotogaleriia_kude_shte_se_ojeniat_megan_markul_i_princ/", "text": "Принц Хари и   ще се оженят на 19 май 2018 г. в параклиса \"Сейнт Джордж\" в замъка Уиндзор. В същия храм са били сватбите на принц Едуард и братовчеда на Хари - Питър Филипс. Там бе и погребалната служба на  . След церемонията те ще излязат на разходка с каляска, която ще продължи около 3 км., за да могат повече хора да ги видят, съобщиха от двореца Кенсингтън.", "date": "2018.02.13", "title": "Фотогалерия: Къде ще се оженят Меган Маркъл и принц Хари"}
{"url": "https://www.dnevnik.bg/kultura/2018/02/13/3129225_shest_razkaza_na_georgi_gospodinov_ojiviavat_na_ekran/", "text": "Шест разказа на Георги Господинов идват на екран, заснети от шестима български режисьори - Петър Вълчанов, Любомир Младенов, Надя Косева, Кристина Грозева, Владимир Люцканов и Теодор Ушев. Филмът-омнибус \"8'19\" ще направи световната си премиера на \"София филм фест\" (7-16 март) заедно с още 22 български пълнометражни филма, съобщиха организаторите. Рекорден брой пълнометражни игрални филми - 25 - са създадени през изминалата година, посочват от фестивала. Почти всичките ще намерят място в програмата на фестивала, който по традиция ще бъде открит с творба на български режисьор - \"Ага\" на Милко Лазаров, който ще дебютира на \"Берлинале\". В Международния конкурс ще се състезават \"3/4\" на Илиян Метев, с награда от Локарно и \"Радиограмофон\" на Рузие Хасанова. В Балканския конкурс пък ще влязат \"Възвишение\" на Виктор Божилов и \"Вездесъщият\" на Илиян Джевелеков. Извън състезателната програма ще бъдат показани \"Бандит\" на Оги Стоилов/Август Кинг, \"Моторът\" на Валентин Гошев, Малко късмет за по-късно\" на режисьорите Александър Смолянов и Чавдар Живков, както и 15 заглавия вече показвани под една или друга форма: \"Посоки\" на Стефан Командарев, \"Кораб в стая\" на Любомир Младенов, \"Дъвка за балончета\" на Станислав Тодоров – Роги, \"12 А\" на Магдалена Ралчева, \"Безкрайната градина\" на Галин Стоев, \"Бензин\" на Асен Блатечки и Катерина Горанова, \"Лили рибката\" на Ясен Григоров, \"Секс академия – мъже\" на Георги Костов, \"Трансгресия\" на Вал Тодоров, \"Нокаут или всичко, което тя написа\" на Ники Илиев, \"Воевода\" на Зорница София, \"Привличане\" на Мартин Макариев. Ще бъдат показани и 11 български документални филма.", "date": "2018.02.13", "title": "Шест разказа на Георги Господинов оживяват на екран на \"София филм фест\""}
{"url": "https://www.dnevnik.bg/sviat/2018/02/13/3129236_holandskiiat_vunshen_ministur_podade_ostavka_sled_kato/", "text": "Холандският външен министър Халбе Зейлстра подаде оставка, съобщи агенция \"Ройтерс\". Това стана ден след като той призна, че е излъгал, че лично е чул руският лидер Владимир Путин да говори през 2006 г., че имал планове да създаде \"Велика Русия\". Истината била, че е чул това от друг човек.  По време на дебати в парламента днес Зейлстра каза, че авторитетът му толкова е бил накърнен от този случай, че той повече не може да остане на поста. Той заяви, че това е била \"най-голямата грешка\" в кариерата му. \"Живеем в държава, в която истината има значение. Така че нямам друга възможност, освен да подам оставка\", каза той. Инцидентът увреди имиджа и на коалиционното правителство на премиера Марк Руте, което има само мнозинство от само 1 глас в парламента. ", "date": "2018.02.13", "title": "Холандският външен министър подаде оставка след като излъга за среща с Путин"}
{"url": "https://www.dnevnik.bg/sviat/2018/02/13/3129241_iaponiia_e_dala_ubejishte_samo_na_01_ot_poiskalite/", "text": "Броят на хората, поискали убежище в Япония през 2017 г., се е увеличил с 80% до рекордните 19 628 души, но властите са одобрили едва 20, предаде агенция \"Ройтерс\". Имиграцията е полемична тема в Япония, чиито жители се гордеят с културната и етническата си хомогенност, въпреки че  населението застарява и работната сила намалява . Макар да е основен дарител на международни хуманитарни организации, Япония отказва да смекчи политиката си за предоставяне на убежище или да приема работници мигранти. Броят на онези, които кандидатстват за  бежански статут  в последните години расте, тъй като хората се възползват от системата, допускаща кандидати с валидна виза да работят, докато се разглежда молбата им, посочи министерството на правосъдието. В средата на януари правителството ограничи правото на работа до хората, които властите разглеждат като същински бежанци. В резултат на това средният брой на кандидатите на ден през втората половина на януари спадна с 50% в сравнение с декември, отбеляза министерството. Една четвърт от подалите молба за убежище през 2017 г. са филипинци. Следващите по-големи групи кандидати са виетнамците и граждани на Шри Ланка. Сред 20-те души, чиито молби са били приети, има петима египтяни, петима сирийци и двама афганистанци. През 2016 г. Япония е приела 28 бежанци.", "date": "2018.02.13", "title": "Япония е дала убежище само на 0.1% от поискалите закрила през 2017"}
{"url": "https://www.dnevnik.bg/sport/2018/02/13/3129244_ukraina_niama_da_izluchva_svetovnoto_purvenstvo_po/", "text": "Обтегнатите отношения между  Русия и Украйна  в последните години ще имат сериозни последствия върху спорта. Въпреки уверенията от Киев, че международната криза между двете страни няма да засяга други области, това няма да се случи. Заради кризата на Кримския полуостров и замразените отношения между двете съседни страни, Украйна реши да не излъчва световното първенство по футбол. То ще се проведе това лято в Русия, но украинските жители няма да могат да го наблюдават по украинската  национална телевизия , както е обичайната практика. \"Отказахме да излъчваме първенството, въпреки че държим правата\", каза изпълнителният директор на националната телевизия Зураб Аласаня. Спортният министър на Украйна Игор Жданов също призова украинските фенове да не пътуват до Русия за турнира. Националният тим на страната не успя да се класира, след като остана на трето място в групата си след Исландия и Хърватия. \"От гледна точка на нашите национални интереси не искахме световното първенство да се провежда в Русия. Затова съветваме нашите сънародници да не пътуват за страната\", каза министърът.", "date": "2018.02.13", "title": "Украйна няма да излъчва световното първенство по футбол в Русия"}
{"url": "https://www.dnevnik.bg/evropa/2018/02/13/3128690_novata_treska_za_zlato_energiinoto_potreblenie_v/", "text": "Очаква се тази година в Исландия енергията, използвана за добиване на биткойни и други виртуални валути, да е повече, отколкото потребяваната от домакинствата. Необходими са огромни количества енергия за компютрите, които създават ценните биткойни и големите компании за \"копаене\" на виртуални валути са установили база в Исландия - студен северноатлантически остров, изобилстващ на възобновяема енергия, произвеждана в геотермални и хидроелектрически централи. Сравнително неочакваният растеж на новата индустрия накара депутата от исландската Партия на пиратите Смари Маккарти да предложи облагане с данък на печалбата от копаенето на биткойни. Инициативата вероятно ще бъде приета добре от исландците, които са скептични към спекулативните финансови начинания, след като преживяха катастрофален срив на банковата система през 2008 г. \"При нормални условия компаниите, които създават стойност в Исландия, плащат определени данъци на правителството\", каза пред АП Маккарти. \"Тези компании не го правят, а ние може да се запитаме дали трябва да го правят,\" допълни той. заради скочилите разходи за производството на виртуална валута. Компютрите се използват за правенето на сложни изчисления, които контролират текущ регистър на всички транзакции във виртуални валути по света. В замяна на това \"миньорите\" заявяват право върху част от койн, който все още не е в обращение. В случая с биткойна общо в обращение могат да бъдат пуснати 21 милиона, като вече остават да бъдат създадени около 4.2 милиона. Тъй като има все повече биткойни в обращение, компютрите трябва да бъдат по-мощни, за да се справят с изчисленията, което пък означава повече необходима енергия. Спокойният крайбрежен град Кефлавик на безлюдния исландски южен полуостров се превърна през изминалите месеци в Местни рибари, които разговарят на чаша горещо кафе в бензиностанцията на пристанището, са озадачени от явлението, което доведе до появата на големи строителни обекти в покрайнините на града. Една от основните причини за установяването на \"биткойн мини\" тук, на ръба на Северния полярен кръг, е естествената възможност за охлаждане на компютърните сървъри и конкурентните цени на изобилстващата исландска възобновяема енергия. Йохан Снори Сигурбергсон, мениджър, отговарящ за бизнес развитието, в енергийната компания Hitaveita Sudurnesja каза, че очаква добиването на виртуална валута в Исландия да удвои енергийното си потребление до около 100 мегавата тази година. Това е повече, отколкото ползват домакинствата на острова с население 340 000, според исландската национална енергийна служба. Преди четири месеца не бих могъл да прогнозирам тази тенденция, но тогава курсът на биткойна скочи рекордно и получихме много повече имейли, каза той в геотермалната електроцентрала \"Свартсенги\", която захранва с ток югозападния полуостров, където се добиват виртуалните валути. \"Днес се върнах от среща с компания за добиване на виртуална валута, която иска да купи 18 мегавата\", допълни той. В най-голямата от трите \"биткойн ферми\", които в момента работят в Кефлавик, високи метални огради пазят складове с дължина 50 метра, пълни с компютърно оборудване. Тя носи името на чука на скандинавския бог на гръмотевиците Тор - Мьолнир. Центровете за данни тук са специално проектирани да използват непрекъснатия вятър на голия полуостров. Стените от всяка страна са частични, като позволяват студеният въздух да прави течение, за да охлажда оборудването. каза Хелмут Раут, който ръководи дейността на Genesis Mining, голяма компания за добиване на биткойн. Genesis Mining е основана в Германия и се мести в Исландия през 2014 г., когато цената на биткойна варира между 350 и 1000 долара. Днес един биткойн се търгува за около 8000 долара според платформата \"Койндеск\" (Coindesk), след като  през декември достигна  19 500 долара. През януари  виртуалната валута  бе засегната от намеренията на Китай да забрани добива на биткойни заради опасения от прекомерно използване на електроенергия. Раут казва, че биткойнът не трябва да бъде специално облаган с данък за околната среда. Компютърните мощности винаги изискват енергия, заявява той. Колко електроенергия е нужда за транзакция с кредитна карта или за търсене в интернет? Криптовалутите имат същото глобално въздействие, казва той. В столицата Рейкявик Последния път, когато Исландия бе международен финансов център, начинанието приключи с огромен банков крах, превръщайки страната в един от символите на световната финансова криза от 2008 г. Политическата бъркотия след кризата вкара бързо набралата популярност Партия на пиратите в исландския парламент, където сега тя има 10% от местата. Депутатът от тази партия Маккарти поставя под въпрос доколко е ценно добиването на биткойни за исландското общество, посочвайки, че жителите трябва да обмислят регулирането и облагането с данък на формиращия се сектор. Харчим десетки, ако не и стотици мегавати за производството на нещо, което няма осезаемо съществуване и няма реална полза за хората извън царството на финансовите спекулации, каза той. Това не може да е добро, обобщи Маккарти./БТА", "date": "2018.02.13", "title": "Новата треска за злато: Енергийното потребление в Исландия скача заради биткойна"}
{"url": "https://www.dnevnik.bg/sviat/2018/02/13/3129251_martin_shulc_podade_ostavka_kato_lider_na_germanskite/", "text": "Лидерът на германските социалдемократи (ГСДП) Мартин Шулц подаде оставка и обяви, че на 22 април партията ще проведе извънреден конгрес, съобщи агенция \"Ройтерс\". Лидерът на парламентарната група на социалдемократите  Андреа Налес  ще ръководи партията временно, а на конгреса ще се гласува дали тя да бъде новият ѝ ръководител. Столичната организация на ГСДП вече се е обявила против това, сред членовете на партията има и недоволство, че изборът ѝ е направен в тесен кръг и ги е поставил пред вече взето решение. Във вторник \"Зюддойче цайтунг\" публикува карикатура, на която Налес бе изобразена размахала камшик и яхнала охлюв, на който пише ГДСП. Големият въпрос е кой ще оглави партията сред конгреса, като медиите спекулират, че фаворитите засега са: Катарина Барли (бивш генерален секретар на ГСДП и министър по въпросите на семейството) или ветеранът Томас Оперман. Организационните сътресения в лагера на социалдемократите създават проблеми и за канцлера  Ангела Меркел  в собствената ѝ партия, след като тя  предаде в коалиционната сделка  ключови министерства на  новия стар партньор . Социологическо проучване на агенция INSA, публикувано във вторник, показва, че ГСДП има рекордно ниска популярност - 16.5% и е едва пункт и половина пред крайнодясната \"Алтернатива за Германия\". В същото проучване християндемократите на Меркел слизат с 1 пункт надолу до 29.5%.", "date": "2018.02.13", "title": "Мартин Шулц подаде оставка като лидер на германските социалдемократи"}
{"url": "https://www.dnevnik.bg/sport/2018/02/13/3129254_grigor_dimitrov_shte_igrae_sreshtu_sugita_v_sriada/", "text": "Григор Димитров ще започне участието си на  турнира в Ротердам  в сряда следобед. Двубоят на българина срещу Юичи Сугита е трети на централния корт и няма да започне преди 15.30 часа българско врмее. Преди сблъсъка между поставения под №2 в Ротердам Димитров и японеца Сугита са насрочени двубоите Лука Пуи – Андрей Рубльов и Робин Хаасе срещу Тимо де Бакер. Във вечерната сесия са мачовете Роджър Федерер – Рубен Бемелманс и Александър Зверев – Андреас Сепи. Турнирът от сериите АТП 500 е първи за Димитров след отпадането на  четвъртфинал в Australian Open . Българинът се отказа от надпреварата в София заради контузия в рамото, но обясни, че вече се чувства доста по-добре. При успех във втория кръг българинът ще срещне победителя от мача между Филип Крайнович и Феликс Оже-Алиасим. По-нататък е възможна среща с Лука Пуи. Миналия сезон в Ротердам Димитров стигна до четвъртфиналите, където загуби от Давид Гофен. Сега може да се стигне до нов мач помежду им, но в полуфиналите. От понеделник той  вече е №5 в световната ранглиста , като слезе с една позиция. През 2018 г. българинът си постави за цел подобряване на резултатите в турнирите, където не се представи добре през миналия сезон. Тенис турнирът в Ротердам ще бъде излъчен в ефира на Мтел Спорт.", "date": "2018.02.13", "title": "Григор Димитров ще играе срещу Сугита в сряда следобед"}
{"url": "https://www.dnevnik.bg/bulgaria/2018/02/13/3129257_bsp_tekstut_opredelil_narodniiat_sud_kato_neobhodimo/", "text": "Изпълнителното бюро на БСП взе принципно решение да изрази позиция против провеждането на Луковмарш. В това решение не е обсъждана оценка на Народния съд, това се казва в позиция на ръководния орган на левицата, изпратено до медиите. Допълва се, че авторът на конкретния текст не го е съгласувал с Изпълнителното бюро и поема отговорността за това. По-рано днес от пресцентъра на БСП до медиите  беше изпратено о бръщение, адресирано до премиера Бойко Борисов, в което се иска от него да забрани т.нар. \"Луковмарш\", като се посочва, че изборът пред него е реабилитиране фашизма, или изправяне срещу него. В пасаж от писмото се казва, че Народният съд от 1945 г. е едно необходимо и неизбежно военновременно правосъдие. С уточнението на ИБ на БСП се посочва, че тази част от писмото не е съгласувана. Кой е авторът на обръщението, не се посочва.", "date": "2018.02.13", "title": "БСП: Текстът, определил Народният съд като необходимо правосъдие, не е съгласуван с ръководството"}
{"url": "https://www.dnevnik.bg/sport/2018/02/13/3129260_levski_specheli_voleibolnoto_derbi_sled_dramatichen/", "text": "След близо четири години без победа в  дербито с ЦСКА , \"Левски\" спечели най-интересния волейболен сблъсък след петсетова драма в зала \"Универсиада\" в София. Сините се наложиха с 3:2 (21:25, 25:27, 25:23, 25:19, 17:15), въпреки че изоставаха с 0:2 и бяха много близо до изразителна загуба. Сблъсъкът беше изпълнен с много грешки от двата тима и изключително драматични моменти, но в края \"Левски\" показа по-здрави нерви. С успеха си тимът на Владимир Николов се приближи до топ 3 в класирането само три кръга преди края на редовния сезон като запазва шестото място с 32 точки. ЦСКА е трети с 11 победи и шест загуби, като има 44 точки. Над всички в мача беше  Смилен Мляков , който поведе \"Левски\" към обрата. Бившият играч на ЦСКА не започна добре и имаше сериозни проблеми, но след това се стабилизира, а оставянето му на пейката от Владимир Николов му подейства по-добре. \"Мачът беше много равностоен, но мисля че ключови бяха грешките, които те допуснаха. Доволен съм, но с оглед на здравословните проблеми на ЦСКА 3:0 или 3:1 повече би ни прилягало. Все пак победата е победа\", каза Николов след двубоя. В първите два гейма ЦСКА игра по-съсредоточено и не остави \"Левски\" да разгърне играта си. Червените бяха много близо до чиста победа, но в третата част допуснаха няколко грешки, които се оказаха решаващи. Късата скамейка на Александър Попов също повлия в края на мача, когато водещите играчи се измориха. \"Във волейбола това често се случва, ние загубихме темпото си, а \"Левски\" след няколко спечелени \"наши\" точки в края на третия гейм, обърна развоя на мача. Не мога да съм недоволен, защото не играхме лошо\", каза Попов след двубоя.", "date": "2018.02.13", "title": "\"Левски\" спечели волейболното дерби след драматичен обрат срещу ЦСКА"}
{"url": "https://www.dnevnik.bg/bulgaria/2018/02/13/3129262_prevodachut_na_saita_na_predsedatelstvoto_ne_bil_za/", "text": "Интегрирания на сайта на Българското председателство автоматичен преводач е предназначен предимно за улеснение на администрацията и за превод на технически текстове и терминология, а не на литературни изрази и слогани. Това се казва в съобщение до медиите от пресцентъра на министерството на българското председателство. Уточнението е по повод появили се текстове и шеги във \"Фейсбук\", свързани с коректността на преводите на изкуствения интелект и фактът, че се справя доста по-зле от Google Translate, например. Посочва се, че преводачът е предоставен безплатно за целите на Българското председателство на Съвета на ЕС. \"Става въпрос за иновативен продукт, използван за първи път по време на Естонското председателство, който Българското подкрепя и също интегрира на интернет страницата си\", се посочва в позицията на министерството. Допълва се, че инструментът за автоматичен превод, извършван с помощта на изкуствен интелект, бил разработен от водещата европейска технологична компания в областта на езиковите преводи Tilde. Като аргумент в защита на софтуера се подчертава, че машинният превод дава възможност за разбиране на смисъла на изходния текст, но без да е равностоен на превода, направен от човек. Казва се също, че преводачът ще бъде предоставен и на Австрия, която поема европредседателството след България.", "date": "2018.02.13", "title": "Преводачът на сайта на председателството не бил за превод на литературни изрази и слогани"}
{"url": "https://www.dnevnik.bg/sviat/2018/02/13/3129267_premierut_na_izrael_moje_da_bude_obvinen_v_korupciia/", "text": "Премиерът на Израел Бенямин Нетаняху е разследван за предполагаеми случаи за получени подкупи, съобщиха от полицията в страната, цитирани от световните агенции. Допълва се, че има достатъчно доказателства, за да бъде обвинен той за подкуп, измама и злоупотреба с доверие, като става дума за два отделни случая. От израелската полиция посочват още, че Бенямин Нетаняху е бил разпитван миналия месец. По този повод той заяви пред израелска телевизия, че обвиненията са неоснователни и може да продължи да изпълнява задълженията си като премиер. Поискал си медиен комфорт Като основен случай в разследването се посочва молба на Нетаняху към издателя на влиятелния вестник \"Йедиот Ахронот\" да отразява позитивно действията на кабинета, като в замяна получи помощ за негативни публикации срещу негов конкурент в издателския бизнес. От полицията казват, че по този случай обвинения ще бъдат повдигнати и към редактора на \"Йедиот Ахронот\" Арнон Мозес. Второто обвинение срещу премиера на Израел е за получаването от подаръци за над 100 хиляди долара от 2009 година насам от влиятелния холивудски продуцент и милиардер Арнън Милчън, който е израелски гражданин. Той е собственик на филмовото студио New Regency Films, финансирало заснемането на над 130 пълнометражни филма, сред които хитове като 12 години в робство, \"Поверително от Ел Ей\", \"Жега\", \"Боен клуб\", Мистър и Мисис Смит\" и други. Закон по поръчка Според вестник \"Джерусалем Поуст\", цитиран от Би Би Си, става дума включително за скъпи бутилки шампанско и пури, като в замяна Милчън щял да получи съдействие за взимане на виза за САЩ. От полицията допълват, че и продуцентът ще бъде обвинен в получаване на подкуп. Вестник \"Аарец\" твърди, че след като получил подаръците, Нетаняху придвижил и закон, който позволява на израелци, върнали се в Израел след като са живели в чужбина, да не плащат данъци в продължение на десет години. Той дори станал известен като \"Законът Милчън\". Дали срещу премиера на Израел ще бъдат повдигнати обвинения, ще реши главният прокурор. Министърът на правосъдието Айет Шeйкд посочва, че дори това да стане факт, Бенямин Нетаняху не е длъжен да подаде оставка. 68-годишният политик има два пълни мандата като премиер на Израел. Първият му мандат е между 1996 и 1999 година, а вторият от 2009 до 2013 година. През 2013 година е преизбран, като общият му стаж като премиер е 12 години.", "date": "2018.02.13", "title": "Премиерът на Израел може да бъде обвинен в корупция"}
{"url": "https://www.dnevnik.bg/sport/2018/02/13/3129264_visshata_liga_prodade_televizionnite_si_prava_za/", "text": "Телевизиите, които излъчват Висшата лига на територията на Великобритания Sky и BТ подновиха договора си за още три години. Двете компании ще продължат да дават екслклузивно срещите от първенството до 2022 г. срещу 4.46 милиарда паунда. Сумата е по-малка от тази, която беше платена преди три години – 5.14 милиарда. Досега обаче бяха продадени само пет от седемте пакета. Британският телевизионен гигант Sky придоби четири от тях срещу 3.58 милиарда паунда. Каналите Sky Sports ще излъчват по 128 мача на сезон, след като сделката включва четири от петте пакета, предложени на търг. Един от пакетите беше закупен от конкурента BT Sport на стойност 885 милиона паунда, по 32 срещи на сезон. Интересното е, че Sky плати по-малко, отколкото през 2015 г., когато беше подписан настоящият договор. Тогава компанията на Мърдок плати 4.17 милиарда за 126 двубоя, а конкурентът от BT – 960 милиона за 42 срещи. Понастоящем се излъчват по 126 срещи на сезон. Все още предстои да бъдат закупени и последните два пакета, които включват общо 40 двубоя. Така броят на  телевизионните мачове от Висшата лига за първи път ще бъде 200 . Основната промяна от сезон 2019 ще бъде включването на  мачове в събота вечерта от 19.45 ч.  местно време или 21.45 ч. българско. От създаването на Висшата лига през 1992 г. никога не е имало мачове толкова късно през уикенда. В момента обаче се преследва рейтинг, който по традиция е най-висок за Великобритания именно в събота вечер. Джентълменското споразумение мачове от 15 часа в събота да не се излъчват по телевизията остава. То съществува повече от две десетилетия и така от лигата искат да стимулират посещаемостта на стадионите. Заради това от сезон 2019-20 по-малко от водещите отбори ще играят в този час, а дербитата ще са в събота по обяд или вечер, или в неделя. Двете телевизии са конкуренти, но наскоро сключиха споразумение да не си крадат абонатите. От 2018 г. те предлагат опции на своите клиенти, чрез които могат да се абонират за пакетите на BT Sport или Sky Sport, и така да гледат всички двубои през сезона на по-разумни цени. Освен правата за Висшата лига, BT притежава тези за Шампионската лига и Лига Европа. \"Много сме доволни, че BT и Sky остават наши партньори в излъчването на Висшата лига. Те са едни от главните виновници нашата лига да бъде най-гледаната в света и толкова много хора да я харесват\", каза изпълнителният директор на Висшата лига Ричард Скъдамор. Той уточни, че търгът за останалите два пакета продължава по план. В последните месеци се появи информация за интерес от страна на \"Фейсбук\",  Amazon  и Netlifx, които имаха готовност да излъчват двубои чрез своите стрийминг услуги. В крайна сметка нито една от компаните не се яви с оферта на търга.", "date": "2018.02.13", "title": "Висшата лига продаде телевизионните си права за Англия за 4.46 млрд. паунда"}
{"url": "https://www.dnevnik.bg/sviat/2018/02/13/3127768_nad_polovinata_bulgari_ne_biha_pomognali_za_zashtita/", "text": "България е най-слабото звено на НАТО и единствената страна в Централна и Източна Европа, в която под половината (47%) от анкетираните казват, че страната е длъжна да помага на други съюзници в алианса, ако са атакувани. Внушителните 37% откровено казват, че България не трябва да спазва ангажимента си по член 5 от Вашингтонския договор. Именно той е фундаментът на НАТО, защото на него се крепи принципът за колективна отбрана. Този резултат от социологическо проучване от 2017 г. е включен в  доклада с основните проблеми и заплахи за света , който бе разпространен преди дни от Мюнхенската конференция за сигурност - най-авторитетният световен форум по тази тема, започващ в петък. Допитването е направено преди година  с лични интервюта с национално представителна извадка от населението на 7 държави от ЕС и НАТО по поръчка на института за глобална сигурност GLOBSEC (за България то е проведено от агенция ЕСТАТ). Целта е да се установи в България, Румъния, Унгария, Чехи, Словакия, Полша и Хърватия какъв е ефектът от чуждестранните подривни усилия върху настроенията в обществото на тези страни. От резултатите се вижда, че единствено Словакия е близко до доминиращото мнение в България - 34% от словаците казват да не се помага на атакувана страна член, но 54% все пак са да се спази член 5. Всички останали пет страни от допитването са отчетливо в проатлантическа група. Полша се откроява с безапелационните 90% одобрение да се помага на съюзник. Авторите уточняват, че настъпва промяна, когато в страните, които бяха в съветския блок допреди близо 30 години, се зададе конкретен въпрос дали биха защитили съюзник при атака от Русия. Данни от допитване на института \"Пю\" от 2015 г. показа, че средният показател за района намалява до 48%. Две трети все пак подкрепят НАТО Добрата новина в проучването по поръчка на GLOBSEC е, че 66% от българите смятат, че членството в НАТО е важно за сигурността им (само Словакия е зад нас с 56%, останалите са с показатели над 70 и 80 процента, а в Полша с това твърдение са съгласни 91%). На въпрос дали биха гласували България да напусне НАТО на евентуален референдум с \"да\" са отговорили един от всеки пет, но достатъчните 54% биха подкрепили алианса (Словакия е по-проблемна, защото там привържениците на НАТО в референдум са 43%). Разлика в отношението към НАТО разделя седемте страни на три групи - една, в която обществото подкрепя приемане на отбранителна инфраструктура (Полша, Румъния и Хърватия), втора, в която са против натовски обекти на тяхна територия (по 54% в Чехия и Словакия), и трета, в която одобрението за командни и тренировъчни центрове и логистични пунктове е с минимална преднина пред неодобрението (41% \"не\" в България и 42% в Унгария). Обяснението е отчасти в опита на няколко държави със съветското военно присъствие, докато за други съществени са усилията на вътрешни и външни играчи, използващи темата за натовските обекти в кампания срещу алианса изобщо. \"Най-слабите брънки във веригата на НАТО са особено видима цел на такава атака, потвърждаваща наличието на координирана и добре организирана операция.\" Запад, Изток или по средата Другият факт, който научават за България събиращите се тази седмица в баварската столица делегации от цял свят, водени от държавни глави или премиери (но обикновено - от министри на отбраната и външните работи), е, че почти е изчезнало идентифицирането на българите с Изтока в Европа. За 42% от българите страната им геополитически е част от Запада, показва цитираното допитване на GLOBSEC. За 27% България е някъде между Запада и Изтока - нещо, което някои анализатори започват да наричат \"централноевропейска идентичност\". Едва 12% смятат, че все още сме част от Изтока, а 19% нямат мнение. Българите обичат ЕС, Путин и авторитарен режим Анкетата, проведена между февруари и април 2017 г., е показала още, че в отношението си към Европейския съюз българите определено защитават членството си - за 72% България трябва да остане в ЕС, а за 61% съюзът е нещо добро. Евроскептици сред българите има - за 15% страната ни няма място в ЕС, а за 10% съюзът е нещо лошо. Най-много евроскептици сред седемте анкетирани държави има в Чехия - там над една четвърт (26%) искат да напускат, за цели 29% ЕС е нещо лошо, а за оставане се обявяват 41%. В Мюнхенския доклад частта за Централна и Източна Европа е озаглавена \"Вътре или извън\" (еворатлантическата архитектура) и в нея се говори за проблемите с демокрацията, върховенството на закона и свободата на медиите в Полша и Унгария. Тук също е използвано проучването на GLOBSEC и в него изрично се казва, че \"  - над 21% от българите не могат да посочат какво система предпочитат за страната си\". Цели 70% от българите харесват Владимир Путин \"и това е доста тревожно за страна - член на НАТО и ЕС\" (втора е Румъния, но с 47% одобрение за Путин). Нещо повече - разликата между подкрепящите демокрацията (42%) и авторитарния режим (37%) е едва 5 процентни пункта в България. Вероятно затова авторите са кръстили тази част \"Демокрацията губи привлекателността си в България\". Кой информира, кой решава Следва и съществена част от обяснението - всеки трети българин вярва в конспиративни теории и дезинформация. Над 20% не знаят дали са информирани обективно от медиите за събитията по света и дали определени проблеми са прикривани от тях. 36% не вярват на водещите медии в България, а 5% възприемат онлайн източници на дезинформация като места за релевантна информация. Българите имат проблем и с ориентацията кой трябва да взима важните решения за съдбата на страната им. За 37% това са депутатите и този показател не е изненадващ, предвид ниския рейтинг на парламента. Но от друга страна под половината (47%) казват, че това трябва да се решава на референдуми.", "date": "2018.02.13", "title": "Над половината българи не биха помогнали за защита на съюзник от НАТО"}
{"url": "https://www.dnevnik.bg/sviat/2018/02/13/3128366_afganistancite_koito_ne_znaiat_che_ima_voina/", "text": "Талибани? Какво е това\", пита смутено Султан Бегиум, застанала в дъното на леденостудената си къща в коридора Вахан - едно толкова изолирано кътче в Афганистан, че неговите жители не знаят почти нищо за войните, опустошаващи страната им от десетилетия. Тази крехка бабичка с лице, белязано от суровия живот на голяма надморска височина, е част от общността на вахите. Подобно на нея около 12 000 номади живеят в тази тясна ивица земя с неблагоприятен климат, притисната между Таджикистан, Китай и Пакистан, в най-крайната североизточна част на Афганистан. Достъпът дотам е много труден, което е предпазило Вахан от трусовете през 38-те години на конфликти в Афганистан. \"Война! Каква война? Никога не е имало война\", допълва Султан Бегиум, докато подклажда огъня си с тор от як. Старата жена все пак признава, че е чувала да се говори за руски войници, предлагащи цигари на другия край на коридора Вахан. Само такива истории са достигнали до ушите на жителите на Вакан, докато страната преживяваше сътресение след сътресение след съветската инвазия през 1979 г. и докато талибаните завземаха властта. Почти  непрекъснатият низ от конфликти , който последва и отне живота на стотици хиляди души и прокуди от домовете им милиони хора, продължава и днес. За вахите, които на теория се водят афганистански граждани, обаче става дума за един определено далечен и тайнствен свят. \" Талибаните са лоши хора , дошли от друга страна, които изнасилват овцете и избиват хората\", убеден е Ашкар Шах, големият син на Султан Бегиум, който е чул това от пакистански търговци. Американска инвазия? Лишени от електричество, местните жители нямат достъп до интернет, нито до мобилни телефони. Само някои от тях притежават радиоапарати, с които понякога могат да улавят руски или афганистански новини или да слушат иранска музика. Връзките от една махала до друга се осъществяват с радиостанции. Номадите също така не знаят почти нищо за  американската инвазия през 2001 г.,  нито за неотдавнашните вълни от атентати, извършени от талибаните и от \"Ислямска държава\", които дестабилизират страната и превърнаха Кабул в едно от най-опасните за цивилните места в Афганистан. \"Чужденци са превзели нашата страна?\", пита невярващо Ашкар Шах. \"Не, те не могат да направят това. Те са добри хора\", допълва той изумен. Създаден през 19-и век, коридорът Вахан се намира на мястото, където се сливат три високопланински масива в най-западния край на Хималаите - Хиндукуш, Каракорам и Памир. Той един от резултатите от \"Голямата игра\", при която Руската и Британската империя са се борили за влияние в Централна Азия чрез местни конфликти, дипломатически маневри и шпионски сцени с необикновени обрати. Коридорът е бил предназначен да послужи за \"буферна зона\" между двете съперничещи си страни. Бурката е непозната Дълъг 350 километра при максимална широчина от 60 километра, простиращ се на над 3000 метра надморска височина и брулен от ветровете, коридорът до голяма степен остана извън властта на редица последователни правителства. Достъпът до \"възела на Памир\" - точката, в която се събират трите най-високи планински вериги в света - тук е възможeн от съседните държави, но само по труднопроходими и опасни пътища, на кон, на як или пеша. Памирците, както често пъти наричат в останалата част на Афганистан жителите на Вахан, съжителстват с малка група киргизи, наброяваща около 1100 души, заселили се в най-крайната северна част на коридора. По вероизповедание те са мюсюлмани исмаилити, предани на Ага Хан. Бурката, вездесъщият символ на потисничеството над жените в голяма част от страната, им е непозната. Номадският им живот се върти около техните якове и друг добитък, който те заменят за жито, ориз и дрехи, носени от търговците, предприели рискованото пътуване от съседните райони. Опиум  Животът обаче е много суров в този район, където термометрите остават под нулата повече от 300 дни в годината. Най-малкият грип може да бъде фатален, а смъртта по време на раждане е често явление. Единственият лек в изобилие е опиумът. Дрогата, извличана от мака, е \"нашата единствена афганистанска идентичност\", шегува се вахът Назара, докато стрива опиум с парацетамол, за да засили ефекта му. \"Цялото население е зависимо от него\", подчертава той. Бъдещето обаче може и да донесе промени: афганистанското правителство планира строителството на път, свързващ Вахан с останалата част на провинция Бадахшан, и извършва проучвателни полети, за да избере най-подходящото място за трасето, каза за \"Франс прес\" неговият говорител Мехди Рохани. Китай освен това разговори с Кабул за изграждането на военна база в северната част на коридора според представители на афганистанските власти. Ако тези проекти стигнат до успешен финал, те ще доведат до повече търговия, туризъм и медицинска инфраструктура в района. Възможно е обаче те също така да бележат края на имунитета на Вахан срещу войната. /БТА", "date": "2018.02.13", "title": "Афганистанците, които не знаят, че има война"}
{"url": "https://www.dnevnik.bg/sport/2018/02/13/3128578_bulgarite_v_pyongchang_dnes_idva_red_na_startove_za/", "text": "Трима българи имат стартове в четвъртия ден от зимните олимпийски игри. Ски бегачите Антония Григорова, Веселин Цинзов и Йордан Чучуганов излизат на сцената за спринтовите дисциплини. Григорова, която участва за трети път в олимпийски игри,  пропусна скиатлона (7.5 км класически стил и 7.5 км свободен стил) , за да се съсредоточи върху спринта и масовия старт на 15 февруари. Нещо, което обяви още преди заминаването за Пьонгчанг. Стартът на състезанието е в 10.30 часа българско време. В 11.05 е спринтът при мъжете, където ще се впуснат  Цинзов  и Чучуганов. Най-големите надежди за добро представяне в ски бягането са свързани с Цинзов. От години той е единственият български състезател в световния елит на този спорт. През този сезон най-доброто му класиране в Световната купа е 34-о място в свободния стил на 15 километра. Предходния сезон той два пъти успя да влезе в топ 30 - 22-о място на 10 км и 23-о място на 15 км. Преди четири години в Сочи българинът остана 39-и в 15-те километра, където са насочени основните му надежди и в Пьонгчанг. Преди заминаването за олимпийските игри той заяви, че целта му е класиране в топ 30, но се надява и на още по-добро представяне - влизане в топ 20.", "date": "2018.02.13", "title": "Българите в Пьонгчанг днес: идва ред на стартове за ски бегачите"}
{"url": "https://www.dnevnik.bg/evropa/2018/02/13/3128138_frenskata_ikonomika_se_vuzstanoviava_no_sreshta_nov/", "text": "За Силви Гинар, която ръководи френската компания за производство на машини \"Тимоние\", бизнесът процъфтява. Проблемът обаче е, че тя не може да намери достатъчно персонал, макар милиони хора във Франция да са безработни, разказва \"Ройтерс\". Гинар, която работи с екип от около 80 души, месеци наред се опитвала да намери десетте инженери и техници, от които се нуждаела, за да се справи с нарасналите с една трета през изминалата година поръчки. Две места продължават да бъдат свободни. Ситуацията с доставчиците й е още по-отчайваща. \"Те дори не могат да намерят работници, които да правят части за нас. Имам доставчици, които объркват всичките ми поръчки\", казва Гинар, чиято семейна компания близо до Лион изнася 85% от машините, които произвежда за пакетиращата промишленост. Компанията \"Тимоние\" и нейните затруднения с намирането на работна ръка са показателни за цялата производствена промишленост във Франция. Недостигът на работници, който засяга също строителния и инженерния сектор, както и информационните технологии, идва на фона на продължителната висока безработица. В момента тя е 9.4% и не е падала под 9% през последните шест години. Причината за едновременно високата безработица и липсата на служители е масовото несъответствие между уменията, които се предлагат, и тези, които се търсят. Това означава, че макар страната да изживява най-силния си растеж за последните шест години, липсата на квалифицирани работници създава производствени затруднения и задръства веригите за доставки, коментират пред \"Ройтерс\" изпълнителни директори на различни фирми. Това може да окаже влияние върху темповете на нарастване на икономиката. Повече от една трета от френските производствени компании работят на пълен капацитет, най-високото равнище от началото на 90-те години, а 40% съобщават за трудности при наемането на персонал. Това показа миналия месец проучване на френската статистическа служба INSEE за последното тримесечие. В същото време наемането на постоянни договори се е увеличило с 6.4% през четвъртото тримесечие, достигайки 48% - невиждани преди световната финансова криза нива. \"Има реален дефицит на умения, тъй като много млади хора обърнаха гръб на индустриалния сектор\", коментира Гинар. Компаниите във Франция се опитват да се справят в проблема, като привличат квалифицирани работници чрез различни облаги. За производителя на помпи и клапани \"Поклейн хидравлик\" това означава да подпомага финансово грижите за децата и дори да направи автобусна спирка до седалището на компанията в индустриален парк на 55 километра северно от Париж. \"Ясно е, че тенденцията във Франция е насочена към натиск за заплати... но засега тя е ограничена\", коментира Ален Евербек, който отговаря за човешките ресурси във фирмата. Макар да очаква увеличение на заплатите от около 2% тази година, той казва, че това може да се промени, когато фирмата, наемаща 2400 работници по цял свят и близо 900 във Франция, преразгледа възнагражденията през юли. Пиер Вотерен, който ръководи \"Триумф контролс Франс\", производител на части за самолети и влакове близо до Париж, казва, че е изправен пред конкуренция за инженери и техници от много по-големи клиенти, които могат да предложат по-щедри условия. \"Аз често наемам млади хора, като им казвам, че ще имат повече отговорности, отколкото, ако започнат в (производителя на двигатели за самолети) СНЕКМА или \"Еърбъс\", посочва той, като допълва, че те получават допълнително обучение, за да подобрят уменията си. Много работодатели досега се въздържаха от постоянните договори заради страха, че според строгите трудови правила във Франция няма да могат да уволняват работници, ако бизнесът поеме в лоша посока. Президентът Еманюел Макрон донякъде успокои тези тревоги с реформата на трудовия кодекс през септември. Докато компаниите правят всичко възможно, за да избегнат повишаването на заплатите, скоро може и да нямат друг избор, тъй като конкуренцията сред работодателите става все по-ожесточена, коментира Ален Румиляк, председател на консултантската компания \"Менпауър груп\" във Франция. Работодателите искат да избегнат сценарий  като този в Германия , където синдикатът \"И Ге метал\" и работодателската организация \"Зюдвестметал\" се споразумяха за 4.3% вдигане на заплатите. Въпреки това през последното десетилетие френските компании са увеличавали заплатите по-бързо в сравнение с останалите държави в еврозоната, разрушавайки конкурентоспособността си на международно ниво. Икономистът от Центъра за икономическо наблюдение и за изследвания за развитие на икономиката и за развитие на предприемачеството \"Рексекод\" Александър Венсан посочва огромния брой неквалифицирани кадри като основна причина за дефицита на работници във Франция на фона на превишаващата 9% безработица. Според централната банка и Международния валутен фонд, макар компаниите да наемат хора на рекордно високи нива, липсата на квалифицирани кадри означава, че без мащабни реформи безработицата е малко вероятно да падне под 8%. Вотерен, подобно на други изпълнителни директори, с които \"Ройтерс\" разговаря, е на мнение, че основният проблем на Франция е, че образователната система е много зле адаптирана към нуждите на компаниите. Макрон, който е наясно с проблема, обяви в петък планове за подпомагане на професионалното обучение. Мерките са един от трите стълба на по-широката реформа, която ще бъде представена през април.", "date": "2018.02.13", "title": "Френската икономика се възстановява, но среща нов проблем - липса на квалифицирани кадри"}
{"url": "https://www.dnevnik.bg/video/2018/02/13/3128502_dizelovi_maimuni_dokoga_shte_ima_opiti_s_jivotni_video/", "text": "Още преди да е заглъхнал \"Дизелгейт\", германската автомобилна индустрия беше разтърсена от нов скандал - разкритията, че германски автомобилостроители са финансирали  експерименти с обгазяване на животни . Това ли е единственият случай в Германия и може ли да спрат опитите с животни - във видеото. Още видео от рубриката \"С две думи\" -  тук", "date": "2018.02.13", "title": null}
{"url": "https://www.dnevnik.bg/sport/2018/02/13/3128422_armiia_ot_krasavici_koi_sa_severnokoreiskite_majoretki/", "text": "Млади, усмихнати, енергични и в безупречен синхрон. Така изглеждаха мажоретките от Северна Корея, които привлякоха вниманието по време на първите два мача на  обединения корейски отбор по хокей за жени  от зимните олимпийски игри в Пьонгчанг. Тимът записа две загуби с по 0:8 от Швейцария и Швеция, но това не повлия на настроението по трибуните. Или поне на тази част, съставена от специално изпратения от Северна Корея мажоретен отбор. Съставът, наречен \"Армия от красавици\" (Army of beauties), не спря нито за миг да подкрепя обединения отбор с богата хореография от песни и танци. Поведението на мажоретките предизвика разнопосочни коментари в социалните мрежи. Мнозина видяха опит за пропаганда от страна на Северна Корея, за да представи страната по добър начин. Други оцениха положителното настроение, създадено от действията им. Мажоретките представляват почти половината от делегацията на Северна Корея в Пьонгчанг. Страната изпрати общо 550 души, като в групата влизат 230 мажоретки за подкрепа на 22-ата спортисти. Всяко от момичетата от \"армията от красавици\" е избрано лично от лидера на страната Ким Чен-ун по определени критерии, пише АФП. Те са на възраст малко над 20 години, като при подбора им външността е водеща. Момичетата трябва да са високи над 163 см и да са родени в добри семейства, а повечето са от университета \"Ким Ир-сен\". Хореографията им включи песни с имена: \"Ние сме едно\", \"Напред към победата\", \"Моят роден град\" и \"Приятно ми е да се запознаем\", която обикновено се изпълнява при среща на представители от Северна и Южна Корея. Пред погледа на президента на Международния олимпийски комитет (МОК) Томас Бах, президента на Южна Корея Мун Дже Ин и Ким Йо-чен - сестрата на лидера на Северна Корея Ким Чен-ун, мажоретките развяваха флага на Корейския полуостров, правеха мексикански вълни и даваха тон за настроение на гледащите с интерес зрители от останалата част от трибуните. \"Изглежда плашещо\", \"промити мозъци\" - с тези коментари мнозина потребители в \"Туитър\" определиха действията на севернокорейските мажоретки. Имаше и изявления на другия полюс. Като това на американската състезателка в шорттрека Лана Геринг. \"Господи, невероятно е. Те просто си скандират и развяват флагове. Никога преди не съм виждала подобно нещо. Песните им са в пълен синхрон, сякаш са се упражнявали с години.\"", "date": "2018.02.13", "title": "\"Армия от красавици\": Кои са севернокорейските мажоретки, които откраднаха шоуто в Пьонгчанг"}
{"url": "https://www.dnevnik.bg/kultura/2018/02/13/3128186_perfekcionistut_brams_-_svoboden_no_samoten/", "text": "Автор на статията е Венета Нейнска, музикант и артистичен директор на \"Модо България\" - организацията, която стои зад проектите за популяризиране на класическата музика сред децата -  \"Концерти на възглавници\" , и сред възрастните -  \"Концерти \"Мотив\" . Роден в Хамбург в семейството на музикант, Йоханес Брамс получава рядката възможност да се потопи в света на музиката от най-ранна детска възраст с уроци по цигулка, виолончело, но най-вече пиано. Неговите композиторски заложби се проявяват така неудържимо, че преподавателите му са принудени да възкликнат: \"Можеше да бъде такъв добър изпълнител, но той не спира с това непрестанно композиране!\" А можеше да е такъв изпълнител За съжаление композиторът унищожава ранните си творби поради изключителния си перфекционизъм. Тази черта на характера ще го следва до края на живота му (отнема му 21 години да напише първата си симфония), но се вярва, че началото на истинското й проявление е предизвикано от възторга на друг немски композитор - Роберт Шуман, който пише за двадесетгодишния Брамс: \"Преначертано му е да изрази времената ни по най-добрия и най-идеален начин.\" Шуман съдейства на младия музикант да публикува първите си творби и участва заедно с него в общ проект – сонатата FAE за техния колега - брилянтният цигулар и приятел за цял живот на Йоханес - Йозеф Йоахим. В сонатата всяка от трите части е написана от различен композитор, като в проекта се включва и ученик на Шуман. Заглавието е абревиатура на мотото на Йоахим – Frei aber einsam (\"Свободен, но самотен\"), което впоследствие ще се окаже и водещ принцип в живота на Брамс. Композиторът е дълбоко разтърсен от опита за самоубийство на своя ментор. Роберт Шуман е настанен в психиатрична институция и докато на съпругата му Клара не е разрешено да го посещава, Брамс я замества и осъществява комуникацията между двамата. В този момент младият композитор вече поема грижата за финансовите дела на многодетната фамилия и става най-близък спътник на Клара до края на живота й, въпреки че се смята, че любовта им не преминава отвъд границата на платоничното. Психическият крах на Роберт най-вероятно е дал тласък за създаването на първия от двата Концерта за пиано и оркестър от Брамс, който започва съществуването си като симфония, претърпява множество редакции и редица провали на първите изпълнения, докато се превърне в едно от най-обожаваните музикални произведения за всички времена:", "date": "2018.02.13", "title": "Перфекционистът Брамс - свободен, но самотен"}
{"url": "https://www.dnevnik.bg/biznes/2018/02/13/3128661_pritejatelite_na_smartfon_v_bulgariia_ne_se_razdeliat/", "text": "Проучване сред притежателите на мобилни телефони показва, че 43 на сто от българите проверяват смартфоните си поне няколко пъти в рамките на един час, а 48 на сто признават, че се връщат до вкъщи, ако са забравили телефона си, дори и да закъсняват за работа, съобщи БТА. Изследването е извършено през януари тази година в Австрия, България, Хърватия, Чехия, Дания, Гърция, Унгария, Полша, Румъния, Сърбия, Словения и Турция от международната компания за проучвания IPSOS по поръчка на фирма - производител. В България са анкетирани 502-ма души. Близо три четвърти от отговорилите българи признават, че телефонът им е с тях повече от 13 часа на ден. Почти всички - 98 на сто, винаги взимат телефона със себе си, когато напускат домовете си. Една четвърт използват устройството активно между 3 - 4 часа на ден. Всеки пети влиза с телефона си в банята, 67 на сто в кухнята и 51 на сто в детската стая. (България е на 1-во място по този показател сред всички 12 страни). Българските потребители ползват смартфона си за търсене на информация, забавление, сърфиране в социалните мрежи, проверка на новините, използване на навигацията, както и за връзка с банкови институции. Типичният български потребител използва смартфона, за да изпраща съобщения (72 на сто), да прави снимки (89 на сто), да влиза в социални мрежи (85 на сто). Според компанията, извършила проучването, 60 на сто от българите използват смартфоните си за имейл кореспонденция, за проверка на социалните мрежи и за пращане на съобщения преди да си легнат. Също така 55 на сто от участвалите в проучването българи правят всичко това веднага след като се събудят. Това е и една от причините 63 на сто да държат телефоните до себе си в спалнята, а 7 на сто от тях признават, че дори заспиват с тях в леглото.", "date": "2018.02.13", "title": "Притежателите на смартфон в България не се разделят с него"}
{"url": "https://www.dnevnik.bg/evropa/zemedelie/2018/02/13/3128517_supostavimi_proverki_za_dvoen_standart_na_hranite_v_es/", "text": "Лансираната през есента на миналата година обща методология за тестване на хранителни продукти и напитки в ЕС, която да установи дали има \"двоен стандарт\", ще бъде готова през април, а през май държавите членки ще имат възможност да започнат съгласувани проверки. Това става ясно от изявление на комисаря по правосъдието и защитата на потребителите Вера Йоурова, направено през миналата седмица в Прага. Очакванията са първите резултати от тестовете да бъдат готови в края на годината. През есента на миналата година председателят на ЕК Жан-Клод Юнкер  съобщи в годишната си реч  за състоянието на съюза, че \"няма да приеме в някои части на Европа на хората да бъдат продавани храни с по-ниско качество, отколкото в други страни, независимо че опаковките и търговските марки са идентични\". Впоследствие бе обявено, че ЕК ще предложи обща методология за сравними тестове на храните, както и че ще бъде отделен бюджет от 2 млн. евро за изготвяне на обща методология и сравнителни изследвания в държавите членки. Сега комисарят Йоурова е съобщила в Прага, че през април се очаква общата методология, а от май държавите членки могат да започнат с проверките. Идеята е да бъде определена обща кошница от продукти, които се предлагат в повечето държави членки и чийто състав ще бъде подложен на химически тестове и тестове за вкусови показатели. Очакванията са да се включат 16 държави членки, което според комисаря Йоурова е \"ясен знак, че това не е въпрос на разделение Изток-Запад\", а че въпросът ще се разглежда заедно. През април се очаква да бъде представена и реформата на политиката на ЕС в областта на защитата на потребителите, която според комисаря също ще \"затрудни и направи по-скъпо\" за компаниите да заблуждават потребителите. Темата с двойния стандарт на храните се лансира в публичното пространство още от 2011 г., когато потребителска асоциация в Словакия съобщи, че е провела проучване, резултатите от което показват, че има разлика в продукти на мултинационални компании, продавани в западните и източноевропейските държави. От една страна, това разминаване е по линия на използване на по-евтини заместители на основни съставки, а от друга, става въпрос за разминаване в количествата им. През 2017 г. държавите от Вишеградската четворка представиха допълнителни резултати от изследвания, според които има разминаване в качеството. Подобно проучване на 30 продукта през пролетта направи и Българската агенция за храните, като бяха  установени  минимални разлики в съдържанието на някои от тях.", "date": "2018.02.13", "title": "Съпоставими проверки за \"двоен стандарт\" на храните в ЕС ще тръгнат през май"}
{"url": "https://www.dnevnik.bg/sviat/2018/02/13/3128414_kak_umnite_ochila_shte_dopulniat_sistemata_za_masovo/", "text": "Очилата, които разпознават лица, от известно време не са просто част от няколко хиляди холивудски филма, нито реквизит от едно или две технологични изложения. И носенето им от полицаи обаче не е научна фантастика, не и в китайската провинция Хънан. Поне това твърдят компанията LLVision Techology Co и англоезичният Global Times, както и \"Уолстрийт джърнъл\". Според изданието полицията в централната провинция е въвела очилата на LLVision Technology за служителите на реда, които патрулират в района на централната гара на най-големия в провинцията град - Джънджоу, с население около 9.5 милиона души. В първите дни седем души са били арестувани, след като са били заподозрени за отвличания и инциденти с пешеходци. Двайсет и шест други, показали фалшиви документи за самоличност, също са били арестувани. Информацията, улавяна от очилата, се изпраща обратно до базата данни за сравнение и проверка дали лицата, проверявани или наблюдавани от полицията, са в списък на заподозрени. Служител, разказал на \"Глобъл таймс\" за устройството, казва, че то изисква само едно изображение на даден човек, за да открие сходства. \"Уолстрийт джърнъл\"  писа, че в устройството може да разпознава лица в база данни от 10 000 заподозрени за време от 100 милисекунди. Застанали на четирите входа на гарата, полицаите наблюдават заподозрени като основна цел. Работата им е започнала около новогодишните празници, а в най-трескавите дни на пътуване редовният трафик от около 60 000 пътници на ден вероятно ще се увеличи до около 90 000. Гарата в Джънджоу се смята за една от най-бързите в страната. В дните на празници през нея може да преминат до 4 милиона души. За телевизия  Ей Би Си  представител на \"Амнести интернешънъл\" каза, че китайското правителство би могло да използва технологията не само срещу престъпници, а и срещу други хора, които опитват да упражнят правата си. Според организацията предвид големия брой камери из китайските градове \"умните\" очила не бележат промяна в стратегията на китайските власти. Разпознаване на лица и обществена надеждност Global Times цитира местния вестник Lanzhou Morning Post, според който \"умни очила\" се използват не за пръв път от китайски полицаи. В района на Ланджоу, в Североизточен Китай, обаче устройството X-Mars влиза в употреба, за да записва работата на полицаите. По-рано агенция \"Синхуа\" разказа за системи за гласово разпознаване, които помагат за справяне с престъпления като отвличания и наркотрафик или разпространение, чрез технология, способна да даде информация не само за акцента, а и за \"пола, височината и теглото\", отново чрез връзки с бази данни. Китай не е единствената държава, където подобни устройства се използват от полицията, отбелязва International Business Times и разказва за компания в Сингапур, разработила система, която чрез изкуствен интелект и система от невронни мрежи може да проследи почти всичко, което се появи на камера за наблюдение. Разработчикът Xjera Labs твърди, че може да открие човек с 97% точност в база данни от 200 000 души, заснети от камерите. Използването на подобни технологии от най-населената държава обаче се вписва в стратегията ѝ за създаване на национална  база данни , основана на системата за разпознаване на лица (последната  вече е част от живота  на мнозина китайци). Най-мащабната мрежа с камери в света - 176 милиона - вече е факт, а до 2020 г. ще се появят още 450 милиона. Събираните данни ще се използват и от системата за надеждност на национално ниво, част от която е работещият вече метод с  трицифрен кредитен рейтинг .", "date": "2018.02.13", "title": "Как \"умните\" очила ще допълнят системата за масово наблюдение в Китай"}
{"url": "https://www.dnevnik.bg/sport/2018/02/13/3128580_shampionskata_liga_se_zavrushta_s_purvite_machove_ot/", "text": "Шампионската лига се завръща с първите два мача от осминафиналите. В по-интересния финалистът от миналия сезон \"Ювентус\" приема \"Тотнъм\". В другата среща за деня \"Базел\" е домакин срещу водача във Висшата лига \"Манчестър сити\". Погледите са насочени към Торино, където \"шпорите\" гостуват за пръв път. Букмейкърите дават предимство за \"бианконерите\", но съперникът им не бива да бъде подценяван. \"Тотнъм\" беше част от  силното представяне на английските клубове през есента , като за пръв път Висшата лига има пет отбора в осминафиналите. Съставът от Лондон натрупа увереност, като излезе победител в една от най-трудните групи, в която бяха още шампионът от последните два сезона \"Реал\" (Мадрид) и \"Борусия\" (Дортмунд). \"Тотнъм\" влиза с настроение в мача, след като  победи \"Арсенал\" в градското дерби през уикенда . \"Ювентус\" също е в отлична форма, като след колебливото начало на сезона успя да се вдигне и влезе в оспорвана надпревара с водача \"Наполи\" за първото място в Серия А. Дългата победна серия донесе увереност на \"бианконерите\", които обаче имат проблеми с отсъстващи футболисти. Масимилиано Алегри няма да може да използва Бардзали, Куадрадо, Дибала, Хьоведес и Матюиди. На линия са водещите нападатели на двата отбора - Гонсало Игуаин и Хари Кейн. \"Очевидно ще бъда доволен, ако не допуснем гол. Предстои оспорван мач, ще трябва да сме съсредоточени и много внимателни. Трябва да използваме главите и техниката си, защото те са силен физически отбор\", каза Алегри. Според него \"Ювентус\" е израснал много, като е натрупал увереност в Европа в последните години. \"Достигнахме два пъти до финала за три години и това е много важно. Винаги съм казвал, че \"Реал\" е единственият отбор, който се е представял по-добре в последните сезони\". Мениджърът на \"Тотнъм\" Маурисио Почетино посочи, че въпреки проблемите \"Ювентус\" остава много силен съперник. \"Те са топ отбор. Да, вие ще кажете, че ги няма Дибала, Бардзали, Куадрадо - толкова важни играчи. Но, разбира се, \"Ювентус\" има фантастичен отбор. Футболистите, които ще са на терена, имат качествата да играят по начина, по който се иска от тях.\" В другата среща \"Манчестър сити\" изглежда пълен фаворит. В своя стил Хосеп Гуардиола каза, че краткосрочната цел е достигането до четвъртфиналите. \"Имам пълно доверие в играчите, няма съмнение в това. Те го знаят. Целта ни е да се представим по-добре от миналия сезон, което значи да стигнем четвъртфиналите. Това ще е достатъчно в краткосрочен план\", заяви испанецът. По думите му \"гражданите\" са се справили по-добре дотук през сезона спрямо миналата година. Според него е важно отборът \"да контролира лошите моменти\", тъй като турнирът е много силен.", "date": "2018.02.13", "title": "Шампионската лига се завръща с първите мачове от решителната фаза"}
{"url": "https://www.dnevnik.bg/evropa/2018/02/13/3128684_ako_mei_otstupi_za_brekzit_velikobritaniia_shte/", "text": "Ако британският премиер Тереза Мей допусне Брекзит да бъде отслабен или спрян от привърженици на членството в Европейския съюз, Великобритания ще бъде потопена в най-тежката си конституционна криза от Втората световна война насам, заяви поддръжникът на излизането на Великобритания от ЕС Найджъл Фараж, цитиран от \"Ройтерс\". Когато бе лидер на Партията за независимост на Обединеното кралство, Фараж убеди предшественика на Мей Дейвид Камерън да насрочи референдума за Брекзит, а след това участваше в кампанията за напускане на ЕС. Сега той смята, че има опасност Брекзит да бъде спрян от управляващите. 53-годишният Фараж окачестви гласувалата за оставане в ЕС Мей като \"Тереза помирителката\", защото е отстъпила на ЕС по почти всеки въпрос от  преговорите по Брекзит , и заяви, че ЕС унижава Великобритания. \"Най-добрият възможен сценарий при настоящото ни плачевно управление е Брекзит само на думи, нищо повече. В най-лошия случай ще ни накарат отново да се борим. Това е голямо предателство на волята на милиони хора\", заяви Фараж. В референдума от 2016 г. 51.9 процента, или 17.4 милиона души, гласуваха за напускане на ЕС, а 48.1 процента, или 16.1 милиона, гласуваха за оставане в него. Фараж отхвърли тревогите на големи банки като \"Голдман Сакс\", че лондонското Сити може да бъде напуснато от редица фирми заради Брекзит, и окачестви ЕС като доминиран от Германия обречен експеримент по европейска интеграция. Опоненти на Брекзит се опитват да съберат достатъчно подкрепа в долната камара на британския парламент, Камарата на общините, за блокиране на всякакво споразумение за Брекзит, което Мей ще донесе от Брюксел през октомври, отбелязва \"Ройтерс\". Сред призоваващите да бъде спрян или отменен Брекзит са бившият премиер Тони Блеър, изпълнителният директор на \"Голдман Сакс\" Лойд Бланкфейн и милиардерът Джордж Сорос. На въпрос на \"Ройтерс\" за потенциалното електорално влияние на Блеър, \"Голдман Сакс\" и Сорос Фараж отвърна през смях: \"Ако пишех филм на ужасите как изглеждат привържениците на оставането, ето ви ги.\" Сорос  е дарил чрез фондациите си  над 600 000 паунда на движения в подкрепа на оставането на Великобритания в ЕС. Фараж заяви, че участието на Сорос в западната политика трябва да бъде разследвано и че милиардерът трябва да дойде в Лондон и публично да обясни в кои политически проекти е намесен. \"Трябва да се разследва в каква степен Джордж Сорос подкопава политиката в западния свят. Това е най-голямата организация за политически кампании, която светът е виждал, а повечето хора отказват да го осъзнаят\", каза Фараж./БТА", "date": "2018.02.13", "title": "Ако Мей отстъпи за Брекзит, Великобритания ще изпадне в криза, заяви Найджъл Фараж"}
{"url": "https://www.dnevnik.bg/evropa/2018/02/13/3128686_zam-direktorut_na_oksfam_podade_ostavka_zaradi/", "text": "Британската хуманитарна организация \"Оксфам\" съобщи, че нейният заместник изпълнителен директор Пени Лорънс е подала оставка, поемайки отговорността за това, че не е реагирала адекватно в отговор на вътрешните сигнали за непристойно поведение на някои служители, предаде \"Ройтерс\", цитирана от БТА. \"През последните няколко дни разбрахме, че е изразено безпокойство от поведението на наши служители в Чад, както и в Хаити, а ние не сме реагирали адекватно\", се казва в изявление на Лорънс. Оставката на Лорънс идва в момент, когато \"Оксфам\" се бори да запази финансирането си от британското правителство след разкрития в пресата за непристойно поведение на служители на организацията в Хаити по време на операциите за хуманитарна помощ след земетресението от 2010 г. \"Оксфам\" е благотворителна организация за борба с глада, основана през 1942 г. Британски медии съобщиха в последните дни, че нейни служители за пореден път са уличени в непристойно поведение и в проява на чувство за безнаказаност. Миналата седмица в. \"Таймс\" писа, че членове на персонала са плащали за секс с проститутки в Хаити през 2011 г. в месеците след земетресението. Вчера Европейската комисия  предупреди, че е готова  да прекъсне финансирането за партньорски организации, чиито служители са уличени в непристойно поведение. По думите на неин говорител все още не е изяснено дали служители на \"Оксфам\" са плащали на проститутките с пари от ЕС. Очакваме спешно изясняване на случая, заяви той.", "date": "2018.02.13", "title": "Зам.-директорът на \"Оксфам\" подаде оставка заради сексскандала със служители на организацията"}
{"url": "https://www.dnevnik.bg/na_put/2018/02/13/3128115_jestovete_koito_mogat_da_izigraiat_losha_shega/", "text": "Уж универсалният език на жестовете може да изиграе лоша сега, особено ако си попаднал в непозната ситуация. \"Дневник\" припомня за куриозите, когато на един и същи жест се придава различно значение в другите страни.  в знак на съгласие не трябва да се използва в Афганистан, Иран, някои региони на Гърция и на Италия, дори и на някои места в САЩ. Там той се възприема като негласно пожелание към събеседника \"да върви на майната си\",  пише в. \" Хъфингтън пост \". , изразяващ обикновено подкрепа, в Афганистан значи същото като среден пръст в Европа. Същото е посланието на   в Австралия. Вдигнати високо втори и трети пръст във формата на латинската буква V обикновено значи победа или мир, в заведение може да означава и \"две бири\". В Австралия обаче, ако ръката е обърната с дланта навътре, жестът е равностоен на \"среден пръст\". Когато човек иска да помоли някого да се приближи,  , това може да изплаши много жителите на Сингапур, Япония и Филипините. Там това е жестът на смъртта, която призовава в отвъдното. Жестъ , при който вторият и петият пръст стърчат, а останалите са свити, използван от почитателите на рокендрола, е много обиден в  Испания, Португалия, Италия, Бразилия и Колумбия. В тези страни човекът, на когото показват този жест разбира, че му казват, че е рогоносец.", "date": "2018.02.13", "title": "Жестовете, които могат да изиграят лоша шега"}
{"url": "https://www.dnevnik.bg/bulgaria/2018/02/13/3128688_zadurjaniiat_marokanec_e_vuv_visokite_strukturi_na/", "text": "Задържаният вчера в България мароканец, който е  издирван в родината си за тероризъм , е опасен. Той е едно от доверените лица в \"Ислямска държава\". Това заяви пред Би Ти Ви министърът на вътрешните работи Валентин Радев. Той допълни, че мъжът е влязъл в страната на 13 януари заедно с още 26 сирийски граждани и през цялото време е бил в затворен лагер. Радев оправда влизането му в България с това, че граничната полиция често оставя умишлено мигранти да преминават границата, за да заловят каналджиите. Според него няма смисъл на самата ограда да се хващат бежанци, ако има шанс да бъдат задържани хората, които им помагат да влязат на българска територия. Говорителят на прокуратурата Румяна Арнаудова заяви от своя страна, че мароканецът е събирал средства за \"Ислямска държава\" и е участвал в редица обучения на терористичната организация. Тя уточни, че мъжът е задържан още с влизането си в страната, тъй като всички останали 26 души от групата били роднини, а намерените в него пет паспорта били фалшиви. \"Той е важен член на \"Ислямска държава\" и е във високите структури на организацията. Изключително добре подготвен е\", каза още Арнаудова. Вчера Окръжният съд в Хасково постанови мярка  задържане под стража до 90 дни  на мароканския гражданин. В този период се очаква мароканските власти да изпратят всички документи, необходими за екстрадирането му Валентин Радев допълни, че от началото на годината натискът на границата с Турция е сведен до минимум. Той цитира доклад на европейската служба за гранична и брегова охрана Фронтекс, в който се казвало, че това е най-добре охраняваната граница на Стария континент. \"Няма по-стабилна държава на Балканите от България. Стабилността е видна\", добави вътрешният министър.", "date": "2018.02.13", "title": "Задържаният мароканец е във високите структури на \"Ислямска държава\", твърди прокуратурата"}
{"url": "https://www.dnevnik.bg/politika/2018/02/13/3128668_valeri_simeonov_opitval_da_izchisti_skurcaneto_v/", "text": "Вицепремиерът и лидер на Националния фронт за спасение на България (НФСБ) Валери Симеонов призна за \"скърцане\" в коалицията Патриотичен фронт, в която участва заедно с ВМРО и \"Атака\", изрази надежда, че то ще бъде изчистено, но и призна, че засега това не се получава. \"Каруцата върви, тогава скърца, когато не скърца, тогава е опасно\", коментира афористично той в интервю за БНТ. Симеонов изрази неудоволствието си от това, че се правят самоволни изказвания в медиите, а в парламентарната група от няколко месеца има напрежение без да се прави нещо за премахването му. Не се е събирал и политическият съвет. \"Има неколкомесечни напрежения в парламентарната група, които няма желание да бъдат решени, особено от колегата Каракачанов, има деформиране на медийните представи в коалицията. Цялостното медийно пространство е узурпирано от ВМРО\", каза лидерът на НФСБ и добави: \"Предлагал съм на Сидеров (бел. ред. лидерът на \"Атака\" Волен Сидеров е председател на парламентарната група) да организира среща, нещо не се получава\". Запитан дали отношенията ще бъдат изчистени, отговори, че това зависи от лидера на ВМРО Красимир Каракачанов. \"Това са болести на растежа. Когато първите симптоми на звездната болест бъдат определени, разумните хора реагират, неразумните продължават да мислят, че са по умни от другите и летят в небесата\", обобщи отношенията с коалиционните партньори Симеонов и ги упрекна, че се изказват \"неподготвени\" за Истанбулската конвенция и за референдум за нея. Цветанов - прекалено млад, Дачков - нечистоплътен, Първан Симеонов - работи за ВМРО Вицепремиерът характеризира Явор Дачков от сайта \"Гласове\" като \"нечистоплътен човек\" и \"разумен човек, опитващ да влезе в жълтия сектор\", а социолога Първан Симеонов от \"Галъп\" обвини, че като член на ВМРО изпълнява техни поръчки. Това стана след като \"Гласове\" писали неистината, че Симеонов е съгласувал на тайна среща със зам.-председателя на ГЕРБ Цветан Цветанов обща позиция за Истанбулската конвенция. Социологът пък вчера в същото предаване нарече вицепремиера, че имал властови амбиции. \"Може някой да каже, че се чувам с Кончита Вурст и изпълнявам нейните указания, вярва ли някой сериозно, че Цветанов, който е с 10 г. по-млад от мене, ми определя поведението\" аргументира се той. Бабите няма да гласуват на референдум за Истанбулската конвенция Според вицепремиера темата за Истанбулската конвенция се преекспонира от ВМРО и БСП в опити да се извлекат тяснопартийни дивиденти. Той изрази мнение, че референдум е ненужен, защото ще се провали и тогава на хората трудно ще им бъде обяснено защо са похарчени 30 млн. лв. за провеждането му. \"Няма да излязат бабите да гласуват за нещо, което не разбират. Представяте ли си каква атака ще има тогава от това джендър общество, как ще обясняват, че с това вкарахме джендър темата в общественото пространство. Един политик трябва да гледа в бъдещето. По такива теми не се прави референдум\", каза вицепремиерът. \"Няма нормален политик, който да не се бори против насилието, независимо дали е на полов или на расов принцип\", подчерта Симеонов, който преди години беше засечен да блъска жена на българо-турската граница. От казаното в студиото се разбра, че лидерът на НФСБ се е обидил и на думите на математика Михаил Константинов, който в същото предаване вчера го е нарекъл \"неефективен политик\". Като примери за обратното посочи приноса си за промяната в плана за управление на национален парк \"Пирин\", подготовката на измененията в  плана за Витоша  и вкарването на ред в Слънчев бряг.", "date": "2018.02.13", "title": "Валери Симеонов опитвал да изчисти скърцането в коалицията, но засега не му се получава"}
{"url": "https://www.dnevnik.bg/sport/2018/02/13/3128721_hirsher_grabna_dulgoochakvanoto_olimpiisko_zlato_v/", "text": "Австриецът Марсел Хиршер спечели дългоочаквания си златен олимпийски медал в алпийските ски. Шесткратният шампион в Световната купа триумфира в комбинацията в Пьонгчанг. Това беше първият старт в алпийските ски по време на зимните олимпийски игри. В предните два дни  състезанията бяха отлагани заради силния вятър . Хиршер завърши с най-добро общо време от 2:06.52 минути след спускането и слалома. На почетната стълбичка стъпиха и двама французи. Сребърния медал заслужи Алекси Пинтюро, а бронза взе Виктор Муфа-Жанде. До момента Хиршер имаше един медал от двете си участия в олимпийски игри. В Сочи 2014 австриецът спечели среброто в слалома. След по-слабата си дисциплина - спускането, шесткратният шампион в Световната купа беше в отлична позиция, като записа 12-о време. В слалома австриецът направи това, на което се надяваше, и заслужи златния медал. Муфа-Жанде се справи прекрасно в слалома, като записа време, по-бавно само с 0.01 сек от това на шампиона. Това помогна на французина да компенсира 29-ото си място от спускането и да вземе медал. Олимпийският шампион в спускането от Сочи 2014 Матиас Майер беше трети след първата част от състезанието. Австриецът обаче падна в горната част на пистата за слалома и се сблъска с човек от телевизионния екип. Германецът Томас Дресен, който беше пръв след спускането, остана далеч от медалите, като записа с 2.44 по-бавно общо време от Хиршер.", "date": "2018.02.13", "title": "Хиршер грабна дългоочакваното олимпийско злато в алпийските ски"}
{"url": "https://www.dnevnik.bg/politika/2018/02/13/3128665_ulicite_i_trotoarite_na_slunchev_briag_shte_stanat/", "text": "Улиците и тротоарите в курорта Слънчев бряг ще бъдат предадени в собственост на община Несебър. Това съобщи пред БНТ вицепремиерът Валери Симеонов. По думите му миналата седмица заедно с кмета на общината и съгласувано с премиера Бойко Борисов е изготвена стратегия за инфраструктурата и план за действие в курорта, така че той \"да бъде издърпан от ръцете на мутрите като Божо Кравата и Радо Слънцето\". Сега уличната инфраструктура се управлява от държавното акционерно дружество \"Слънчев бряг\", което заедно с Министерството на туризма оказвали, според Симеонов, \"благосклонно съдействие\" на въпросните хора. Симеонов разказа, че заради това, че улиците са собственост на дружеството, там няма достъп КАТ, а движението на триколки, файтони, влакчета и туристически автобуси било хаотично. Тротоарите пък били \"заринати с бараки\", за които министърът на туризма Ангелкова без да съгласува със Симеонов като ресорен вицепремиер, предлагала \"визия\", за да продават \"бикини, сутиени и всякакви други глупости\". \"Тук идва шлаката на Европа, която идва да пие, да се търкаля по улиците и да пазари джапанки по 2 лв.\", каза вицепремиерът и допълни, че срещу промените има съпротива, \"защото има интерес\". Предстоят новини за Витоша Вицепремиерът изрази надежда, че тази седмица Народното събрание ще се заеме с обсъждането на внесените в петък промени в Закона за горите, с които се позволява строителство и реконструкция на \"ски писти, станции и стълбове на лифтове и влекове, включително за нуждите на основен ремонт и реконструкция на съществуващи такива\" без задължителната иначе процедура за смяна на предназначението на горските територии, върху които е предвидено да се строи. Изменението, внесено от депутати от групите на ГЕРБ и Обединените патриоти, се прави с цел да се даде възможност да бъдат ремонтирани съществуващите лифтове на Витоша и да се узаконят съществуващите писти, които сега се водели ливади. В близко бъдеще работната група под негово ръководство ще е готова и с промените в плана за управление на природния парк, съобщи Симеонов. Промяната в концесията за ски зоната в Банско ще се забави, защото след като на 1 януари влезе в сила новият Закон за концесиите е нужно да бъде приета и наредба към него, поясни вицепремиерът, който за пореден път подчерта, че е поел личен ангажимент да придвижи въпроса. Той изрази надеждата, че процедурите ще отнемат не повече от 15-20 дни.  \"Таксата се увеличава два пъти без приходите на концесионера да се увеличат. Не се излиза на 1 см от зоната, не се слага 1 тухла. Никакво застрояване няма да има, а концесионната зона даже ще бъде намалена\", обеща Валери Симеонов. ", "date": "2018.02.13", "title": "Улиците и тротоарите на Слънчев бряг ще станат собственост на община Несебър"}
{"url": "https://www.dnevnik.bg/bulgaria/2018/02/13/3128662_predstoi_obshtestvena_poruchka_za_e-registur_za/", "text": "Тази година ще бъдат обявени обществените поръчки за създаването на електронен регистър на ражданията, на онкоболните и за електронната рецепта, съобщи в интервю за БНТ зам.-министърът на здравеопазването Жени Начева. Трите дейности са част от проекта за електронна здравна карта и ще помогнат за по-доброто планиране на заплащането в болниците. От април здравното досие на пациента ще бъде по-пълно. В него ще се записват не само дейностите по клиничните пътеки, но и резултатите от медико-диагностичните изследвания, каза зам.-министърът. През тази седмица се очаква лекарският съюз и здравната каса да обсъдят Националния рамков договор за тази година. Начева изрази надежда, че страните ще постигнат съгласие по документа. През тази година приоритет на ведомството ще е елиминирането на практиката да се плащат дейности, които не са били извършени, увери тя. Зам.-министър Жени Начева: Клиниката по детска кардиология на Националната кардиологична болница няма да затваря врати Клиниката по детска кардиология на Националната кардиологична болница няма да затваря врати, увери още зам.-министър Начева, след като миналата седмица  ръководството на клиниката се оплака, че е пред финансова криза и в остър дефицит на медицински сестри . Според Начева проблемът не е в недофинансираните клинични пътеки, както твърдят от клиниката, а е в начина на управление и преразпределението на ресурсите. \"Налице е неоптимално използване на наличния потенциал от човешкия ресурс и леглови фонд между отделните клиники, а не толкова неправилно разпределение на средствата по клинични пътеки\", заяви тя и обясни, че е необходима цялостна промяна в начина на управление на болницата и на структурата на административния персонал, на използваемостта на сградния фонд и на легловата база, както и на ресурсите за издръжка. Тази седмица предстои среща с директора на лечебното заведение, на която ще бъде представен оздравителен план за болницата, изготвен от здравното министерство.", "date": "2018.02.13", "title": "Предстои обществена поръчка за е-регистър за ражданията и онкоболните"}
{"url": "https://www.dnevnik.bg/photos/2018/02/13/3128682_fotogaleriia_bitkata_na_portokalite/", "text": "'Битката на портокалите'' се провежда в италианския град Иврея и представлява събитие, белязано от историята. Битката преразказва историята на хората, които се бунтуват срещу жестокото и тиранично правителство. В наши дни събитието се е превърнало в карнавал, който привлича около 100 000 зрителите всяка година. Около половин 500 тона портокали пък се използват по време на битките. Карнавалът се провежда всяка година точни три дни преди началото на Великите пости.", "date": "2018.02.13", "title": "Фотогалерия: Битката на портокалите"}
{"url": "https://www.dnevnik.bg/sviat/2018/02/13/3128734_sauditskata_prokuratura_veche_predlaga_rabota_i_na_jeni/", "text": "Прокуратурата в Рияд съобщи, че за пръв път иска да вземе на работа саудитки в момент, когато Саудитска Арабия се стреми да благоприятства трудовата заетост на жените в рамките на план за икономически и социални реформи, предаде \"Франс прес\". \"Има налични щатни места за жени в прокуратурата на длъжност лейтенант-следовател\", обяви канцеларията на генералния прокурор. Съобщението се вписва в  програмата за реформи  \"Визия 2030\" на принца престолонаследник Мохамед бин Салман, в която е заложено  жените да станат  близо една трета от трудово активното население спрямо сегашните 22 процента. Неотдавна имиграционните служби съобщиха, че са получили 107 000 кандидатури за 140 свободни места за жени на летищата и на граничните пунктове. Миналата година крал Салман  разреши на жените да шофират  от юни, а миналия месец Саудитска Арабия за пръв път  позволи на жените да присъстват  на футболни мачове. Саудитките обаче все още се нуждаят от разрешение от роднина мъж - обикновено баща, съпруг или брат - за да следват, да пътуват и да извършват редица други дейности.", "date": "2018.02.13", "title": "Саудитската прокуратура вече предлага работа и на жени"}
{"url": "https://www.dnevnik.bg/biznes/2018/02/13/3128750_komisiiata_za_konkurenciia_predlaga_promeni_v_rabotata/", "text": "Комисията за защита на конкуренцията е отправила препоръки към Народното събрание и енергийния министър да се променят или отменят някои разпоредби на Закона за енергетиката. Причината за това е, че с въпросните текстове се създават проблеми при разпределянето на доставената в сградата топлинна енергия, с начисляването на лихви за забава на плащане, със забраните за премахване на отоплителни тела, с възможността наемателите да сключват договори и други. Това съобщава  capital.bg . Комисията посочва, че препоръките й са свързани с нуждата да се засили конкуренцията и да се предотвратят злоупотреби с господстващо положение или съгласувани практики от страна на топлофикационните дружества и фирмите за топлинно счетоводство. Изданието посочва, че това е третото подобно решение на комисията за последните три години, като с него не са съгласни топлофикациите и топлинните счетоводители, но се подкрепят от националния омбудсман.  Комисията предлага да се премине от сегашната изчислителна система чрез формули към измервателна - чрез контролни уреди (топломери), монтирани в абонатната станция при разпределянето на енергията.  Също така се иска промяна в Наредбата за топлоснабдяването, която да изключи от обхвата на сградната инсталация присъединителните топлопроводи между сградите, присъединени към една абонатна станция. Според комисията топлофикационното дружество дори следва да монтира за своя сметка контролни топломер и водомер за всяка от сградите, ползващи обща абонатна станция. Комисията настоява и да отпадне забраната абонатите да премахват отоплителните уреди от дома си и да поставят върху тях топломери, само за да докажат, че не ползват отоплението.  Противници на това обаче са топлофикациите, топлинните счетоводители и дори Комисията за енергийно и водно регулиране. Основният им довод е, че не съществува реална техническа възможност за предотвратяване на повторно неправомерно включване на демонтирано отоплително тяло, което води до злоупотреби с ползването на топлинна енергия. Според сега действащото законодателство се начисляват лихви за забава на плащане, определено въз основа на прогнозни месечни сметки за топлинна енергия - при избрано от клиентите плащане на 11 равни месечни вноски и 1 изравнителна или при плащане по прогнозни изчислителни месечни сметки и 1 годишна изравнителна. Тази практика обаче трябва да бъде прекратена, смята антимонополната комисия. В момента е практически невъзможно топлофикациите да издават фактури на друго лице освен на собственика на имота. Откъдето пък произтичат редица казуси за натрупани и неплатени сметки при отдаването на жилища под наем. Затова Комисията за защита на конкуренцията настоява да бъде създадена законова възможност и наемателите - физически лица, да могат да бъдат клиенти на топлофикационното дружество, ако собственикът на имота е съгласен.", "date": "2018.02.13", "title": "Комисията за конкуренция предлага промени в работата на топлофикациите"}
{"url": "https://www.dnevnik.bg/sport/2018/02/13/3128666_tiineidjurka_s_koreiski_koreni_donese_olimpiisko_zlato/", "text": "Сноубордистката Клои Ким донесе олимпийско злато за САЩ в халфпайпа. 17-годишната състезателка се представи впечатляващо и затвърди ролята си на фаворит. Тийнейджърката привлече вниманието и спечели симпатиите и на местната публика заради корейските си корени. Ким е родена в САЩ, но родителите ѝ са от Южна Корея, като са емигрирали през 1982 г. Американката изпълни почти перфектно скоковете си и събра 98.25 точки. Тя си беше осигурила златото още след първия си опит, но успя да подобри резултата си с 8.5 точки. Китайката Дзао Лиу стана втора, следвана от друга представителка на САЩ - Ариел Голд. \"За мен означава много, че успях да го направя на мястото, откъдето са родителите ми. Имаше голямо напрежение, но съм щастлива, че го постигнах тук и че го направих за феновете и за семейството ми\", каза шампионката. Ким е определяна като новата звезда в дисциплината, като много специалисти очакват в бъдеще да постигне хегемония като тази на сънародника си Шон Уайт. За нея това е първо участие в олимпийски игри. Ким спечели квота още за Сочи 2014, но тогава не се състезава в Русия, тъй като беше само на 13 години. Тя стана най-младата сноубордистка с три златни медала от X Games.", "date": "2018.02.13", "title": "Тийнейджърка с корейски корени донесе олимпийско злато за САЩ в сноуборда"}
{"url": "https://www.dnevnik.bg/sviat/2018/02/13/3128736_gurciia_i_makedoniia_pregovariat_za_imeto_vuv_viena_no/", "text": "Първите дипломати на Македония и Гърция, Никола Димитров и Никос Коциас, започнаха сами нов кръг преговори за името във Виена в очакване на специалния пратеник на ООН Матю Нимиц. Миналата седмица властите и в двете столици дадоха сигнал, че  започва \"гореща фаза\" в спора за името  на Македония, в която Скопие се надява на решение до края на март. Разговорите между Димитров и Коциас започнаха още снощи във Виена, ден преди да пристигне и Нимиц. Фактически това е началото на \"преките преговори\", които и Скопие, и Атина изявиха желание да водят паралелно с тези, които включват посредник като Нимиц. Срещата им беше и първата, откакто премиерите Зоран Заев и Алексис Ципрас решиха диалогът за името да премине на ниво министри, а не на специални преговарящи от двете правителства, както беше досега. Според в.  \"Катимерини\"  е възможно тези преговори да продължат в София по-късно тази седмица - в четвъртък и петък. Гръцкият вестник обаче не дава подробности. Миналата седмица гръцки, македонски и български медии съобщиха, че е възможно  Димитров и Коциас да се срещнат  в кулоарите на съвет на външните министри на Европейския съюз, на който - по последна информация на българските власти - ще бъдат и външните министри на страните с \"перспектива\" за членство от Западните Балкани. Източник на \"Дневник\" от македонското правителство предупреди, че всякакви съобщения за срещи между Коциас и Димитров отвъд тези, които са обявени, към момента са \"спекулации\" и че нищо не е решено или потвърдено. Все пак, дори без среща в София, двамата първи дипломати ще имат възможността да разговарят неформално в  кулоарите на съвета \"Гимних\" . Какво искат Гърция и Македония \"Червените линии\" на Атина и Скопие, обявени през последните месеци, са били представени и на срещата във Виена, пише македонското външно министерство. Самият Заев  миналата седмица каза , че Македония е готова да приеме \"географски маркер\" в името си. Гръцкият му колега Ципрас пък вчера повтори, че \"съставно име\" за вътрешнополитическа, двустранна и международна употреба трябва да бъде съчетано с промяна в македонската конституция и да не създава съмнения за териториални претенции. \"Македония трябва да приеме име, което ще сложи край на спора\" и да се откаже от имена, които не ѝ принадлежат, каза вчера Ципрас на среща с партийната група на управляващата СИРИЗА, цитиран от \"Катимерини\". Какво мисли опозицията Междувременно Ставрос Теодоракис, лидер на гръцката партия \"Реката\", обяви, че би подкрепил името Горна Македония, без превод на гръцки, със \"славянския\" му изговор. Партията му има общо 11 депутати. С тях тя може да осигури мнозинство на Ципрас при гласуване по темата, ако коалиционният му партньор - \"Независими гърци\" - не подкрепи промяна на името, съдържаща думата \"Македония\", както засега смята да направи лидерът и министър на отбраната Панос Каменос. Според вестниците \"Неа селида\" и \"Прото тема\", цитирани от македонското издание \"Локално\" и агенция МИА, сред гръцките политици има консенсус, че \"Горна Македония\" е приемлив вариант  сред петте, предложени от Нимиц .", "date": "2018.02.13", "title": "Гърция и Македония преговарят за името във Виена, но може да продължат в София, пише \"Катимерини\""}
{"url": "https://www.dnevnik.bg/bulgaria/2018/02/13/3128761_kratki_novini_uraganen_viatur_i_snegovalej_zatvoriha/", "text": "Ураганен вятър и снеговалеж затвориха прохода Троян - Кърнаре Ограничено е движението през прохода Троян - Кърнаре за всички превозни средства, поради ураганен вятър и обилен снеговалеж, съобщиха от агенция \"Пътна инфраструктура\". При тези условия почистването е безпредметно, като то ще започне при нормализиране на времето. 35% от здравните заведения не пазят добре личните данни на пациентите Това показва проверка на Комисията за защита на личните данни в здравеопазването, цитирана от Би Ти Ви. 39 хиляди болници, клиники, лаборатории и аптеки имат достъп до чувствителна информация за пациенти, а изтичането й може да навреди на болния. Проверката е открила най-много пропуски в център за рехабилитация в Несебър и в ловешката болница, като липсва строга отчетност кой има достъп до здравната информация на пациентите. Фармацията, информационните и комуникационни технологии, земеделието и производството на храни и вина, енергетиката и специализираната продукция са областите, в които България и Армения могат да постигнат бързи резултати за увеличаване на обема на двустранната търговия и взаимните инвестиции. Те са набелязани на среща в Ереван между президента Румен Радев и премиера на Армения Карен Карапетян. Българският бизнес е получил покана да развива дейност в новосъздадената свободна икономическа зона в Армения. Арменската държава е готова и да подкрепи съвместни производства на български и арменски компании. Мъж загина в завод за отливане на чугун в Ловеч 47-годишен мъж е загинал след трудова злополука в завод за отливане на чугун в Ловеч, съобщи радио \"Фокус\" – Велико Търново. Загиналият е съпровождал със свой колега транспортирането на аспирационен филтър, който да се монтира на аспирационна уредба. При движението филтърът е паднал и затиснал работника. В резултат на травмите, които е получил, по-късно той е починал в болнично заведение в Плевен. Обявена е поръчка за търсене на археологически обекти по трасето на магистралата Видин - Враца Процедурата се движи от агенция \"Пътна инфраструктура\", като за извършването на теренни археологически проучвания, преди да започне строителството на магистралата, са предвидени 80 хиляди лева. Обществената поръчка е в две обособени позиции - за издирване на археологически обекти по трасето на участъците \"Видин – Димово\", \"Димово – Бела – Ружинци\" и \"Ружинци – Монтана\", със срок за изпълнение 82 дни и прогнозна стойност 60 хиляди лева без ДДС и със същата задача, но за участъка \"Монтана – Враца\", със срок за изпълнение 44 дни и прогнозна стойност 20 хиляди лв. без ДДС. Македонският външен министър идва в София Първият дипломат на Македония Никола Димитров пристига в България на тридневно посещение, от 14 до 16 януари, съобщи дипломатическата служба в София. Утре той ще се срещне с българския президент Румен Радев. Според съобщението Радев ще приеме Димитров \"в контекста на посещението му по повод неформалния съвет на министрите на външните работи\" на ЕС на 15 и 16 февруари, в който в неделя ще се включат и колегите им от Западните Балкани. Предвидени са още срещи с премиера Бойко Борисов и външния министър Екатерина Захариева. Автомобил падна от мост в столичния кв. \"Младост\" При инцидента е пострадала жена, която е шофирала колата. Около 10 ч. тя губи контрол над автомобила при моста на бул. \"Александър Малинов\" до Бизнес парка. Жената е откарана в УМБАЛ \"Св. Анна\", от където уточниха, че тя е с тежка черепно-мозъчна травма, която налага спешна операция. Жената е с опасност за живота. Към момента няма официална информация за причините за катастрофата. Акция на полицията и жандармерията блокира Казанлък Маскирани въоръжени полицаи са разположени на входовете и изходите на града, съобщава БНР. По непотвърдена информация акцията е срещу организирана престъпна група, занимаваща се с разпространение на наркотици. По данни на МВР до момента са задържани около 10. Питбул нападна 4-годишно дете и баба му в Дупница Инцидентът е станал към 18.30 часа вчера в района на Развесената върба, съобщи МВР. Полицията е установила собственичката на кучето, която живее наблизо. По думите ѝ питбулът е скъсал синджира, с който бил вързан, и избягал. Екип на Спешна помощ е оказал помощ на пострадалите, след което те са се прибрали у дома. За случая е уведомен дежурен прокурор и е образувана преписка.", "date": "2018.02.13", "title": "Кратки новини: Ураганен вятър и снеговалеж затвориха прохода Троян - Кърнаре"}
{"url": "https://www.dnevnik.bg/biznes/2018/02/13/3128760_potrebitelite_v_evropa_sa_gotovi_da_harchat_poveche_v/", "text": "Потребителското доверие в Европа се подобрява и жителите на Стария континент показват по-голяма склонност да харчат. Това обаче не е съвсем валидно за българите, показват резултатите от традиционното тримесечно изследване на компанията за проучване на потребителите GfK в Европейския съюз. То отчита нагласите през последното тримесечие на 2017 г. Българите са по-скептични от преди година Към края на 2017 г. икономическите очаквания в България достигат 6.3 пункта през декември. Това е втората най-висока стойност за годината и силно окуражаваща след най-ниското ниво за годината от -11.3 пункта през май, отчита компанията. Все пак през декември 2017 г. очакванията за доходите са на ниво от 11.3 пункта и българите ги оценяват като значително по-лоши от тези през февруари, когато очакванията са достигнали най-висока стойност за годината от 26.1 пункта. В сравнение с декември 2016 г. показателят също е по-нисък с 8.4 пункта. През последното тримесечие на 2017 г. склонността към купуване продължава да нараства, като през декември достигна 23 пункта. Това все още е значително по-ниска стойност от тази от 30.2 пункта, постигната през декември 2016 г. В ЕС оптимизмът е достигнал връхна точка Данните за Европа като цяло показват, че оптимизмът на потребителите през декември е достигнал най-високото си ниво за последните десет години. Тогава индексът на потребителския климат на GfK за ЕС-28 достигна 21.1. В края на третото тримесечие този показател все още е бил 20.9 пункта. За 2018 г. GfK прогнозира увеличение на потребителските разходи на частните домакинства в Европейския съюз от 1.5% до 2% в реално изражение. Европейските потребители смятат, че икономиката е във възход. Икономическите очаквания през декември 2017 г. се увеличават до средно 17 пункта за всички страни от ЕС – явно увеличение с 5 пункта в сравнение със септември. Във Франция, Германия и Австрия има значително повишение. В Румъния, от друга страна, потребителското доверие в икономическия растеж се понижава рязко на фона на продължаващата правителствена криза. Тези положителни оценки на потребителите съответстват на данните от Европейската комисия, които предвиждат увеличение на брутния вътрешен продукт на страните от ЕС с 2.3%. От септември до декември 2017 г. очакванията за доходите в Европа леко се повишават – средно с 2 пункта, достигайки 15 пункта. Очакванията за по-високи заплати са особено силно изразени в Австрия и Словения. Тук най-големите понижения също са в Румъния. Склонността към купуване се подобрява спрямо септември с 1 пункт, като през декември приключва на 21 пункта. За този показател Полша и Австрия отбелязват най-голямо увеличение. \"За цялата 2017 година доверието в икономическия растеж в Европа се увеличи значително. Поради това увеличение хората също се надяват, че заплатите им ще бъдат повишени. В широки части от Европа очакванията за доходите са положителни, но са само малко по-високи в сравнение с 2016 г. Същото се отнася и за склонността към купуване\", коментира експертът по потребителите на GfK Ролф Бюркел, цитиран от компанията.", "date": "2018.02.13", "title": "Потребителите в Европа са готови да харчат повече, в България - не съвсем"}
{"url": "https://www.dnevnik.bg/sport/2018/02/13/3128763_razocharovashto_predstaviane_ostavi_antoniia_grigorova/", "text": "Българската състезателка в ски бягането Антония Григорова отпадна в квалификацията в спринта по време на олимпийските игри в Пьонгчанг. Тя завърши 66-а от 68 участнички. Григорова финишира за 3:59.77 минути. Тя остана на 51.03 сек от шведката Стина Нилсон, записала най-бързото време в квалификацията. Само две състезателки бяха по-бавни от Григорова, като завършиха за повече от 4 минути - корейката Джу Хери и Саманех Бейрами Бахер от Иран. За следващата фаза от надпреварата се класираха първите 30. Финландката Айно-Кайса Сааринен последна влезе във финала с 3:24.02, което е с 35.75 секунди по-бързо от Григорова. Българката, която участва за трети път в олимпийски игри,  пропусна скиатлона (7.5 км класически стил и 7.5 км свободен стил) . Нейните усилия са насочени към свободния стил на 10 км. Преди четири години тя остана 56-а в скиатлона на 15 км. \"Ще направя всичко възможно да подобря класиранията си от предишните две олимпиади. Чувствам се в отлична форма и се надявам в Пьонгчанг да съм във върхова кондиция, за да дам максимума от себе си\",  каза Григорова, преди да отпътува към Южна Корея .", "date": "2018.02.13", "title": "Разочароващо представяне остави Антония Григорова на дъното в спринта в ски бягането"}
{"url": "https://www.dnevnik.bg/photos/2018/02/13/3128708_fotogaleriia_koe_e_nai-dobroto_kuche/", "text": "Ню Йорк стана домакин на най-престижното киноложко изложение в САЩ, наричано кучешката версия на Олимпийските игри - \"Уестминстър кенъл клъб дог шоу\". Близо 3000 хиляди кучета от най-различни породи участваха в 142-вото издание на конкурса в \"Медисън скуеър гардън\".", "date": "2018.02.13", "title": "Фотогалерия: Кое е най-доброто куче"}
{"url": "https://www.dnevnik.bg/biznes/2018/02/13/3128785_za_2_g_sa_prekrateni_registraciite_na_16_firmi_-/", "text": "За последните 2 години (2015-2017 г.) Агенцията по заетостта е прекратила регистрацията на 16 фирми - посредници за работа в чужбина, съобщиха от агенцията. До крайната мярка се е стигало заради установени от Главната инспекция по труда нарушения и влезли в сила наказателни постановления. Най-честите нарушения са свързани със събиране на такси от търсещите работа за посредничеството, изпращане на работа в чужбина, без фирмата да е сключила посреднически договор с работодател в съответната страна, или непредоставяне на работника на индивидуален трудов договор за наемане. До прекратяване на регистрацията на фирмите посредници се е стигало и когато посредник не е предоставял на работниците пълна информация в трудовите договори, включително данни за длъжности, на които ще бъдат наети, срока на наемането, работното време, трудовото възнаграждение, битовите условия и др.; когато посредникът не сключва посреднически договор с търсещия работа или не поддържа електронен регистър за търсещи и устроени на работа. Миналата седмица фондация \"Томсън Ройтерс\" съобщи за  над 200 мигранти във Великобритания, сред които и българи, третирани като роби  във ферма за цветя в Корнуол. Впоследствие българското  Министерство на външните работи отрече  сред освободените от полицията работници да е имало български граждани. Агенцията по заетостта напомня, че на сайта ѝ е публикувана  подробна информация, включително контакти, на институциите  в страните от ЕС и европейското икономическо пространство, които извършват проверка на условията на трудова заетост.", "date": "2018.02.13", "title": "За 2 г. са прекратени регистрациите на 16 фирми - посредници за работа в чужбина"}
{"url": "https://www.dnevnik.bg/biznes/2018/02/13/3128779_srednata_zaplata_se_e_uvelichila_s_106_v_kraia_na_2017/", "text": "През четвъртото тримесечие на 2017 г. средната месечна работна заплата нараства с 10.6% спрямо четвъртото тримесечие на 2016 г. до 1095 лв., като най-голямо e увеличението в икономическите дейности \"Образование\" - с 18.5%, \"Други дейности\" - с 14.5%, и \"Административни и спомагателни дейности\" - с 14.4%. Това показват данните на Националния статистически институт. В обществения сектор средната заплата расте с 10.2%, а в частния - с 10.8%. Така средната брутна работна заплата през декември достига 1123 лв. Най-високи заплати се дават в секторите на създаването на информационни продукти и далекосъобщения - 2448 лв., енергийния сектор - 1808 лв., финансовата и застрахователната дейност - 1783 лв. Спрямо периода юли-септември средната заплата расте с 5.6%. Най-голям ръст се отчита в секторите \"Образование\" - с 19.2%, \"Операции с недвижими имоти\" - със 7.7%, и \"Други дейности\" - с 6.2%. През последните три месеца на годината най-ниско платени са били заетите в хотелиерството и ресторантьорството - 647 лв., като мениджърите в този сектор непрекъснато се оплакват от липса на кадри и в тяхна помощ бяха въведени облекчения за наемане на чуждестранни работници. В строителството също заплащането по официални данни е сред най-ниските, като средната заплата е 847 лв. през последното тримесечие. Безработните са по-малко с 1.5% в края на декември Заетостта към края на декември намалява с 1.5%, или с 34 хил. души, показват още данните на НСИ в сравнение с третото тримесечие. Общо заетите в икономиката през последните три месеца на годината са 2.28 милиона. Най-голямо намаление на наетите се вижда в секторите \"Селско, горско и рибно стопанство\" - с 12.1%, \"Хотелиерство и ресторантьорство\" - с 12%, и \"Операции с недвижими имоти\" - с 5.1%. Най-голямото увеличение на наетите е в производството и разпределението на електрическа и топлинна енергия и на газообразни горива\" - с 1.9%. През трите месеца в края на годината най-много са наемани служители в преработващата промишленост - с 22.2%, и при търговията и ремонта на автомобили - със 17.3%. На годишна база обаче наетите са с 0.2% повече. Най-видимо е това в администрацията и хотелиерството, съответно с 3.2 хил., или 2.8%, и с 2.2 хил. души, или 2.1%. Данните и на годишна база сочат, че има намаление на заетите в търговията с недвижими имоти, макар че през последните две години се наблюдава голямо оживление в сектора.", "date": "2018.02.13", "title": "Средната заплата се е увеличила с 10.6% в края на 2017 г."}
{"url": "https://www.dnevnik.bg/sport/2018/02/13/3128793_ski_begachite_cinzov_i_chuchuganov_otpadnaha_v/", "text": "Българските ски бегачи Веселин Цинзов и Йордан Чучуганов отпаднаха в квалификацията в спринта. Двамата не успяха да поднесат изненада и да влязат сред първите 30, които се класират за четвъртфиналите в надпреварата. Цинзов направи добро бягане, но това не беше достатъчно да се справи с голямата конкуренция. Той завърши за 3:28.19 минути и се нареди 59-и. Чучуганов постигна 3:32.62 минути, което го остави на 69-ото място. Най-бърз в квалификацията беше финландецът Ристоматии Хакола с 3:08.54 мин. Освен него само още един състезател слезе под 3:10 мин - Йоханес Клаебо от Норвегия с 3:08.73 мин. Последното време, дало право на класиране, е това на французина Ришар Жуве и на Ерик Бьорнсен от САЩ - 3:17.69 мин.", "date": "2018.02.13", "title": "Ски бегачите Цинзов и Чучуганов отпаднаха в квалификацията в спринта"}
{"url": "https://www.dnevnik.bg/bulgaria/2018/02/13/3128781_sudebniiat_suvet_otkaza_povishavane_v_rang_na_sudiia/", "text": "Съдийската колегия отказа повишение в ранг на придобилия публичност костинбродски съдия Ивайло Родопски. Със 7 на 6 гласа съдията по фалита на телевизия ТВ7 не получи най-високия ранг \"съдия във ВКС и ВАС\". Името на Ивайло Родопски нашумя преди няколко години, когато Инспекторатът на Министерството на правосъдието извърши проверка на дейността на всички синдици в страната във връзка със сигнали срещу синдика Панайот Велков, който пък работеше с Румяна Ченалова по различни дела, припомня специализираният сайт  news.lex.bg . Тогавашният правосъден министър Христо Иванов предложи на ВСС да образува дисциплинарно производство срещу Родопски заради работата му по делото за фалита на ТВ7. Искането бе за нарушения на Етичния кодекс на магистратите и за действия и бездействия, накърняващи престижа на съдебната власт във връзка с работата му и по делото за фалита на \"Балкан Българска телевизия\" (ББТ). По време на проверката на инспектората на правосъдното министерство се разбра, че Панайот Велков, като временен синдик, назначен от Родопски по искане на кредитора \"Ноу Фрейм Медия България\", сключил договори за охрана с фирмата \"Делта гард\" за 25 хил. лв. месечно. Стигнало се дотам, че за пазенето на едни и същи помещения имало два договора, т.е. сумата набъбнала до 50 хил. лв. на месец, с което увредил имуществото на ответната страна. Повече за казуса вижте  тук . След проверката Велков бе изключен от списъка със синдиците, а тогавашният правосъден министър предложи съдия Родопски да бъде дисциплинарно наказан. Дисциплинарният състав предложи съдия Ивайло Родопски да бъде уволнен, но ВСС му наложи наказание намаляване на заплатата с 10% за една година. Родопски   по това време беше командирован в Софийския градски съд, но през 2015 г. се върна в Районния съд в Костинброд , Повече за откомандираването на Родопски и изчистването на Софийския градски съд от модела \"Янева\" четете  тук . Тричленен състав на Върховния административен съд (ВАС) потвърди решението на съвета с мотива, че съдия Ивайло Родопски е превишил и превратно е упражнил правораздавателната власт като умишлено е игнорирал принципите за независимост, законност и безпристрастност при изпълнение на служебните си задължения. Петчленен състав на ВАС обаче отмени наказанието. Основният мотив бе, че Родопски е извършил нарушения, но те попадали в обхвата на функционалния му имунитет. Днес Драгомир Кояджиков заяви, че няма да подкрепи предложението да не се уважи искането за повишаване, защото има окончателно произнасяне на съда, с което наказанието е отменено. Даниела Марчева, Атанаска Дишева и Цветинка Пашкунова бяха на друго мнение. Марчева заяви, че фактите, които са изложени в решенията на ВАС, са смущаващи и че не трябва да се гледа само дали съдията отговаря формално на изискванията на закона за повишаване в ранг, а да се види и духът на закона. Даването на ранг е за високи професионални качества, а тук има съмнения в тях, каза Марчева. Цветинка Пашкунова поясни, че петчленният състав на ВАС е отменил решението не защото липсват нарушения, а защото попадат във функционалния имунитет на съдията. Дишева заяви, че ако се откаже повишение в ранг, съветът няма да изпадне в противоречие със закона.", "date": "2018.02.13", "title": "Съдебният съвет отказа повишаване в ранг на съдия след съмнителни назначения на синдици"}
{"url": "https://www.dnevnik.bg/biznes/2018/02/13/3128821_upravliavashtite_predlagat_oshte_oblekcheniia_za_vnos/", "text": "След като от години бизнесът се оплаква от недостиг на работници с определена квалификация, депутати от ГЕРБ и \"Обединени патриоти\" са внесли предложение за промени  Закона за трудовата миграция и трудовата мобилност между първо и второ четене. Те предвиждат по-лесен внос на работници от страни извън ЕС и удвояване на квотата за чужди специалисти, които може да наеме дадена компания. Това съобщава  capital.bg . Това е втора инициатива за облекчаване на нормативната уредба за внос на специалисти, след като през ноември парламентът прие изменения, според които срокът на т.нар. синя карта за висококвалифицирани служители от страни извън ЕС се повиши от една на четири години. Асоциацията на организациите на българските работодатели подкрепя промените. По нейни данни от анкета, проведена в края на 2017 г., 45% от работодателите посочват, че планират да назначат нови работници, а 29% - че има такава вероятност в зависимост от развитието на пазара. В момента работниците в дадена фирма, които са граждани на трети страни, не могат да надхвърлят 10% от общия брой на заетите в нея. Предложението на депутатите е таванът да се вдигне на 20%. Ако фирмата е с персонал под 250 души и оборот под 100 млн. лв. - до 35%. Отново се предлага и премахването на ограничителния списък с професии, според който се внасят висококвалифицирани кадри в страната (с т.нар. синя карта на ЕС), без работодателят да трябва да изготвя анализ на пазара, за да докаже нуждата от внос на работниците. Доскоро синя карта без пазарен тест се издаваше само за десет професии от сектора на информационните технологии. През януари към тях бяха добавени и три инженерни специалности. Друга мярка е свързана с искащите да работят в България граждани на страни извън ЕС, които са с доказан български произход. Според закона в момента, докато чакат издаването на документ за постоянно пребиваване, те трябва да получат разрешение за пребиваване и работа от МВР. Сега се предлага единствената стъпка да е регистрация от работодателя в Агенцията по заетостта.", "date": "2018.02.13", "title": "Управляващите предлагат още облекчения за внос на работници"}
{"url": "https://www.dnevnik.bg/bulgaria/2018/02/13/3128790_v_mediiniia_regulator_sa_postupili_nad_35_signala/", "text": "В Съвета за електронни медии (СЕМ) са постъпили над 35 сигнала срещу водещия на предаването \"Още от деня\" и програмен директор на БНТ 1 Емил Кошлуков, след като  в петък той два пъти показа среден пръст в ефир . Това се разбра на днешното заседание на медийния регулатор, на което беше представен доклад от мониторинга на петъчното предаване. Кошлуков показа средния си пръст, придружен с въпроса \"Този знак ще се прави ли така отпред\", отправен към единия от гостите в студиото - Борислав Сандов от \"Зелените\". Вчера  водещият се извини за постъпката си , като я оправда с това, че е реагирал емоционално в защита на колегите си от БНТ, които били обект на нападки от протестиращи. Директорът на БНТ 1 допусна, че ще продължи да реагира първосигнално при подобни поводи, но и изрази надежда, че някой ден ще му дойде акълът. Като на разпит От изслушването се разбра, че от петък до днес в СЕМ са постъпили над 35 сигнала срещу проявата на Кошлуков, като по думите на члена на съвета Иво Атанасов \"това не се случва често\". Той изрази критично мнение за начина, по който програмният директор на БНТ 1 води предаването, а според колежката му Мария Стоянова \"стилът на интервю\" на водещия приличал на разпит. В доклада се казва още, че разговорът в петъчното предаване между Кошлуков и Сандов бил \"агресивен\", \"остър\" и на моменти прехвърлял \"добрия тон\". Членовете на съвета се съгласиха със становището на доклада, че поведението на Кошлуков е недопустимо както за журналист, така и за програмен директор. Предстои обаче регулаторът да вземе решение дали ще наложи санкция на БНТ за нарушаване на добрите нрави, като  според закона тя може да е от 3 хил. до 15 хил. лв . Не е само среден пръст Според Мария Стоянова проблемът \"не е само в средния пръст\", а и в това, че самоцелната критичност на медиите към институциите може да се превърне в цинизъм и да отблъсне зрителите. \"Притеснявам се дали именно това не се се случва тук\", каза Стоянова, като имаше предвид начина, по който Кошлуков води \"Още от деня\". Същото мнение сподели и председателят на регулатора София Владимирова. Според Бетина Жотева, също член на СЕМ, е важно да се отговори на въпроса дали водещите имат право на собствено мнение, или ролята им е да дават думата на гостите си.", "date": "2018.02.13", "title": "В медийния регулатор са постъпили над 35 сигнала срещу Емил Кошлуков"}
{"url": "https://www.dnevnik.bg/sport/2018/02/13/3128783_iaponec_e_purviiat_sportist_s_polojitelna_doping_proba/", "text": "Кей Саито е първият изключен спортист от зимните олимпийските игри в Пьонгчанг заради употреба на допинг. Спортният арбитражен съд (КАС) потвърди, че 21-годишният японец е със спрени състезателни права, докато не приключи разследването. В положителната проба на Саито е открит забраненият диуретик ацетазоламид. Той действа като маскиращ агент, който прикрива употребата на вещества, подобряващи представянето. Саито, който е част от японския отбор в шорттрека, е напуснал доброволно олимпийското село. Състезателят твърди, че е невинен. \"Шокиран съм, тъй като никога не съм се опитвал да вземам допинг. Никога не съм вземал стероиди, така че няма нужда да прикривам нещо. Искам да докажа невинността си, но не искам това да повлияе на отбора, затова приемам решението\", каза Саито.  Водачът на японската олимпийска делегация Ясуо Саито потвърди, че и втората проба на 21-годишния състезател е положителна. Спортистът трябваше да участва днес в квалификациите в отборната надпревара на 5000 м в шорттрека, които ще се проведат от 13.32 часа българско време.", "date": "2018.02.13", "title": "Японец е първият спортист с положителна допинг проба в Пьонгчанг"}
{"url": "https://www.dnevnik.bg/bulgaria/2018/02/13/3128833_uslovna_prisuda_poluchi_sudiia_koiato_si_izmislila/", "text": "Едногодишна условна присъда с три години изпитателен срок е получила съдия Люба Петрова от Раднево за документно престъпление, с което на практика тя си е измислила цяло съдебно заседание, информира news.lex.bg, което бе потвърдено от съда и за \"Дневник\". Решението на Софийския градски съд (СГС) е от вчера и подлежи на обжалване или протест. С присъдата Петрова е осъдена да плати и над 1 400 лв. разноски по делото. Обвиненията на Петрова са за съставен неверен протокол от съдебно заседание по частно наказателно дело във връзка с принудителното лечение на Станка Ботева. На 29 март 2017 г. съдия Петрова съставила протокол от заседание, в което написала, че на поименно повикване на страните преди откриването на съдебното заседание, в залата се е явил адвокат Живко Желев от Стара Загора, който бил служебен защитник на освидетелстваната Ботева. След това удостоверила невярно, че в съдебното заседание се е явил и представител на Районната прокуратура в Раднево в лицето на Даниела Славкова. Подсъдимата съдия записала още, че двамата са поискали да се даде ход на делото, след което допълнила невярно, че е била снета самоличност на вещото лице Донка Терзиева, както и че експертът е предупредена за наказателната отговорност, която носи. Съчиняването на протокола продължило с невярното изявление, че прокурор Славкова е поискала да се приеме съдебно-психологична експертиза и писмени доказателства, както и да се приключи съдебното следствие и да се даде ход на делото по същество. Същото изявление било записано и от името на служебния защитник. След това съдия Петрова записала, че прокурорът и адвокатът са поискали прекратяване на принудителното лечение на Ботева, с оглед приетата експертиза и становището на вещото лице. Това е второ дело срещу съдията от Раднево. Тя е подсъдима и за престъпление по служба, като процесът още е висящ пред градския съд, а в него индиректно участие взе и бившият председател на съда в Раднево Евелин Драганов.  Той беше оправдан на първа съдебна инстанция  за закана с убийство към служителка на съда, като Петрова беше свидетел по делото. Съдебната сага от делата на Драганов и Петрова е дълга и преплетена. В нея бе замесен и представляващият бившия състав на Висшия съдебен съвет (ВСС) Димитър Узунов. Преди време в публичното пространство беше огласен  протокол от заседание в СГС  от края на октомври 2016 г. по делото срещу Драганов. В този процес като свидетел бе разпитана именно Люба Петрова, която заяви, че представляващият бившия състав на ВСС и известен от записите \"Яневагейт\" като \"човека на Борисов\" Димитър Узунов я е карал да свидетелства срещу Драганов с обещание да помогне именно по едно от водените срещу нея дела. Проверката на прокуратурата срещу Узунов обаче се обърна срещу Петрова, от която тя започна. Повече четете  тук . След като показанията на Петрова станаха известни, прокуратурата повдигна още едно обвинение срещу нея.", "date": "2018.02.13", "title": "Условна присъда получи съдия, която си измислила цяло съдебно заседание"}
{"url": "https://www.dnevnik.bg/biznes/2018/02/13/3128897_imoti_na_pensionnite_fondove_za_200_mln_lv_moje_da/", "text": "Имоти, собственост на пенсионни фондове, на стойност около 200-250 млн. лв. може да се появяват на пазара в следващите години. Това съобщава в днешния си брой \"24 часа\". Вестникът има предвид влязлата в сила промяна в Кодекса за социално осигуряване от миналата година. Тя предвижда фондовете в края на всяко тримесечие да съпоставят постигнатата доходност от всеки инвестиционен имот с общата доходност от управлението на фонда за същия период. Ако тя е по-ниска от 50% от общата, компанията е длъжна в двегодишен срок да се освободи от имота на пазарна цена. Редът и начинът, по който ще се извършва оценка на доходността от имотите на пенсионните компании, ще бъдат определени в наредба, която още не е приета. Това щяло да стане до края на годината, обявяват от Комисията за финансов надзор пред изданието.  За вече притежаваните имоти сравнението ще се прави след изтичане на 5 години от придобиването им. Промените не забраняват на фондовете да придобиват имоти, но за всеки нов също има 5-годишен срок за оценка. Частните пенсионни дружества вече управляват близо 12.4 млрд. лв., като за една година активите им са се увеличили с почти 2 млрд. лв. Това сочат последните данни на Комисията за финансов надзор.", "date": "2018.02.13", "title": "Имоти на пенсионните фондове за 200 млн. лв. може да излязат на пазара"}
{"url": "https://www.dnevnik.bg/sviat/2018/02/13/3128787_stotici_hiliadi_venecuelci_biagat_ot_krizata_v/", "text": "Кризата във Венецуела  създава нестабилност в страната , но го прави и в съседните Бразилия и Колумбия, където стотици хиляди търсят спасение от глад и икономически възможности, каквито няма в родината им, пишат \"Ел паис\" и \"Ройтерс\". Властите в Богота решиха да изпратят хиляди служители по общата граница, за да овладеят притока. В Колумбия за година пристигнаха близо 550 000 души с намерението да останат и до юли броят им може да достигне милион. Ръстът на мигрантите от Венецуела е със 110% по-голям в сравнение с 2016 г., пише \"Ел паис\". (Броят нараства  не само в съседни страни  - молбите за политическо убежище, получени в САЩ, пък са се увеличили 37 пъти за 5 години и само за миналата са били почти 30 000.) Всеки ден Кукута, столица на колумбийския район Северен Сантандер, приема десетки хиляди венецуелци, много от които спят по улиците там, разказва \"Ел паис\". Ситуацията принуди президента Хуан Мануел Сантос да разположи 3000 полицаи и военни по границата и да изгради център за помощ на мигрантите заедно с ООН. Сантос обясни на среща с представител на организацията, че кризата не е засегнала само Северен Сантандер, а и всички райони по протежение на 2200-километровата граница. Това потвърдиха и кметовете на районите, които също бяха на срещата. Президентът предупреди, че ще трябва да бъде подсилена охраната и на трудно достъпните пътища, които покрай притока мигранти се използват за контрабанда, престъпност и трафик на хора. Без документи Венецуелците в Колумбия в момента имат два месеца, за да се регистрират и да докажат статута си. Те създават сериозно изпитание и за здравните власти, които според \"Ел паис\" са ваксинирали над 112 000 от тях, прегледали са 23 000 деца и са помогнали на 900 жени да родят в последните месеци, пише \"Ел паис\". Близо 10 000 души са постъпили в държавни училища. Сантос отправи призиви да няма актове на враждебност и ксенофобия срещу венецуелците - особено предвид помощта, която самата Венецуела оказваше на колумбийски мигранти преди години. Много от пристигащите в Колумбия нямат валидни лични документи. Уругвайското издание \"Ел обсервадор\" пише, че между 2 и 3 милиона венецуелци са поискали паспортите им да бъдат подновени през 2017 г., но са били издадени само около 300 000. \"Ядат каквото могат и спят под звездите\" Бразилия междувременно обяви, че няма да пречи на венецуелците да влизат в страната през северния щат Рорайма. Властите обаче са мобилизирали армията, за да организира потока. Те също така ще предоставят ресурси за градовете и щатите, засегнати от него. Хиляди венецуелци са пресекли границата с Бразилия през последните месеци, като на някои от тях се налага да вървят стотици километри, за да стигнат там. Столицата на Рорайма, Боа Виста, според \"Ройтерс\" е изправена пред хуманитарно предизвикателство - град Боа Виста, с 400 000 жители, вече е приютил бягащи от страната, чийто брой достига 10 процента от местното население. И президентът Мишел Темер пристигна в Боа Виста за срещи с местните власти, за да оцени положението на терен и да обещае финансова подкрепа, предаде агенцията. Според държавния глава е възможно някои от бежанците да бъдат транспортирани до други щати в Бразилия. В момента пристигащите в Бразилия венецуелци \"обикалят улици и пътища, ядат каквото могат и спят под звездите,\" пише в. \"Ел мундо\". \"Родени в страната с най-големи запаси петрол на планетата и с най-големите газови, златни и минерални находища на континента, те днес са част от пълна социална катастрофа.\"", "date": "2018.02.13", "title": "Стотици хиляди венецуелци бягат от кризата в Бразилия и в Колумбия"}
{"url": "https://www.dnevnik.bg/biznes/2018/02/13/3128916_angelkova_lansira_karta_sus_100_evropeiski/", "text": "По примера на стоте национални туристически обекта в България министърът на туризма Николина Ангелкова лансира идеята за създаване на карта със 100 европейски туристически обекта. Те ще обединят историческите обекти, включени в листата на ЮНЕСКО на световното културно наследство. Идеята беше обявена на министерската конференция \"Туризъм и икономическо развитие\" в София в рамките на българското председателство на Съвета на ЕС. Интеграцията на Западните Балкани е факт в туризма Интеграцията на Западните Балкани, която е един от приоритетите на българското председателство, вече е факт в туризма, обявиха на форума Ангелкова и председателят на Народното събрание Цвета Караянчева. Остава обаче предизвикателството пред транспортната свързаност в региона, беше отбелязано на форума. Страните от Балканите са обединени около идеята за представяне на общ туристически продукт в Китай, съобщи Ангелкова и изброи, че плановете включват България, Словения и Хърватия, а също България, Турция, Гърция и Румъния. Китайският пазар е основен приоритет за целия ЕС Европейският съюз си поставя за цел да привлече през 2018 г. с 10% повече китайски туристи, с което разчита на допълнителни 1 млрд. евро приходи за европейската икономика, добави и еврокомисарят по предприемачеството и малките и средните предприятия Елжбета Бенковска. По думите й туристическата реклама на Европа на китайския пазар трябва да бъде преструктурирана така, че те да идват не само в най-популярните градове, които са и най-претоварените с туристи, при това в силния сезон, но и в по-слабо познати региони и равномерно в рамките на цялата година. Хърватия предлага отделен фонд за туризма На сутрешното заседание на министрите Хърватия е предложила общ европейски туристически фонд, който да обедини сега съществуващите инструменти за финансиране на сектора, разпръснати в отделни програми, съобщи Ангелкова на пресконференция. Тя заяви, че България подкрепя инициативата. Еврокомисар Бенковска напомни, че още преди година на отделните държави са дадени насоки за това как да комбинират различните източници на финансиране, призова към дискусия по темата, така че да се намери най-подходящото решение за следващия програмен период. Тя подчерта, че туризмът създава работни места и съдейства за развитието на други сектори, какъвто е транспортът, например. Предстои и създаването на общоевропейска платформа за подбор на кадри за туристическата индустрия, както и програми за повишаване на квалификацията на кадрите, добави еврокомисарят. Да се обменят данни със службите за сигурност Ресорният за туризма вицепремиер Валери Симеонов подчерта в изказването си, че привличането на туристи от трети страни трябва да върви паралелно с визови облекчения за тях от една страна, но от друга - с повишени мерки за сигурност. Военните действия в Близкия изток пренасочват туристи към Европа, но терористичните актове в някои европейски градове гонят туристите оттам, каза той пред участниците във форума. Той подчерта, че тясната връзка между туризма и сектора на сигурността е особено важна и призова за обмяна на информация между дигиталните резервационни системи в туризма и службите за сигурност. Според него ЕС трябва да преразгледа визовите режими със страни като Китай, Индия, Индонезия, от които може да привлече високоплатежоспособни туристи, но това трябва да се прави внимателно. Симеонов препоръча да се търси по-добър баланс между нискотарифните авиокомпании и националните превозвачи след бума на кратки пътувания на малки разстояния в Европа. Агресивните стратегии на нискотарифните компании поставят предизвикателства пред националните превозвачи, които обслужват по-далечни редовни дестинации и пред чартърните компании, каза той. Регулациите на споделената икономика и устойчивото развитие на туризма също са във фокуса на работата на министрите.", "date": "2018.02.13", "title": "Ангелкова лансира карта със 100 европейски туристически обекта"}
{"url": "https://www.dnevnik.bg/zelen/2018/02/13/3128907_prirodozashtitnici_objalvat_novo_razreshitelno_na/", "text": "Няколко екологични организации обжалват решението на Изпълнителната агенция по околна среда (ИАОС) заради издадено ново комплексно разрешително на  \"Топлофикация Сливен\" . Причината за жалбата им е, че това ще позволи на топлоцентралата да изгаря битови отпадъци и такива от индустрията, допълнително замърсявайки въздуха в Сливен и региона, който и без това е проблемен. Сред жалбоподателите са \"За Земята - Достъп до правосъдие\", сдружение за дива природа \"Балкани\" и Институтът за зелена политика. Според данните в  бюлетина за качество на въздуха на самата екоагенция  случаите, в които се наблюдават нива на замърсяване няколко пъти над нормата, са доста чести. Само за периода 29 януари - 2 февруари тази година са регистрирани три дни с наднормени стойности на фини прахови частици. Жалбоподателите подчертават, че издаденото разрешително дава възможност да се изгарят отпадъци, без инсталацията да отговаря на най-добрите налични техники — или т.нар. BREF, и позволява значително по-високи вредни емисии. \"Чрез избягване на инвестиции в пречиствателни съоръжения и изгаряне на отпадъци операторите само удължават агонията на тези остарели инсталации, като вредят и на хората\", отбелязват еколозите. Те цитират данни от доклада  \"Тъмният облак над Европа\" , че работата на \"Топлофикация Сливен\" за 2015 г. е довела до загубата на 3540 работни дни и над 37 млн. евро здравни разходи. Природозащитниците напомнят, че повечето български общини изостават значително със системите за разделно събиране и рециклиране, с мерките за подобряване качеството на въздуха и екологичните решения за енерго- и топлопроизводство. Издаденото комплексно разрешително на практика пречи на взимането на адекватни мерки за преодоляването на тези проблеми. \"Хората имат не само право на чиста околна среда, но и право да участват във взимането на решения как да се развива градът им. С настоящата жалба оказваме подкрепа на всички хора в Сливен, които искат това\", заявява Теодора Стоянова от \"Грийнпийс\" - България, които също подкрепят жалбата. \"Дневник\" изпрати запитване по темата до Изпълнителната агенция по околна среда, министерството на екологията и \"Топлофикация Сливен\". ", "date": "2018.02.13", "title": "Природозащитници обжалват ново разрешително на \"Топлофикация Сливен\""}
{"url": "https://www.dnevnik.bg/sport/2018/02/13/3128834_uefa_poiska_ot_sudiite_da_sa_strogi_sreshtu_grubostite/", "text": "Съдиите в европейските футболни турнири бяха посъветвани от УЕФА да защитават играчите, като наказват всяко опасно нарушение. По този начин организацията цели да намали грубостите и контузиите във футбола. \"Не искаме ситуации, в които бъдещето на играча е поставено под въпрос заради тежка контузия след нарушение. Независимо дали е умишлено или несъзнателно, играчът, който извършва нарушението, рискува да причини контузия\", каза шефът на съдиите към УЕФА Пиерлуиджи Колина. УЕФА е възложила мисията на реферите \"да защитават репутацията на футбола\". Колина допълни, че футболистите трябва да уважават съперника си и да показват \"положително поведение по същия начин, по който искат и другите да се държат с тях\". От УЕФА настояват още съдиите да не толерират поведението на футболисти, които се опитват да повлияят при вземането на решения от арбитрите. Тази вечер ще се изиграят първите два двубоя от  решителната фаза на Шампионската лига . Финалистът в последното издание \"Ювентус\" е домакин на \"Тотнъм\", докато \"Базел\" приема водача във Висшата лига \"Манчестър сити\".", "date": "2018.02.13", "title": "УЕФА поиска от съдиите да са строги срещу грубостите на терена"}
{"url": "https://www.dnevnik.bg/evropa/2018/02/13/3128918_ekaterina_zaharieva_strategiiata_za_zapadnite_balkani/", "text": "Новата стратегия на Европейската комисия за Западните Балкани е стимул за реализирането на реформи в региона. Това заяви външният министър Екатерина Захариева по време на конференция. Посочената в документа 2025 г. като година за евентуално еврочленство на Сърбия и Черна гора е амбициозна. Някои смятат, че това може да демотивира реформите, но стратегията ясно казва, че  няма компромиси с критериите за присъединяване , посочи Захариева. По думите й посочването на този хоризонт може да бъде стимул, а гражданите да изискват политическите елити да не се отклоняват от изпълнението на реформите. Министърът отбеляза, че в момента се наблюдава два вида умора. Първата е умората от разширяването сред гражданите и политическите елити, която се дължи на многото проблеми в ЕС, на финансовата и бежанската криза, на Брекзит. Втората е умората от реформи и обезверяването на страните кандидатки. Аз много се надявам и съм убедена, че фокусът върху Западните Балкани няма да приключи с българското европредседателство, подчерта Захариева. По думите й стратегията е много навременна и включва ясен каталог от дейности, които са необходими. Документът е включващ, защото дава перспектива за еврочленство на всички шест страни, когато станат готови. Той трябва да вдъхнови политическите елити и гражданите да изпълнят със съдържание целия каталог от дейности и реформи, допълни министърът. Според нея стратегията е справедлива и се фокусира върху новия подход на ЕС от 2015 г., според който преговорните глави за съдебната система и за човешките права се затварят последни и По думите на Весела Чернева, директор на българския офис на Европейския съвет за външна политика, която бе модератор на събитието, заслуга на България е, че темата за Западните Балкани получи голяма видимост в ЕС. Даваме си сметка за проблемите в региона – двустранни, икономически, социални. Даваме си сметка как дискусията се чува в държавите членки и там тя не е толкова възторжена, посочи Чернева, като допълни, че според проучване на Евробарометър 53% от европейските граждани не искат ново разширяване. Хората в региона разбират, че Европа иска сигурност и стабилност, но каза тя. Йован Теокаревич, преподавател в Университета на Белград и Колежа на Европа, смята, че стратегията е закъсняла. По думите му Западните Балкани са извън радара на ЕС вече повече от 10 години. През това време ситуацията в региона се е влошавала, има отстъпление от европейските стандарти, които не се зачитат дори и в някои държави - членки на ЕС. Според него, ако документът е бил получен преди 10 години, законът е щял да се спазва в по-голяма степен и личните интереси нямаше да владеят над обществените. Освен това той настоява България и останалите съседни на региона страни да са част от т.нар. Берлински процес - дипломатическа инициатива за бъдещо разширяване към страните. За отношенията между Сърбия и Косово той коментира, че и двете страни трябва да направят отстъпки, но нито едно от правителствата не е готово да приеме тази философия. Документът, който всички очакват, трябва да е задължителен юридически двустранен документ, Андрея Стойковски, президент на Центъра за европейски стратегии в Скопие, коментира, че е \"хубаво усещането да виждаме светлина в края на тунела и да знаем, че има край на тунела\". Той цитира данни на Евробарометър от миналата година, според които 70% от македонците искат страната им да се присъедини към ЕС. Този процент никога не е падал под 60 на сто. Само 26% от македонците обаче са чували за плана за реформи на правителството в Скопие. Той отбеляза още, че 50% от македонците одобряват подписването на Договора за добросъседство с България. По думите му тази перспектива за Западните Балкани е насочена към политическата сигурност на ЕС. Трябва да се обясни на ЕС защо е в негов интерес да присъедини региона. Никога няма да има решение на мигрантската криза, ако там има празно пространство. Това подпомага притока на мигранти и чуждестранното влияние. Освен това през последните години и много \"нови дипломати\" идват, има няколко културни центъра и предавания на руски език, допълни той. Ако ЕС не реши проблемите със Западните Балкани, никога няма да бъде глобален играч, това е задният двор на Европа, допълни още Стойковски, посочвайки, че България използва тази възможност, за да се превърне в регионален лидер. Имаме най-големия покровител за членството си в лицето на България. Йован Теокаревич също отбеляза, че ЕС е почувствал горещината на руското влияние и преди две години е осъзнал, че без Западните Балкани не може да опазва границите си.", "date": "2018.02.13", "title": "Екатерина Захариева: Стратегията за Западните Балкани е стимул за реформи"}
{"url": "https://www.dnevnik.bg/sport/2018/02/13/3128943_snimka_na_denia_bulgarskite_snoubordisti_v_podgotovka/", "text": "Българският сноубордист Радослав Янков се подготвя за старта си в зимните олимпийски игри. С него с . Той ще участва в паралелния гигантски слалом, който ще се проведе на 22 февруари.", "date": "2018.02.13", "title": "Снимка на деня: Българските сноубордисти в подготовка на скорост"}
{"url": "https://www.dnevnik.bg/evropa/2018/02/13/3128951_nadiavame_se_albaniia_da_zapochne_pregovori_za/", "text": "Надяваме се Албания да започне преговорите за присъединяване към ЕС по време на нашето председателство, а Черна гора да отвори всички преговорни глави до края на 2018 г. Това каза Джема Грозданова, която оглавява парламентарната комисия по външна политика,  по време на конференция  за  новата стратегия на ЕС за Западните Балкани . Черна гора е смятана за стабилизиращ фактор на Балканите, защото е членка на НАТО и е решила граничния спор с Босна и Херцеговина. Искаме Черна гора да отвори всички преговорни глави за присъединяване към ЕС до края на 2018 г. и да ги приключи най-късно до 2025 г. Тя обясни как изглежда ситуацията във всяка от шестте включени в стратегията страни според документ на държавите членки, предложен по повод  предстоящо събитие от програмата на българското европредседателство . В него се акцентира, че тези държави трябва да влязат в релсите на общата външна политика и политиката за сигурност на ЕС. За Сърбия основният момент е решаването на проблемите с Косово и искаме да отворим всички преговорни глави възможно най-бързо и да се приключи до 2025 г., посочи Грозданова. Албания трябва да реформира съдебната си система, приветства се планът за действие срещу организираната престъпност и закона за защита на националните малцинства. Надяваме се Албания да започне преговорите за присъединяване към ЕС по време на нашето председателство, допълни тя. За Македония  проблемът с името върви в посока  към подобряване на отношенията между Скопие и Атина. Няма как да знаем кога и как, България има своята позиция, но ще я изрази по-късно, когато се разберат, каза още Грозданова. Външният министър Екатерина Захариева, която също присъства на срещата, каза, че въпросът е двустранен, и похвали напредъка в преговорите. До последно не е било решено дали Босна и Херцеговина и Косово,  които нямат статут на кандидатки за членство , да бъдат включени в стратегията. По думите на Грозданова празни места в региона не бива да има и от държавите зависи по какъв начин ще продължат. ЕС не може да се нарича глобален играч, ако изпусне региона от погледа си, допълни тя. Ако ЕС и Западните Балкани не си свършат работата, индикативният срок от 2025 г. не може да бъде удължаван безкрайно, каза още Грозданова. Балкански Вишеград Във втория кабинет \"Борисов\" българският парламент е бил основно фокусиран върху регионалното сътрудничество, но не със страните от Западните Балкани, а със съседните държави - членки на ЕС, посочи Грозданова. Смятахме, че е добра идеята да създадем една група и се работи над нея, бяхме я нарекли \"Балкански Вишеград\" по примера на нашите вишеградски приятели, защото смятаме, че ще бъде полезно такова сътрудничество на ниво ЕС, обясни тя. Акцентът върху Западните Балкани дойде преди година-година и половина, когато обсъждахме какви да са приоритетите на българското европредседателство. С нашия опит и нашите грешки, които сме допуснали по време на предприсъединителния процес, можем да сме полезни на кандидатите за членство, каза още Грозданова.", "date": "2018.02.13", "title": "Надяваме се Албания да започне преговори за еврочленство по време на председателството, каза Джема Грозданова"}
{"url": "https://www.dnevnik.bg/politika/2018/02/13/3128755_upravliavashtata_koaliciia_ne_izglejda_zdrava_no_edva/", "text": "Серия изказвания на лидери и депутати от \"Обединени патриоти\" в последно време направиха актуални два въпроса: доколко е стабилно националистическото обединение и доколко е разклатен съюзът му с партията на Бойко Борисов, с която е в управлението. Лидерите на две от трите партии в малкия коалиционен партньор - Волен Сидеров (\"Атака\") и Красимир Каракачанов (ВМРО), твърдят, че ще напуснат правителството, ако  Истанбулската конвенция  бъде приета. Председателят на третата партия – Валери Симеонов (НФСБ), който е и вицепремиер, пък предприе атака срещу евродепутата Ска Келер, която накара правителството  официално да се разграничи  от изявата му. В същото време от ГЕРБ не се отказват от това конвенцията да бъде ратифицирана и докато изчакват становището на Конституционния съд дали текстовете й противоречат на конституцията, продължават работа по договора. Но няма да налагат силово ратификацията, обеща Цветан Цветанов, във фейсбук профила си. Именно Цветанов е сочен от Сидеров като човека в управляващата партия, който налага международния документ. Колкото премиерът Бойко Борисов и ГЕРБ са отдадени на европредседателската роля на страната, толкова Патриотите като че развалят европейския образ. Същевременно между тях прехвърчаха обвинения -  Валери Симеонов обвини Красимир Каракачанов  и ВМРО в узурпация на медийното пространство. Той заговори и за напрежение в парламентарната група. В другите партии пък недоволстват от \"емоционалните му изказвания\". Ще се разцепят ли патриотите Според депутати Валери Симеонов е обещал на ГЕРБ няколко депутати, които с кворумна игра да позволят конвенцията да бъде приета. В неделя пред телевизията си \"Алфа\" Сидеров повтори тезата си, че ако НФСБ подкрепи Истанбулската конвенция, той ще подаде оставка като председател на парламентарната група. Ако има депутати, които не са в пленарната зала, за да гласуват против, а след това не напуснат групата, аз ще се оттегля, каза той. В същото предаване той обяви: \"Цветан Цветанов е основният двигател, който движи и налага приемането на скандалната Истанбулска конвенция. Не премиерът Борисов, защото той е наясно с настроенията на хората.\" Сидеров добави, че ако някой събори правителството, това ще бъде Цветан Цветанов заради \"този подход и начин, по който се опитва да прокарва неща, които не се харесват и не се приемат от българския народ\". Според него Цветанов и Симеонов се чуват по няколко пъти на ден. Симеонов отговори днес, че НФСБ няма да подкрепи Истанбулската конвенция. \"С Цветанов нито съм се чувал, нито съм се виждал. Той е с близо 10 години по-малък от мен и да ми определя поведението дали е възможно\", каза той пред БНТ. Депутати от коалицията, включително и от НФСБ, с които \"Дневник\" разговаря, не смятат, че има някакви сериозни проблеми. Отричат и да има партийни разделения в парламентарната група. Признават обаче, че има напрежение между Валери Симеонов, от една страна, и Каракачанов – Сидеров, но не го смятат за сериозно, защото и преди се е появявало. Депутат от ГЕРБ изказа мнение, че Валери Симеонов търси скандал и \"умишлено се прави на Тръмп\", за да привлича внимание и да си изгражда имидж, но няма реални причини за разваляне на \"патриотичната\" коалиция. Ще има ли развод в управляващата коалиция Позициите, заети от ГЕРБ и от \"Обединени патриоти\" за конвенцията, представят ситуацията като драматична - пред скъсване на коалиционните отношения. ГЕРБ обаче не може да си позволи предсрочни избори в период, в който България председателства ЕС. Не може да си позволи и да отстъпи пред малкия партньор, защото ще изглежда като успешно изнудване. А това би могло да засили апетита на Патриотите. Тактиката на ГЕРБ, изглежда, е да протака ратификацията на конвенцията, като на първо време се чака становището на Конституционния съд. Политолози, с които \"Дневник\" разговаря, смятат, че поведението на Патриотите е подготовка за избори, но не сега, а догодина. През 2019 г. предстоят европейски и местни избори. Предизборно позициониране Политологът Ружа Смилова вижда в поведението на \"патриотите\" позициониране за евентуални предсрочни избори, но не и за предизвикването им на този етап. Малките коалиции страдат заради големите си коалиционни партньори и това е опит да се разграничат от ГЕРБ, за да трупат позитиви, казва тя. Според нея \"патриотите\" ще си тестват силата на европейските избори и ще се пробват след това. ГЕРБ са тези, които ще решат за предсрочни избори Не може да се говори за предсрочни избори, смята политологът Димитър Димитров. Дали ще има извънредно гласуване ще се реши от ГЕРБ, неслучайно имаме 3 пъти предсрочни избори, свикани от ГЕРБ, каза Димитров. \"Нагнетява се напрежение, но това е далеч от сценария за скъсване на отношения в двете коалиции. Нещата ще останат такива каквито са, най-малкото до европейските избори.\" Според него е необходима голяма експертна работа за конвенцията, за да бъде договорът подписан или отхвърлен. \"Сегашното говорене е пропаганда\", каза за \"Дневник\" Димитров. Промени в коалицията - във втората половина на годината Политологът Милен Любенов, е на мнение, че вариантите за промени и в двете коалиции са възможни. \"Ако настъпват по-съществени промени в управляващото мнозинство, те ще са във втората половина на годината, след председателството\", коментира той. Мисли, че предсрочни избори ще има единствено ако ГЕРБ ги предизвика по стратегически причини, ако смята, че ще донесат успех и ще формират мнозинство. Любенов смята, че е възможно и преформатиране на мнозинството, като се търси подкрепа на други партийни групи, примерно \"Воля\" и формално или неформално на ДПС. \"Те показаха, че въпреки своята опозиционна реторика по много въпроси играят с ГЕРБ\", припомни той.", "date": "2018.02.13", "title": "Управляващата коалиция не изглежда здрава, но едва ли ще се разпадне скоро"}
{"url": "https://www.dnevnik.bg/sviat/2018/02/13/3128933_britanskata_obshtnost_obsujda_koi_shte_ia_oglavi_sled/", "text": "Общността на нациите, известна със старото си име Британска общност, обсъжда кой ще е евентуалният наследник на кралица Елизабет Втора, съобщава  Би Би Си , като цитира дипломатически източници. Въпросът за \"главата\" на общността - организация, създадена от Великобритания по време на деколонизацията в средата на миналия век - е деликатен, тъй като длъжността не е наследствена и не се заема по подразбиране от действащия британски монарх. Общността събира Великобритания с Канада, Австралия, Нова Зеландия, Пакистан, Нигерия, Бангладеш и редица други, с общо население около 2.4 милиарда души. Кралица  Елизабет Втора  не упражнява реална власт като глава на Общността на нациите, макар да е конституционен монарх на някои от тях, включително Канада и Австралия. Още при създаването на групата на 53 държави, повечето от които бивши британски колонии, ръководната функция е замислена като церемониална, тъй като страните участници се възприемат като \"Първи между равни\". Според Би Би Си организацията е създала \"работна група\", която да разгледа начина, по който ще се управлява занапред. Високопоставени източници на британския обществен оператор разказват, че на срещата си в Лондон групата ще обсъди какво ще стане след смъртта на 91-годишната кралица. \"Представям си, че въпросът за наследяването, колкото и да е проява на лош вкус, ще се появи в дневния ред\", обяснява един от източниците. \"Принц Чарлз няма алтернатива\" Въпросният дневен ред, който британската медия твърди, че е видяла, съдържа израза \"по-общи управленски съображения\", а според запознати това е кодова фраза за наследяването. Въпросът може да бъде обсъден на среща на лидерите на държавите от общността в Лондон през април, която се очаква да е последната, която Елизабет Втора ще посети. Събитието се провежда веднъж на всеки две години. Решението за това кой ще бъде следващият церемониален глава трябва да се вземе от лидерите на страните от общността едва в случай на смърт на кралица Елизабет. Няма утвърдена процедура, по която това да се осъществи. Макар  принц Чарлз  да не получава автоматично поста, мнозина в общността смятат, че той няма алтернатива, отбелязва още Би Би Си. Други източници на медията отбелязват, че Елизабет Втора тихо работи в полза на сина си, за да е сигурна, че именно Чарлз ще поеме церемониалната функция от нея, когато моментът за това настъпи.", "date": "2018.02.13", "title": "Британската общност обсъжда кой ще я оглави след кралица Елизабет, пише Би Би Си"}
{"url": "https://www.dnevnik.bg/biznes/imoti/2018/02/13/3128936_vse_poveche_kupuvachi_v_sofiia_tursiat_tristaino/", "text": "Сделките с тристайни жилища растат и вече достигат дела на покупките на двустайни апартаменти в София, показват данните на агенция \"Имотека\", част от холдинга AG Capital. Жилищата с две спални се търсят от клиентите, които търсят своя първи дом и имат перспектива за разрастване на семейството. Така тристайните апартаменти се превръщат в първи избор за жилище на близо 30% от клиентите. \"Растящите и стабилни доходи, които младите купувачи в София имат днес, ги стимулират към стратегически нов избор на по-голямо жилище, което ще отговаря на техните нужди и след 5, и след 10 години,\" коментира Люба Атанасова, изпълнителен директор на \"Имотека\". Така, по думите й, се избягват и данъците, които биха били платени, ако покупко-продажбите са повече от една. Най-търсени за този тип купувачи са новите квартали около Южната дъга, където цените според брокерите са разумни - \"Кръстова вада\", \"Манастирски ливади\" и \"Витоша\". Средният бюджет, който отделят клиентите за тристаен апартамент, е около 140 000 евро, по данни на компанията. В традиционно престижните \"Изток\", \"Изгрев\", \"Лозенец\" и в центъра цените на жилищата с две спални достигат до 300 000 – 350 000 евро. В кв. \"Младост\" средните продажни цени са около 150 000 евро. Брокерите коментират, че в последните месеци се увеличават жилищата, продавани с пълно обзавеждане. Според експертите на компанията все още влияние имат и т.нар. двойни сделки, когато собственикът продава настоящото си жилище, за да купи по- голямо и най-често по-скъпо. Четири пъте от участниците в тази схема са семейства с деца. Почти 30% от клиентите търсят възможност за по-добра среда за живеене и се ориентират към райони с повече зелени площи, по-голяма сигурност и добра транспортна обезпеченост. Освен това според брокерите придобива значение и социалният кръг и общите ценности със съседите. \"Важен критерий при покупката на жилище остава разпределението на стаите и тяхната големина. Купувачите трудно биха направили компромис с нефункционална кухня или малка дневна например. Бъдещите собственици свързват комфорта и уюта в дома си с наличието на пространство, повече на брой и по-големи стаи\", уточнява Атанасова. Почти всички апартаменти с повече от една спалня се купуват за лично ползване, а не инвестиция, посочват още от компанията. Експертите очакват интересът към тристайните жилища да се задържи поне до края на годината.", "date": "2018.02.13", "title": "Все повече купувачи в София търсят тристайно жилище за първи дом"}
{"url": "https://www.dnevnik.bg/bulgaria/2018/02/13/3128971_investitori_se_oplakvat_ot_natisk_ot_durjavata/", "text": "Много инвеститори се оплакват, че срещу тях са започнали процедури от страна на данъчните власти, които получават бонуси за подобна дейност. Това заяви председателят на фондация \"Конрад Аденауер\" за България Торстен Гайслер по време на кръгла маса на тема \"Бизнес климатът в България - точка на размразяване\". Събитието беше организирано от \"Движение \"България на гражданите\". Гайслер уточни, че на втора инстанция тези обвинения отпадат. Той цитира данни, според които 61% от мениджърите в България твърдят, че корупцията пречи на бизнеса. Оплакванията от последните години били доста сериозни. Гайслер добави, че България има нов антикорупционен закон, резултатите от чието прилагане все още се очакват. Като друг проблем той посочи, че често постове в държавната администрации се раздават без необходимата квалификация. По думите му фирмите от Германо-българската индустриално-търговска камара се радват, че са инвестирали в България, и 80% от тях биха го направили пак. \"Ако България продължава да работи по проблемите, не бива да сме загрижени за бъдещето\", завърши Торстен Гайслер. Марко Монтеки от Италианската търговска камара в България посочи като главни проблеми пред инвеститорите тук бюрокрацията и затруднения достъп на големи фирми, работещи в цял свят, до участие в търговете за инфраструктурни проекти. \"Виждаме, че инфраструктурата е в ръцете на 10 фирми. След 2020 г. парите от Европа ще приключат и не виждам как тази страна ще продължи напред\", каза Монтеки. Председателят на ДБГ Димитър Делчев обърна внимание на законодателството, което се приема у нас. Според него чрез промените в  Закона за частната охранителна дейност , които дадоха право на частни фирми да охраняват населени места, се създава опасност от създаване на \"армии към феодалните кметове\". В същото време МВР остава все така нереформирано и всеки лев, вложен в министерството, изтичал. Делчев смята, че поправките в Наказателния кодекс, които са внесени в парламента от Министерския съвет, дават още един инструмент на прокуратурата да се намесва в бизнеса. С тях се предвижда шефовете на фирми да се приравняват на длъжностни лица. \"В държава, в която няма върховенство на закона, това може да доведе до произвол\", смята Делчев.", "date": "2018.02.13", "title": "Инвеститори се оплакват от натиск от държавата"}
{"url": "https://www.dnevnik.bg/sport/2018/02/13/3128910_gradsko_prepuskane_na_edin_duh_na_brega_na_okeana_video/", "text": "Чилийският град Валпараисо, разположен на брега на Тихия океан, прие екстремно състезание по колоездене. Най-бърз беше чехът Томаш Славик, който изпревари с половин секунда новозеландеца Мат Уолкър. Трети остана местният представител Матиас Нунес. Трасето е с дължина около три километра при разнообразен терен. Състезателите преминават през всекидневната на някое семейство, прескачат автобуси и внимават за животни и стълбове по тесните улици. Елементите за трасето са сглобени сутринта преди състезанието, което не позволява на участниците да добият пълна представа за надпреварата преди старта. Това е и най-голямото предизвикателство пред тях - за части от секундата да определят най-добрата траектория.", "date": "2018.02.13", "title": "Градско препускане на един дъх на брега на океана (видео)"}
{"url": "https://www.dnevnik.bg/photos/2018/02/13/3128816_fotogaleriia_kak_se_pravi_kopie_na_drevni_shedyovri/", "text": "Група художници, работещи към гръцкото министерство на културата, имат изключителното право да пресъздават скулптурите на древните майстори на Гърция. Творбите им са предназначени за продажба в магазини и музеи. \"Стандартът е много висок и всеки художник се опитва да подражава на художника в древни времена. За нас е голяма чест да имаме ежедневен контакт с произведения на великите художници от древността\", разказва един от художниците.", "date": "2018.02.13", "title": "Фотогалерия: Как се прави копие на древни шедьоври"}
{"url": "https://www.dnevnik.bg/biznes/2018/02/13/3128970_v_manhatun_vse_poveche_magazini_hlopvat_kepencite/", "text": "Манхатън е по-богат и по-населен от всякога, но все повече магазини затварят врати под натиска на космически наеми и търговията по интернет: просто приспособяване към реалностите според някои, а за други - истинска криза. Това съобщава в репортаж от там журналист от \"Франс прес\", цитиран от БТА.  Утре, в Деня на Свети Валентин, Стивън Телви ще хлопне окончателно вратите на своята дрогерия \"Дъ Сорс\" в квартал \"Горен Ийст сайд\" след почти 37 години работа поради свиване на дейността и прекалено високия според собственика наем. \"Целият остров върви на зле\", казва той за малкия бизнес в Манхатън. От \"Сохо\" до \"Горен Уест сайд\" през Пето авеню и \"Мийтпакинг дистрикт\" нерядко могат да се видят две-три опразнени витрини сред група сгради в сърцето на столицата на шопинга Ню Йорк. Всички или почти всички икономически показатели на американския мегаполис обаче са в \"зелената зона\": най-ниска безработица в историята, доходи на човек от населението, които надхвърлят с 34 процента средното за страната, над 61 милиона туристи през 2017 г. Запитани от агенцията търговци и брокери на недвижими имоти изтъкват като главна причина шеметния скок на наемите - с 68 процента между 2009 и 2016 г. в \"Сохо\", със 70 процента в някои части на \"Горен Уест сайд\" и със 175 процента в някои участъци на Пето авеню, по данни на профсъюза на нюйоркските брокери REBNY. \"Това е класически пример за цени, чието покачване изпреварва търсенето и основните пазарни показатели\", казва Брайън Климас, вицепрезидент на REBNY, отговарящ за проучването на пазара. В последните месеци все пак цените в много квартали на Манхатън започнаха да падат, но делът на опразнените магазини продължава да расте и сега се равнява на близо една четвърт от търговските пространства в \"Сохо\" в края на миналата година, сочат данните на компанията за недвижими имоти \"Къшман & Уейкфилд\". \"Наемодателите се забавиха с промяната на тарифите си, отбелязва Кенет Хочхаузър, изпълнителен вицепрезидент на \"Уиник риълти груп\". Не толкова зле, колкото през 2009 г.\" Според търговците, които остават при доста напрегнати в някои случаи финансови обстоятелства, изчезването на някои от съседите им \"не помага\", обяснява Клара, продавачка в магазина за конфекция \"Вариазони\" в \"Горен Ийст сайд\". Заради недостатъчния брой магазини потенциалните клиенти намаляват, отбелязва Дженифър Сън, която е открила магазин на собствената си марка детски облекла \"Меджикъл кидс\" през май 2016 г. в \"Горен Ийст сайд\". След добра първа година в последните пет-шест месеца тя видяла много от околните магазини да затварят, а дейността да се забавя. \"Дори не си плащам заплата\", казва тя. Ще мине време, докато пазарът се приспособи, прогнозира Стивън Саутъндийк, изпълнителен директор, отговарящ за търговията на дребно в \"Къшман & Уейкфилд\". Той говори за две до три години, преди нещата да потръгнат отново, но не е разтревожен. \"Имаше повече свободни помещение по време на финансовата криза. Сегашната обстановка далеч не е толкова лоша, колкото през 2009 г., в разгара на кризата\", подчертава Саутъндийк. Само че тогава търговията по интернет представляваше едва 3.6 процента от продажбите на дребно при 9.1 процента днес според най-новите правителствени данни. Стивън Телви прекрасно помни момента, когато сменил местонахождението си, точно през 2008 г., минавайки от едната страна на Трето авеню на другата. \"По това време всъщност стартира търговията по интернет\", казва той. Оттогава дейността му бележи неумолимо годишен спад от 5 процента, а откриването в края на 2016 г. на нови метростанции на Второ авеню допълнително разредило клиентите, оборотът му намалял с една четвърт и това го принуждава да затвори. Според мнозина членове на нюйоркския градски съвет държавните власти трябва да действат пред опасността да изчезне душата на тези квартали и предлагането на основни стоки и услуги, които ги правят добри за живеене. В края на ноември кметът на Ню Йорк Бил де Блазио направи първия жест, като повиши двойно прага, под който търговците на дребно са освободени от общински данъци. \"Правя стоки, които никой не предлага\", казва Дженифър Сън, сочейки възглавниците уникална изработка.  \"Стараем се да разполагаме с книги, които не могат да се намерят никъде другаде\", обяснява Мат Сартуел, управител на книжарница \"Кичън артс & летърс\" в \"Горен Ийст сайд\", специализирана в кулинарната литература. Друг коз - помещенията принадлежат на съсобствениците на сградата, които са доволни, че \"наематели сме ние, а не поредният банков клон или фризьорски салон\", казва Сартуел. Колкото до Стивън Телви, той не изключва възможността да наеме друг магазин, след като \"Дъ Сорс\" затвори. За момента обаче имам нужда от няколко седмици почивка, казва той.", "date": "2018.02.13", "title": "В Манхатън все повече магазини хлопват кепенците"}
{"url": "https://www.dnevnik.bg/evropa/2018/02/13/3129005_stranite_ot_es_da_slojat_krai_na_tainite_debati/", "text": "Правителствата на Европейския съюз не трябва да крият дебатите си зад стена от мълчание, а открито да декларират позициите си по предложения за закони в ЕС, каза европейският омбудсман Емили О'Райли, цитирана от \"Ройтерс\". \"Почти невъзможно е гражданите да следят законодателните дискусии в съвета между представители на националните правителства. Този подход \"при закрити врата\" рискува да отчужди гражданите и подхранва негативно отношение\", заяви О'Райли. Съветът на ЕС, в който заседават дипломати и политически представители на 28-те държави членки, обсъжда и приема закони заедно с пряко избрания Европейски парламент, посочва \"Ройтерс\". Той обаче в голяма степен върши работата си далеч от погледа на обществото чрез междуправителствена дипломация. Често е много неясно кои правителства оспорват или подкрепят дадени резултати. По думите на О'Райли, която е бивш журналист от Ирландия, това подхранва една култура на обвинения към Брюксел и правителствата могат да отрекат собствената си отговорност за решения в ЕС, които са подкрепили в съвета, но са се оказали непопулярни. Тя препоръча съветът системно да записва кои държави членки са заели позиции по законодателни предложения и да затегне обхвата на правилата, които ограничават публичното циркулиране на документи на институцията. О'Райли поиска съветът да отговори подробно на предложенията до три месеца.", "date": "2018.02.13", "title": "Страните от ЕС да сложат край на тайните дебати, настоя европейският омбудсман"}
{"url": "https://www.dnevnik.bg/sport/2018/02/13/3128956_cinzov_sled_sprinta_nadiavam_se_tova_da_mi_e_edno/", "text": "Българските ски бегачи Веселин Цинзов и Йордан Чучуганов заявиха, че се надяват квалификацията в спринта да им е послужила като добра тренировка за предстоящите стартове. \"Не ми хареса как се класирах, но все пак е спринт. Никога не съм бил силен в спринта. Надявам се това да ми е едно контролно\", каза Цинзов пред \"Евроспорт\". Той остана доволен от състоянието на пистата. \"Тя е добра и тежка, което ми пасва\", добави ски бегачът. \"Развълнуван съм, имаше леко напрежение преди старта, но се чувствах по-добре, като преминах. Спринтове ги използваме за тренировка, но мисля, че мина нормално\", обяви Чучуганов. Цинзов завърши 59-и, а Чучуганов - 68-и. В сряда е почивен ден, а на 15 и 16 февруари предстоят състезанията в свободния стил - съответно на 10 км при жените и на 15 км при мъжете.", "date": "2018.02.13", "title": "Цинзов след спринта: Надявам се това да ми е едно контролно"}
{"url": "https://www.dnevnik.bg/bulgaria/2018/02/13/3129026_kompjutri_za_dobivane_na_bitkoini_za_nad_160_hil_evro/", "text": "Компютри за \"копаене\" на биткойни са откраднати от офис в Благоевград, съобщи пресцентърът на прокуратурата. Откраднати са 21 машини на обща стойност над 160 хиляди евро. От държавното обвинение обясняват, че става дума за компютри, известни като bitcoin miner, които служат за добиване на свободни биткойни в интернет. Всяка от машините нова струва 8 хил. евро. Обирът е извършен в събота (10 февруари) между 17 и 19 ч. от административна сграда на бул. \"Васил Левски\". Помещението, в което са се намирали компютрите, е собственост на три физически лица, а крадците са изтръгнали метална планка на вратата. От прокуратурата уточняват, че помещението не е имало климатична инсталация или климатик, а вследствие на работата на машините се е стигало до сериозно загряване. За да се осигури допълнително охлаждане, стаята била с отворена врата. Образувано е досъдебно производство за кражба, което се води от Районната прокуратура в Благоевград.", "date": "2018.02.13", "title": "Компютри за добиване на биткойни за над 160 хил. евро са откраднати в Благоевград"}
{"url": "https://www.dnevnik.bg/biznes/2018/02/13/3129028_borete_se_s_korupciiata_ako_iskate_investiciite_ni/", "text": "Норвежкият суверенен фонд (Government Pension Fund Global), оценяван със своите почти 1 трилион долара като най-големия в света, обяви във вторник, че  има нови очаквания към компаниите , в които инвестира - да превърнат в приоритет борбата с корупцията. В изявлението на председателя Ингве Слингстад се казва, че \"данните за корпоративното управление и устойчивостта може да повлияят на инвестиционните ни решения, защото целта ни е да намалим рисковете за фонда\". От близо 9100 компании, в които фондът е инвестирал, се очаква: - управителните и надзорните им съвети да имат ясно разписани и прилагани политики за борба с корупцията - тези политики трябва да съдържат оценка на риска, свързан с потенциална корупция във всички аспекти на бизнес дейността - процедури за предотвратяване на корупция, с които подробно да бъде запознат персоналът им и ясно да се вижда личният ангажимент на ръководството с тях - гарантиране, че всички поделения прилагат правилно антикорупционната политика с ясни отговорности и правомощия - създаване на етичен кодекс за поведение и подходящи елементи в договорите, чрез които да се определят отношенията с бизнес партньори, включително правото на одит - механизъм за подаване на сигнали за корупция; той трябва да осигури паралелен и поверителен канал за движение на тези сигнали, когато подаването им по йерархичната линия на ръководството се окаже неподходящо или ако информаторът иска да остане анонимен. \"Искаме компаниите да преминат от приказки към конкретни данни, за да можем по-добре да разберем финансовите възможности и рискове\", допълва Слингстад, който работи в поделението на норвежката централна банка Norges Bank Investment Management.", "date": "2018.02.13", "title": "Борете се с корупцията, ако искате инвестициите ни, обяви най-големият суверенен фонд"}
{"url": "https://www.dnevnik.bg/razvlechenie/2018/02/13/3129168_naidjul_kenedi_otkriva_evropeiskiia_muzikalen_festival/", "text": "Тазгодишното юбилейно издание на Европейския музикален фестивал във Варна ще бъде открито на 10 март с концерт на световно известния цигулар Найджъл Кенеди . Това съобщиха от компанията, организатор на събитието \"Елит проджект\". Концертът ще се състои в Зала \"Конгресна\" на Двореца на културата и спорта в града. Тази година фестивалът ще отбележи 15 години от основаването си. Преди концерта си във Варна Кенеди ще свири в пет поредни вечери пред публиката на легендарния джаз клуб Ronnie Scott's. В програмата му там са включени само композиции на американския композитор Джордж Гершуин. Маратонът на Кенеди е едно от изключителните събития за ценители в британската столица. От основаването на клуба през 1959 г. на сцената му са се качвали икони на джаза като Чет Бейкър, Ела Фицджералд, Нина Симон, Уинтън Марсалис, Чик Къриа, Джордж Бенсън и др. Там се е състояло и последното публично изпълнение на Джими Хендрикс през 1970 г. Найджъл Кенеди е признат за един от най-влиятелните цигулари на нашето време. Неговата пънк естетика преобръща класическата музика и я отправя към нови територии като джаза. Кенеди излиза на сцената на лондонския джаз клуб Ronnie Scott's първо през 2009 г. и тогава познавачите на свободната музика сравняват неговите изпълнения с тези на великите джаз цигулари Жан-Люк Понти и Джери Гудман, дори \"Гардиън\" пише, че те бледнеят пред неговите стремителни импровизации. Публиката във Варна също ще чуе композиции от Гершуин, но и още много други творби, част от коронните изпълнения на виртуоза, събрани в програмата \"Бах среща Гершуин\". Само днес и утре \"Елит проджект\" пуска в продажба специални промоционални билети за двама с 5 лв. по-ниска цена от редовните. Тяхното послание е: \"Сподели музиката!\".", "date": "2018.02.13", "title": "Найджъл Кенеди открива Европейския музикален фестивал във Варна на 10 март"}
{"url": "https://www.dnevnik.bg/zdrave/2018/02/13/3129041_obshtinskite_bolnici_prishporvat_zdravnoto/", "text": "Възможни са нови протести на общинските болници и този път се обмислят по-радикални действия, защото след последния протест все още нищо не се е променило. Това обяви председателят на Сдружението на общинските болници д-р Неделчо Тотев пред журналисти, цитиран от БНТ. Тотев съобщи, че в момента по места се организират подписки и от сдружението ще настояват за среща с президента и с българските евродепутати. Възможно е при нови протести да се блокират основни пътни артерии, заяви той. При  протестите през януари общинските болници настояваха за допълнителна финансова помощ  от държавата в размер на 30 млн. лв., за увеличаване на цените на около 17 клинични пътеки, по които основно работят, и за промяна в изискванията на медицинските стандарти. Тогава, за да потуши протестите,  Министерството на здравеопазването обяви , че ще пренапише всички медицински стандарти, като вземе предвид експертното мнение на Сдружението на общинските болници, както и че ще търси начини за допълнителни субсидии за тези лечебни заведения, а цените на клиничните пътеки ще бъдат предоговорени с Българския лекарски съюз в Националния рамков договор за 2018 г. От Сдружението на общинските болници обаче недоволстват, че медицинските стандарти, които бяха оборени в съда, което налага сегашното им пренаписване, отново се публикуват в същия вид за обществено обсъждане. \"Ако бъдат приети, отново ще ги обжалваме\", увери д-р Тотев. \"Тези стандарти унищожават общинското здравеопазване, в тях няма критерии за качество, а само количествени изисквания и са инструмент за оказване на политически натиск\", коментира и Стойчо Кацаров, председател на Центъра за защита правата в здравеопазването. Новият модел на финансиране, за който говори министърът на здравеопазването , може и да не бъде дочакан от някои общински болници, опасяват се представителите на лечебните заведения. Според предупрежденията им бързо трябва да се намери решение за около 15 общински болници, които са пред колапс.", "date": "2018.02.13", "title": "Общинските болници пришпорват здравното министерство за обещаните промени"}
{"url": "https://www.dnevnik.bg/sport/2018/02/13/3129033_cska_vze_oshte_edin_portugalec/", "text": "ЦСКА привлече португалеца Андре Филипе Алвес Монтейро-Укра. Футболистът подписа с червените, като не се посочва срокът на договора. Монтейро  дойде в отбора преди месец още за лагера в Сандански . Заради контузия обаче той тренираше индивидуално. Впоследствие, докато отборът беше в Испания, играчът мина процедури в рехабилитационен център в Германия. Треньорът Стамен Белчев и ръководството на ЦСКА са преценили, че футболистът ще е необходим, и той остава в отбора. От клуба обявиха, че скоро ще бъде на разположение за предстоящите мачове в Първа лига и за Купата на България. Монтейро. който ще играе с номер 14, е крило, като може да играе по двата фланга. От 2007 до 2013 г. е бил собственост на \"Порто\", но има само два мача за \"драконите\", като през почти целия период е бил под наем в други отбори. След това преминава в \"Рио Аве\", като изиграва 89 мача, в които има девет гола. За последно е бил в \"Ал Фатех\" в Саудитска Арабия. Бил е част от националния отбор на Португалия във всички възрастови групи, като при мъжете има един мач през 2015 г.", "date": "2018.02.13", "title": "ЦСКА взе още един португалец"}
{"url": "https://www.dnevnik.bg/politika/2018/02/13/3129043_kmetut_na_septemvri_zapazi_posta_si_sled_reshenie_na/", "text": "Кметът на Септември Марин Рачев остава на длъжността си. Това реши Апелативният специализиран наказателен съд днес, чието определение е окончателното, информира Би Ти Ви. Апелативните спецмагистрати отмениха  определението на по-долната съдебна инстанция , която реши, че Рачев трябва да бъде отстранен от кметският пост. Договорите, за които той е разследван, са сключени от зам.-кмета на общината. Рачев не е извършвал плащания по нито един договор, аргументира се съдът. Освен това не е назначена нито една експертиза, която да докаже обвинението. По никакъв начин не е установено, че досега той е пречил на прокуратурата при събирането на доказателства. Съдът не намери и доказателства, за да стигне до извод, че Марин Рачев може да влияе на разследването чрез служебното си положение. Няма и данни, че може да се укрият документи. На 2 февруари Рачев бе освободен от ареста  срещу парична гаранция от 250 хил. лв . В понеделник обаче спецсъдът реши да намали наложената парична гаранция на обвиняемия от 250 хил. лева на 130 хил. лева. Решението му е окончателно. Кметът на Септември беше арестуван  след сигнали за злоупотреби при обществени поръчки и беше обвинен в безстопанственост. Според прокуратурата  Рачев на практика е сключвал договори със себе си,  тъй като получилите обществените поръчки фирми се управляват от негови роднини, бивши съдружници или приятели. При обиска в дома му в нощно шкафче са открити и справки на Държавна агенция \"Национална сигурност\", свързани с купуване на гласове на местните избори през 2015 г. Обвинение има и негов подчинен.", "date": "2018.02.13", "title": "Кметът на Септември запази поста си след решение на съда"}
{"url": "https://www.dnevnik.bg/sviat/2018/02/13/3128996_kazahstan_i_oshte_pet_durjavi_suzdadoha_koaliciia_na/", "text": "Шест страни - ОАЕ, Казахстан, Коста Рика, Мексико, Португалия и Словения, създават \"Глобална коалиция на щастието\", беше обявено на провелата се в Дубай Шеста световна правителствена среща на върха. Тя е посветена на въпросите на ефективното държавно управление и на внедряването на съвременни технологии в различни сфери на живота, предаде ТАСС. В престижния форум участват над 4000 делегати от 140 страни, включително лидери на международни организации, представители на ръководството на водещи научно-технически структури и на технологични корпорации от цял свят. На церемонията по подписването на споразумението за създаване на Глобалната коалиция на щастието беше премиерът на  Обединените арабски емирства  и управник на емирство Дубай Мухамед бен Рашин ал Мактум, под чийто патронаж се провежда форумът. Документът бе подписан от министри от шестте страни. \"Светът се нуждае от нови форми на коалиции, които да работят за благополучието и щастието на народите, каза Ал Мактум. Дойде време да се обединят усилията на правителствата за формиране на нови подходи и механизми, които да позволят да се постигне щастие за хората и да се подобри качеството на живота им.\" Новата коалиция, посочи той, е \"възможност за членовете ѝ да обменят идеи и опит, а също да се поучат от нашия опит и да се покаже как в ОАЕ гледат на щастието като крайна цел на дейността на всяко правителство\". Според него \" инвестициите в щастието  гарантират безопасност, мир и съвместно съществуване между народите, щастието противостои на ненавистта и екстремизма\". \"Ние очакваме, че глобалната коалиция на щастието ще залегне в основата на положителните промени в света\", подчерта премиерът на ОАЕ, цитиран от ТАСС. Световната правителствена среща на върха е учредена през 2013 г. като \"представителен форум за обсъждане на идеи и технологии, които променят света и формират бъдещето\", заявиха негови организатори. Той се използва за \"презентация на смели иновационни проекти, призвани да извършат пробиви и да променят представите за хоризонтите на възможното\". В програмата на сегашния форум присъстват и други теми като пътищата за постигане на благополучие и справедливост в обществото през 21-и век, реагирането на климатичните промени, перспективите за овладяването от човека на други планети, ролята на биотехнологиите в медицината в най-близко бъдеще и редица други.", "date": "2018.02.13", "title": "Казахстан и още пет държави създадоха \"Коалиция на щастието\""}
{"url": "https://www.dnevnik.bg/sport/2018/02/13/3128969_fotogaleriia_ekstremno_sustezanie_po_snejnite_sklonove/", "text": "Републиканското първенство по фрийрайд ски в необработен терен се проведе в района на хижа \"Рилски езера\".", "date": "2018.02.13", "title": "Фотогалерия: Екстремно състезание по снежните склонове на Рила"}
{"url": "https://www.dnevnik.bg/razvlechenie/2018/02/13/3129037_festivalut_in_the_palace_shte_moje_da_predlaga/", "text": "Фестивалът за късометражно кино в Балчик In the Palace вече е сред форумите, чиито победители могат да бъдат разглеждани за номинации за \"Оскар\", съобщиха организаторите на фестивала. In the Palace ще може да изпрати предложения за 91-ите награди на Американската киноакадемия догодина. За разлика от номинациите за пълнометражен чуждоезичен филм, които се излъчват на базата на предложения на съответните държави, късометражното кино не се подбира на национален принцип. За да бъде разгледан, даден анимационен или игрален филм трябва да е бил излъчван за седмица в лосанджелиските кина, да е участвал в студентските оскари или да е сред победителите на един от одобрените от академията фестивали. In the Palace ще е единственият български и към момента единственият балкански, включен в  списъка  на Американската филмова академия. Това означава, че най-добрият късометражен игрален и най-добрият късометражен анимационен филм от международната селекция на предстоящия форум, както и победителят в националния конкурс ще имат шанс да бъдат разгледани за късометражните категории Animated Short Film и Live Action Short Film догодина. В In The Palace могат да участват късометражни продукции под 27 минути. 15-ото издание на фестивала ще се състои от 23 и 300 юни в Ботаническата градина в Бургас.", "date": "2018.02.13", "title": "Фестивалът In the Palace ще може да предлага победителите си за оскарите"}
{"url": "https://www.dnevnik.bg/sviat/2018/02/13/3129058_seul_osudi_blizka_priiatelka_na_bivshiia_prezident_na/", "text": "Приятелката на бившата южнокорейска президентка Пак Гън-хе, която беше в центъра на скандал за търговия с влияние, беше осъдена на 20 години затвор, предаде агенция \"Ройтерс\", като се позова на съдебните власти. Чхуе Сун-сил  беше призната за виновна в получаване на подкупи от южнокорейски компании, включително  \"Самсунг\" и \"Лоте\" . Нейна адвокатка заяви, че ще обжалва присъдата. Съдът постанови и наказание от две години и половина затвор на председателя на \"Лоте\" Шин Дон-бин и нареди незабавното му арестуване. Пак беше отстранена от длъжност през март  миналата година и е съдена по обвинения за подкупи, злоупотреба с власт и принуда. Тя отрича да е направила нещо нередно. Корупционният скандал разтърси бизнес и политическия елит на Южна Корея./ БТА", "date": "2018.02.13", "title": "Сеул осъди близка приятелка на бившия президент на 20 години затвор"}
{"url": "https://www.dnevnik.bg/detski_dnevnik/2018/02/13/3129068_stolichnata_obshtina_e_gotova_da_dade_pari_na_detskite/", "text": "Столичната община е готова да подкрепи финансово всяка детска градина и всяка ясла, която реши да постави видеонаблюдение, заяви кметът Йорданка Фандъкова в сутрешния блок на \"Нова телевизия\". Тя коментира последните огласени случаи за насилие в детски градини, заради които родители протестираха с искания за поставяне на видеонаблюдение в групите. \"Това е не просто недопустимо, това е престъпление\", заяви Фандъкова, говорейки за насилието над деца. Кметът отчете, че 80% от детските градини в столицата са оборудвани с външно видеонаблюдение, а в 50 от сградите има и камери по коридорите и в занималните. От яслите само една е оборудвана с камери, а в две предстои поставяне. Фандъкова изтъкна, че инсталирането на видеонаблюдение вътре в сградите би трябвало да е консенсусно решение не само на работещите в детската градина, а и на родителите. \"Родителите не са единодушни по този въпрос\", посочи тя. \"Наблюдението в реално време би трябвало да става от директора или оторизиран негов наместник. Записът да се пази един месец, така че при конфликти, при съмнение дори, родителите да могат да поискат записа по съответния ред\", обясни вижданията си Фандъкова и изтъкна, че родителите трябва да могат \"да погледнат само своето дете\", което е трудно решим въпрос. Тя определи видеонаблюдението като възможност не само за контрол, а също за превенция на случаи на насилие. \"Лично моето мнение е, че е добре да има такава система, тя да обхваща занималните, коридорите\", посочи кметът. На въпрос дали поставянето на камери не измества по-важни и реални проблеми като мотивацията на учителите, твърде големия брой деца в групите, липсата на професионална психологическа помощ и др. тя каза, че общината строяла нови сгради и планирала промени по отношение на децата с хронични заболявания, които могат да бъдат приемани.", "date": "2018.02.13", "title": "Столичната община е готова да даде пари на детските градини за вътрешни камери"}
{"url": "https://www.dnevnik.bg/skorost/2018/02/13/3129100_dubai_pusna_avtonomni_buscheta_video/", "text": "Столицата на Обединените арабски емирства Дубай пусна в началото на седмицата малки автономни бусчета, които ще возят до десет души от и до \"Дубай мол\", съобщи сайтът shortlistdubai.com. Услугата с електрическите транспортьори е реализирана съвместно между отговарящата за пътищата и транспорта администрация на Дубай (Dubai Roads and Transport Authority) и компанията \"Некст фючър транспортейшън\", като те са предвидени за превози на кратки и средни разстояния. Своеобразните вагончета, който могат да се придвижват както поотделно, така и като композиция (виж видеото), са с дължина 2.87 метра и височина 2.82 м. Първата им задача ще е да возят гостите на петата среща World Government Summit, която се провежда в Дубай на 12 и 13 февруари. В нея участват над 4000 души, сред които говорители от 150 държави. Всяко вагонче се задвижва от батерии, които осигуряват автономност в продължение на около три часа и може да развива скорост до 20 км/ч. Пилотният проект е под наблюдението на шейх Мохамед бин Рашид ал Мактум, който е вицепрезидент и премиер на Обединените арабски емирства. Според него услугата показва как Дубай се превръща в най-умния град в света. В официалното съобщение за новата услуга се посочва, че всяко бусче има тристепенна система за защита от инциденти и демонстрира амбициите на Дубай до 2030 година 25% от превозните средства в града да са автономни.", "date": "2018.02.13", "title": "Дубай пусна автономни бусчета (видео)"}
{"url": "https://www.dnevnik.bg/sport/2018/02/13/3129107_bah_okonchatelnoto_reshenie_jujna_i_severna_koreia_da/", "text": "Президентът на МОК Томас Бах заяви, че решението делегациите на Южна и Северна Корея да излязат заедно по време на откриването на зимните олимпийски игри в Пьонгчанг е било взето часове преди церемонията. Според insidethegames в навечерието на игрите севернокорейците са били на крачка от това да променят намеренията си и да обявят бойкот. Последвали спешни срещи с МОК и представители на други страни и кризата е била избягната. \"Това е нашата мисия. Още от 2014 г. водим специални преговори за участието на севернокорейските атлети в Пьонгчанг. Ще ви издам една тайна – постигнахме съгласие едва в часовете преди откриващата церемония. Това може би ще ви даде представа колко дълги и сложни бяха преговорите. За щастие се оказа, че усилията са си заслужавали\", каза Бах в интервю за \"Евроспорт\". По думите му съвместното излизане на отборите на Южна и Северна Корея е било \"велик момент\". \"Все още ме побиват тръпки, когато се сещам за него. Tочно това е посланието, което олимпийските игри би трябвало да пращат към целия свят.\" Членът на Изпълнителния комитет на МОК Анджела Руджейро заяви, че  обединеният корейски отбор по хокей за жени трябва да получи Нобелова награда за мир .", "date": "2018.02.13", "title": "Бах: Окончателното решение Южна и Северна Корея да са под един флаг дойде часове преди откриването"}
{"url": "https://www.dnevnik.bg/detski_dnevnik/2018/02/13/3128906_vreme_e_za_muzikalen_karnaval/", "text": "За поредна година сезонът на пищните маскаради из Европа ще бъде отбелязан в България с музикален детски карнавал. Организатор и този път е \"Модо България\" - фондацията, която стои зад поредицата  \"Концерти на възглавници\" , посветена на популяризирането на класическата музика сред децата. Програмата този път включва музикалната приказка \"Петя и вълкът\" от Сергей Прокофиев и сюитата \"Карнавал на животните\" от Камий Сен-Санс в изпълнение на дървения духов квинтет Windy - Петьо Колев (флейта), Асен Цветанов (обой), Михаил Михайлов (валдхорна), Явор Добрев (кларинет) и Таня Стайкова (фагот). Малките почитатели на класическата музика и техните по-възрастни придружители са поканени да облекат най-оригиналните си карнавални костюми и да се подготвят за танци. Час преди всеки от тях има безплатна музикална работилница, в която децата могат да направят своя карнавална маска за спомен от концерта.", "date": "2018.02.13", "title": "Време е за музикален карнавал"}
{"url": "https://www.dnevnik.bg/evropa/2018/02/13/3128990_citat_na_denia_koga_turciia_shte_stane_chlenka_na_es/", "text": "Очаквам тази стратегия да сложи край на шегата: \"Кога Сърбия ще стане членка на Европейския съюз – по време на турското председателство. А кога Турция ще стане членка на ЕС – по време на сръбското председателство.\" Това каза Йован Теокаревич, преподавател в Университета на Белград и Колежа на Европа, по време на  конференция по темата  за новата стратегия на Европейската комисия за Западните Балкани,  обявена по-рано тази седмица .", "date": "2018.02.13", "title": "Цитат на деня: Кога Турция ще стане членка на ЕС – по време на сръбското председателство"}
{"url": "https://www.dnevnik.bg/sport/2018/02/13/3129053_srubski_sudiia_shte_rukovodi_macha_mejdu_ludogorec_i/", "text": "Сръбският съдия Милорад Мажич получи наряд за първия мач между \"Лудогорец\" и \"Милан\" от 1/16-финалите в Лига Европа. Българският първенец посреща седемкратния европейски клубен шампион в четвъртък в Разград, а Съдийската комисия към УЕФА назначи Мажич. Той е в елитната категория от съдиите на УЕФА, като за 2017 г. попадна сред 5-те най-добри в специализираните класации. Мажич ръководи  финалния мач от Купата на конфедерациите  през миналата година между Чили и Германия. В кариерата си сръбският рефер е свирил един мач на  \"Милан\"  – 1:3 срещу \"Барселона\" през 2013 г. Мажич е ръководил и един двубой на български тим в клубните турнири – \"Левски\" и \"Лил\" 2:2. Сърбинът е показал 481 жълти и 28 червени картона в 111 международни мача, които е ръководил.", "date": "2018.02.13", "title": "Сръбски съдия ще ръководи мача между \"Лудогорец\" и \"Милан\""}
{"url": "https://www.dnevnik.bg/bulgaria/2018/02/13/3129139_conko_conev_mesti_kavarnenskiia_rok_fest_vuv_varna/", "text": "През август във Варна ще се състои първото пилотно издание на фестивала \"Варна мега рок\", в което ще участват осем групи и изпълнители. Звездите на събитието ще са музикантите от финландската симфоник метъл група Nightwish. Това съобщиха днес на съвместна пресконференця организаторът на фестивала Цонко Цонев и кметът на Варна Иван Портних. Цонев е бивш кмет на Каварна. На 18 август пред публиката ще свирят БТР и легендата Глен Хюз. Сет листата на концерта ще включва класически парчета на знаменитата рок група от 70 години на миналия век Deep Purple. Същата вечер на сцената ще излязат още българските \"Крос файър\" и \"Кикимора\". Втората вечер на фестивала ще включва изпълнения на групите \"Бендида\" и \"Конкурент\". Преговорите с останалите чуждестранни участници в събитието все още не са приключили, съобщи Цонко Цонев. Те ще бъдат обявени по-късно. Според Цонев концертът на Nightwish във Варна ще бъде единственият от турнето на групата в Източна Европа. Преди това те ще свирят пред публиката си в Чешката република. Концертите, включени в двете фестивални вечери, ще започват около 17.30 ч. и ще продължават до 23 ч. Община Варна ще окаже пълно съдействие за организацията на концертите, но няма да финансира провеждането им със собствени средства, каза Иван Портних. Според него група като Nightwish би трябвало да привлече в разгара на туристическия сезон публика и от съседни държави. Фестивалът ще бъде организиран в района на Морската гара на 18 и 19 август. От утре в продажба ще бъдат пуснати между 15 и 18 хиляди билета, които ще се продават в пакет за двата дни. Цената в първите две седмици ще бъде 70 лева, след което ще бъде повишена до 90 лева, а след 18 юли пакетите ще струват вече 120 лева. В продължение на 10 години след 2006 г. Цонев организираше популярния \"Каварна рок фест\", чието начало постави като кмет на града. Негови организатори бяха община Каварна и промоутърската компания \"Лауд консертс\". Фестът събираше почитатели от цяла България и съседните страни, за да чуят на живо някои от най-известните хард рок, хеви метъл, траш и дет метъл групи. След като кмет на Каварна стана Нина Ставрева (БСП), фестивалът преживя само още едно издание през лятото на 2016 г. Още при встъпването си в длъжност през късната есен на 2015 г. тя обяви, че \"заради наложителни икономии\" в новогодишния концерт на градския площад няма да участват предварително обявените гости - норвежката хеви метъл звезда Йорн Ланде и групата \"Кикимора\" на Николо Коцев, който от години работи с най-известните имена на световната рок сцена. Тогава пред местни медии в Добрич Ставрева уточни, че в новия вариант на новогодишната веселба ще има \"фолклорна програма с участието на клуб \"Мераклии\", \"който съществува от 9 години и много добре се приема\", танцов състав \"Бизоне\", местни певчески групи на възрастните хора, традиционна заря и дунавско хоро. В края на май м. г. Ставрева съобщи, че за пръв път от 2006 г. няма да се състои и \"Каварна рок фест\". Тогава тя обясни, че общината няма ресурсите да организира толкова мащабно музикално събитие със собствени усилия и може да се включи единствено като партньор на промоутъра, който евентуално реши да продължи историята на фестивала.", "date": "2018.02.13", "title": "Цонко Цонев мести каварненския рок фест във Варна"}
{"url": "https://www.dnevnik.bg/razvlechenie/2018/02/13/3129022_hiliadi_podpisaha_peticiia_za_cheren_kilim_na_berlinale/", "text": "Поне 15 000 души подписаха онлайн петиция с призив към организаторите на популярния кинофестивал \"Берлинале\" да постелят за гостите и звездите си черен, а не традиционния за подобни светски събития червен килим, съобщи ДПА. Инициативата е на германската актриса Клаудия Айсингер, а целта е да се изрази солидарност с жените, станали жертва на сексуално посегателство и насилие в развлекателния бизнес. \"В Холивуд актрисите носиха черно. В Берлин искаме черен килим\", написа тя в обяснението за петицията, публикувана в понеделник на платформата change.org. Коментарът ѝ има предвид решението на всички актриси да се появят в черно на церемонията по връчване на наградите \"Златен глобус\" в подкрепа на движението #MeToo. \"Наша отговорност е да покажем, че сексуалното насилие, нападенията и дискриминацията срещу жените вече не са невидими\", добавя Айсингер.", "date": "2018.02.13", "title": "Хиляди подписаха петиция за черен килим на \"Берлинале\""}
{"url": "https://www.dnevnik.bg/sport/2018/02/13/3129110_bfs_zapochva_partnyorstvo_s_kompaniia_za_monitoring_na/", "text": "Българският футболен съюз за пореден път демонстрира сериозна активност в последните дни от третия мандат на президента Борислав Михайлов. Два дни преди провеждането на изборния конгрес на организацията, на която Михайлов ще се бори за  четвърти мандат с Любослав Пенев и Ивайло Дражев , БФС ще сключи договор с нов партньор. От футболната централа обявиха, че на 14 февруари ще представят компанията SportRadar, с която ще си партнират. Тя е лидер в анализирането и лансирането на спортни данни и дигитално съдържание. Sport Radar също така предоставя уникална система за мониторинг на съмнителни залози по цял свят и идентифицира подозрителни дейности и нередности в тази област с цел борба срещу предварителното уговаряне на мачове и запазването престижа на футбола и спорта. \"Българският футболен съюз цени феърплея и развива играта на база на спортните правила и европейските ценности, където уменията и способностите на състезателите и треньорите побеждават в честно съперничество\", пише сайтът на БФС. Наскоро Международната организация за сигурност в спорта (ESSA)  публикува доклада си за 2017 г.  В него се споменава за два съмнителни сигнала за залози на футболни мачове.", "date": "2018.02.13", "title": "БФС започва партньорство с компания за мониторинг на съмнителни залози"}
{"url": "https://www.dnevnik.bg/politika/2018/02/13/3129101_peevski_poluchava_deputatska_zaplata_bez_da_hodi_na/", "text": "От конституирането на 44-ото Народното събрание на 19 април 2017 г. до края на януари 2018 г. депутатът от ДПС Делян Пеевски е отсъствал от пленарни заседания 101 пъти, но всичките му отсъствия са извинени, съобщива  \"Медиапул\" , цитирайки отговор на администрацията на парламента, предоставен по Закона за достъп до обществена информация. От регистъра за неизвинените отсъствия на депутатите се вижда, че за това време народният представител от ДПС няма нито едно \"неоправдано отсъствие\" от пленарна зала. Пеевски има неизвинени отсъствия единствено от заседанията на икономическата и земеделската комисия, в които членува от квотата на ДПС. Това практически означава, че народният представител, който присъства само на клетвата си като такъв при конституирането на парламента, получава пълната си работна заплата като депутат без добавките, които му се полагат месечно за участие в специализираните комисии към Народното събрание, съобщава  \"Медиапул\"  и изчислява, че за десет месеца той е получил над 30 хил. лева от хазната. Според Правилника за организацията и дейността на Народното събрание (ПОДНС) народните представители получават основно месечно възнаграждение, равно на три средномесечни заплати на наетите лица по трудово и служебно правоотношение в обществения сектор съобразно данни на Националния статистически институт. При неоправдано отсъствие от три поредни или общо 5 пленарни заседания за съответния месец на народния представител се прави удръжка, равна на две трети от месечното му възнаграждение, и Народното събрание не поема повече от една трета от допълнителните му разходи, т.нар. безотчетни пари, предвижда още правилникът. Според чл. 136, т. 3 от правилника народен представител, на когото се налага да отсъства по уважителни причини от заседание на Народното събрание или от заседание на комисия, предварително уведомява председателя на Народното събрание, съответно председателя на съответната комисия. След разрешение на председателя на парламентарната му група Мустафа Карадайъ депутатът Делян Пеевски е уведомил председателя на парламента Цвета Караянчева за уважителните причини за отсъствията си, съобщава \"Медиапул\", цитирайки отговора на администрацията на Народното събрание. \"Отсъствията на депутатите се разрешават от председателя на парламентарната група, които от своя страна уведомяват председателя на парламента. Председателят на Народното събрание няма правомощия да извинява отсъствия на депутати, защото според член 136 от ПОДНС режимът е уведомителен\", коментира Цвета Караянчева пред \"Медиапул\". От ГЕРБ обясниха пред \"Дневник\", че на практика отсъствията се извиняват от председателите на парламентарните групи, а шефът на парламента само е уведомен за това. И от БСП потвърдиха за същата практика. \"Дневник\" попита депутати от ДПС редно ли е Делян Пеевски да получава пълната си заплата, без да ходи на работа, но те отказаха коментар. Пеевски е вносител на два законопроекта - срещу т.нар.  вторично разграбване на КТБ, който бе приет на второ четене миналата седмица , и на  промени в Закона за задължителното депозиране на печатни и други произведения , мотив за които било желанието за \"прозрачна медийна среда\".", "date": "2018.02.13", "title": "Пеевски получава депутатска заплата, без да ходи на работа, ДПС не коментира"}
{"url": "https://www.dnevnik.bg/sport/2018/02/13/3129160_otborut_na_sasht_vkara_rekordno_burz_gol_v_hokeiniia/", "text": "Женският хокеен отбор на САЩ записа гръмка победа с 5:0 над  Олимпийските спортисти от Русия , които се състезават под неутрален флаг. Сблъсъкът между две от най-успешните нации в хокея беше чакан с голямо нетърпение, но състезателките от САЩ се оказаха много по-добри. Успехът се оказа още по-ценен заради рекорд, който постави Джослин Ламоро-Дейвидсън. Тя постави върхово постижение на олимпийски игри за най-бързо отбелязани два гола от един състезател. В рамките на само шест секунди тя се разписа два пъти в мрежата, пазена от Тараканова. Головете на Ламоро-Дейвидсън паднаха в началото на втората третина, след като преди това Кейси Белъми беше открила в първия период. В края на втората третина Марвин се разписа още веднъж, а в последния период Бранд оформи крайния резултат на леда. САЩ има две победи от първите си два мача и води с шест точки, колкото има и Канада. На дъното в група А са Финландия и руският тим, които са без актив до момента. На 15 февруари  САЩ  и Канада ще определят победителя от група А.", "date": "2018.02.13", "title": "Отборът на САЩ вкара рекордно бърз гол в хокейния мач с рускините"}
{"url": "https://www.dnevnik.bg/politika/2018/02/13/3129188_cik_iska_otlagane_na_elektronnoto_glasuvane/", "text": "Централната избирателна комисия (ЦИК) иска отлагане на електронното гласуване, което трябваше да е факт на следващите европейски избори през пролетта на 2019 г. Това се разбира от анализ на ЦИК за проведените  симулации на електронно гласуване , който трябва да бъде разгледан от правната комисия в парламента. Една от причините за исканото отлагане е, че в България няма държавен стандарт за електронна идентификация. В законите за електронната идентификация и за българските лични документи е предвидено, че такъв документ трябва да е личната карта. Електронните карти трябваше да са факт от 1 януари 2018 г., но към момента датата е променена на 1 януари 2019 г. \" Тъй като системата за дистанционно електронно гласуване трябва да е синхронизирана с националната система за електронна идентификация, с отлагането на датата за въвеждане на електронна идентификация съгласно измененията в ЗЕИ и ЗБЛД де факто се препятства и осигуряването на възможност за провеждане на дистанционно електронно гласуване\", пише в анализа.  В бележките по доклада се отбелязва: \"Дистанционното електронно гласуване е бързо и удобно за избирателите. Минимизират се рисковете от: недействителност на гласа поради грешно отбелязване на гласа от избирателя; грешки при броенето и отчитането на резултатите от страна на секционната избирателна комисия (което е възможно при гласуването с хартиени бюлетини). Резултатите от дистанционното електронно гласуване бързо се калкулират...\" От ЦИК отбелязват още: \"Дистанционното електронно гласуване, макар и удобно за потребителя (user friendly), изисква специфични компютърни умения.\" Авторите на анализа смятат, че контролираният вот не може да бъде преодолян с дистанционното електронно гласуване. \"Независимо от възможността да се гласува многократно дистанционно рискът от контролиран вот при дистанционното електронно гласуване е по-голям, отколкото например при гласуването с хартиени бюлетини. Докато в последния случай избирателят все пак остава сам в кабината за гласуване, при дистанционното електронно гласуване възможността да не бъде сам или друг да гласува вместо него е значително по-висока\", пише в анализа. Авторите на документа смятат, че паралелното гласуване с хартия, машинното гласуване и електронното \"ще оскъпят организирането и произвеждането на избори, както и ще доведат до чувствително забавяне на процесите по отчитане на резултатите\". В анализа са отбелязани и скорошни пробиви в сигурността срещу всички модерни процесори на Intel, AMD и ARM. Вчера се разбра, че въвеждането на машинното гласуване, което също е заложено в Изборния кодекс, също се бави. Министерството на финансите  не е дало на Централната избирателна комисия  (ЦИК)  исканите 50 млн. лв.  за осигуряване и на машинно гласуване във всички секции на следващите избори. Средства за машини не са предвидени в бюджет 2018 г., тъй като през тази година няма редовни избори.", "date": "2018.02.13", "title": "ЦИК иска отлагане на електронното гласуване"}
{"url": "https://www.dnevnik.bg/biznes/2018/02/13/3129184_tui_prodava_hoteli_za_da_se_spravi_sus_zagubite/", "text": "Най-голямата в света компания за туризъм и пътувания, германската \"Туи\" (Tui), продаде три хотела, за да компенсира загубите от последното тримесечие в резултат на фалита на авиокомпания \"Ники\" (Niki), предаде ДПА, цитирана от БТА. За периода октомври-декември 2017 г. компанията от Хановер отчете свиване на чистата си загуба с 15 процента до 99.6 млн. евро спрямо същия период през 2016 г. Фалитът през декември на туристическата авиокомпания \"Ники\" (Niki), подразделение на фалиралия германски авиопревозвач \"Ер Берлин\" (Air Berlin), доведе до загуби от 20 млн. евро за \"Туи\". Макар компанията да увеличи печалбата от собствените си хотели и круизни кораби, оперативната загуба при туроператорската дейност е нараснала. Печалбата преди лихви, данъци и амортизация (EBITA) в цялата компания отчита свиване на загубата с 59 процента на годишна основа до 25 млн. евро, докато продажбите са се увеличили с 8 процента до 3.5 млрд. евро. Туроператорите обикновено отчитат загуби през сравнително спокойния зимен период, който е компенсиран от по-големите печалби в разгара на сезона. По-рано \"Туи\" съобщи, че летните резервации са нараснали с 6 процента тази година. Приходите се очаква да се увеличат с 8 процента спрямо лятото миналата година.", "date": "2018.02.13", "title": "\"Туи\" продава хотели, за да се справи със загубите"}
{"url": "https://www.dnevnik.bg/v_pamet/2018/02/13/3129193_pochina_diado_dobri_nai-golemiiat_daritel_na_hrama_sv/", "text": "На 103 години почина Добре Добрев, известен като Дядо Добри, най-големият дарител на столичния храм \"Св. Александър Невски\". За кончината му съобщи Българската патриаршия. Името му нашумя, след като се разбра, че през 2009 г. е дарил на патриаршеската катедрала над 35 хил. лв. - най-голямото дарение от частно лице в над 100-годишната история на храма. Мъжът, наричан и светецът от с. Байлово, живееше аскетично в пристройка към църквата в родното си село, събираше пари пред вратите на столични храмове, а след това ги даряваше на църкви и манастири. Смята се, че през живота си е дарил над 80 хил. лв. Тленните останки на Дядо Добри ще бъдат изложени за поклонение в църквата в село Байлово тази вечер, а храмът ще бъде отворен цяла нощ, съобщи Светият синод. Поклонението ще продължи и в сряда, когато ще бъде отслужена заупокойна литургия. Погребението ще бъде на 15 февруари, като мястото и часът ще бъдат допълнително уточнени. Дядо Добри е роден на 20 юли 1914 г. в село Байлово. Има четири деца, две от които надживява. Около 2000 г. решава да дари всичките си имоти на Българската православна църква, а след това се превръща и в най-големия дарител на \"Св. Александър Невски\".", "date": "2018.02.13", "title": "Почина Дядо Добри, най-големият дарител на храма \"Св. Александър Невски\""}
{"url": "https://www.dnevnik.bg/politika/2018/02/13/3129189_bsp_nareche_narodniia_sud_neobhodimo_i_neizbejno/", "text": "В обръщение до премиера Бойко Борисов по повод \"Луковмарш\" БСП обяви Народния съд от 1945 г. за \"едно необходимо и неизбежно военновременно правосъдие\". \"Днешният пълзящ авторитаризъм и прояви на фашизъм и неонацизъм в държави от Източна Европа предизвикват безпокойството на демократично настроените граждани и цялата демократична общност. Силите, които се стараят да реабилитират фашизма днес, прикриват факта, че по решение на Великите сили – САЩ, Великобритания и СССР, в България, както и във всички страни, подлъгали се да станат сателити на Хитлер, се провеждат трибунали за съдене на виновниците за въвличане на държавите на страната на Хитлер. Правят се, че не разбират, че Народният съд от 1945 г. е едно необходимо и неизбежно военновременно правосъдие. Правят се, че не разбират и не помнят, че през войната България бе победена и Мирният договор я наказва именно като страна-съюзник на Хитлер. Десет години след сключването на Парижкия мирен договор България не бе допускана в ООН именно като фашизирана страна, станала част от Оста \"Рим - Берлин - Токио\", пише в обръщението на БСП до Борисов. Малко повече от четири часа, след като обръщението беше изпратено до медиите,  дойде уточнение  от Изпълнителното бюро на БСП, в което се казва, че ръководството на БСП е взело принципно решение да изрази позиция против провеждането на Луковмарш, но в него не е обсъждана оценка на Народния съд. \"Авторът на конкретния текст не го е съгласувал с Изпълнителното бюро и поема отговорността за това\", се казва в съобщението. Името на автора не се посочва.  Ето пълния текст на несъгласуваното, според ръководството на БСП, обръщението без редакторска намеса: Повод за този наш апел е предстоящата, станала вече редовна февруарска политическа провокация, наричана от организаторите ѝ Луковмарш. Още през август 1941 г. в Атлантическата харта правителствата на Великобритания и САЩ заявяват, че \"след окончателното унищожаване на нацистката тирания страните се надяват да се установи мир\". Хартата е в основата на  Декларацията на Обединените нации , подписана на 1 януари 1942 г. от представителите на 26 страни, воюващи срещу  Тристранния пакт , както и на подписаната по-късно  Харта на Обединените нации . Очевидно, манифестиращите през последните петнадесет години в София с портретите на генерал Христо Луков не мислят, че фашизмът е бил тирания. Ако някой не познава действителната история на БЪЛГАРСКИТЕ НАЦИОНАЛНИ ЛЕГИОНИ (БНЛ), може да се подведе и да привиди в БНЛ организация на честни и ентусиазирани патриоти. Ние, социалистите, и днес сме убедени, че решенията, които налага Ньойският договор на България, са неприемливи и имат катастрофални последици за Отечеството ни. Но те не са случайни и имат своите основания. Народът ни ги е нарекъл Втора национална катастрофа. БНЛ стават една от организациите в България, които открито застават на позициите на расизма, ксенофобията и антисемитизма. БНЛ е организация, изградена върху идеите за омразата и насилието. Това е фашистка организация – най-мощната сред дузината подобни, които са възниквали в България след Първата световна война. През 1947 г. в Париж Обединените народи от Антихитлеристката коалиция сключват мирен договор с България. В неговия член 4 България се ангажира да вземе мерки за разтурянето на организациите от фашистки тип и се задължава да не допуска занапред съществуването на подобни организации. БСП многократно, на практика всяка от последните петнадесетина години, е изразявала протест срещу провеждането на Луковмарш. Ако някой днешен младеж няма ясни представи за най-новата ни история, то настоящото поведение на българското правителство, което се опитва да се скрие зад гърба на софийския кмет, г-жа Йорданка Фандъкова, е недопустимо. Проблемът за проявата Луковмарш е на правителството на България. Господин Премиер, давате ли си сметка, че това се случва по време на Вашето управление? Никакви официозни посещения, например на паметни места на почит към жертвите на Холокоста, не могат да затъмнят факта, че по време на Вашето управление български крайно десни радикали изразяват почит към един откровен фашист. Наскоро идейни съмишленици на тази кауза ясно заявиха намерението чрез Луковмарш София да стане общоевропейско място за почит към нацизма. Отговорността за противодействието на тези стремежи е и на Външното, и на Вътрешното и на Правосъдното министерство и най-вече лично Ваша, като човек, оглавяващ българското правителство. Големият въпрос е за популяризирането и налагането на фашистки, нацистки и други радикално антидемократични идеи в днешна България. Фюрерското начало е ключова характеристика на фашистките режими. Днешният пълзящ авторитаризъм и прояви на фашизъм и неонацизъм в държави от Източна Европа предизвикват безпокойството на демократично настроените граждани и цялата демократична общност. Силите, които се стараят да реабилитират фашизма днес, прикриват факта, че по решение на Великите сили – САЩ, Великобритания и СССР, в България, както и във всички страни, подлъгали се да станат сателити на Хитлер, се провеждат трибунали за съдене на виновниците за въвличане на държавите на страната на Хитлер. Правят се, че не разбират, че Народният съд от 1945 г. е едно необходимо и неизбежно военновременно правосъдие. Правят се, че не разбират и не помнят, че през войната България бе победена и Мирният договор я наказва именно като страна-съюзник на Хитлер. Десет години след сключването на Парижкия мирен договор България не бе допускана в ООН именно като фашизирана страна, станала част от Оста \"Рим - Берлин - Токио\". Днес, Г-н Премиер, Вие сте изправен пред избор или да реабилитирате фашизма, или да се изправите срещу него! Не допускаме, че правителството се ангажира с каузата за реабилитация на фашизма и в същото време очакваме ясни действия от Вас за ограничаване и изкореняване на тези уродливи политически явления.", "date": "2018.02.13", "title": "БСП нарече Народния съд необходимо и неизбежно правосъдие"}
{"url": "https://www.dnevnik.bg/citat_na_deniia/2018/02/13/3129222_citat_na_denia_dps_e_kato_bkp_ot_predi_1989_godina/", "text": "Това каза днес по Би Ти Ви бившият депутат от движението и министър на земеделието Мехмед Дикме. Той напусна партията през 2007 година. Според Дикме обединение на всички партии, които са се създали от хора, напуснали ДПС, е възможно и то може да стане, ако Доган се оттегли от политиката. Бившият депутат и министър допълни, че ако това стане, движението ще вкара в парламента много повече депутати от сегашните 40.", "date": "2018.02.13", "title": "Цитат на деня: ДПС е като БКП от преди 1989 година"}
{"url": "https://www.dnevnik.bg/sport/2018/02/13/3129065_triumf_v_jenskite_sheini_ostavi_germaniia_nachelo_v/", "text": "Германия остава начело във временното подреждане по спечелени медали от зимните олимпийски игри в Пьонгчанг. След края на четвъртия ден от надпреварата Бундестимът е с пет златни, две сребърни и две бронзови отличия. Германците продължиха доминацията си с първо и второ място в  спускането с шейни  при жените. Натали Гайзенбергер не допусна изненада в последния четвърти манш, след като водеше през цялото състезание. Германката даде общо време 3:05,232 мин., а след нея се нареди сънародничката й Даяна Айтбергер с изоставане от 0,367 сек. Трета остана канадката Алекс Гоу на 0,412 сек. Друга германка - Татяна Хюфнер, беше втора след третия манш, но допусна грешка и завърши четвърта.  С успеха си Гайзенбергер защити олимпийската си титла от преди четири години в Сочи. Златното отличие е трето за нея и общо четвърто от олимпийски игри. Тя беше първа с щафетата в Сочи, а във Ванкувър 2010 грабна бронзов медал в индивидуалното. Йохананес Клаебо затвърди силните позиции на Норвегия в ски бягането след  пълния триумф на скандинавците в скиатлона  на 15 км. Норвежецът триумфира в спринта и стана най-младият олимпийски шампион в ски бягането - 21 години и 115 дни. Фаворитът атакува в началото на изкачването, където изненада своите съперници и не изпусна водачеството до края. Норвежецът беше над всички в спринта с време 3:05.75 мин. Втори с изоставане от 1,34 сек. завърши италианецът Федерико Пелегрини, а трети на 1,36 сек. остана руснакът Александър Болшунов. Българите  Веселин Цинзов и Йордан Чучуганов се отпаднаха в квалификацията в спринта . Двамата завършиха съответно 59-и и 69-и.  Швеция грабна втори златен медал при жените в ски бягането чрез Стина Нилсон, която добави ново отличие към това на сънародничката си Шарлоте Кала в скиатлона. Нилсон печели второ отличие от олимпийски игри след бронзовия медал в отборната надпревара преди четири години в Сочи. Шведката завърши финала с време 3:03,80 мин., а челната тройка допълниха норвежката Майкен Фала (3:06,87) и рускинята Юлия Белорукова (3:07,21). Антония Григорова се представи много слабо  и завърши 66-а от 68 състезателки. Холандската армада продължи пълната си доминация в бързото пързаляне с кънки. Световния шампион Келт Найс и Патрик Руст окупираха първите две места на 1500 м при мъжете. Найс е първият световен шампион, който успява да спечели и олимпийската титла в дисциплината. Той даде време 1:44,01 мин., което беше с 0,85 сек. по-бързо от сънародника му Руст. Ким Мин Сок зарадва домакините с бронз с изоставане от 0,92 сек. До този момент представителите на Холандия са спечелили осем от възможни 12 медала в бързото пързаляне с кънки на игрите в Пьонгчанг. Холандците са втори в класирането по медали с четири златни, четири сребърни и два бронзови. Ариана Фонтана спечели първият златен медал за Италия на игрите след триумф в шорттрека на 500 м. Китайките доминираха в дисциплината на последните четири олимпийски игри, но този път нито една представителка на азиатската държава не се класира за финала. 27-годишната италианка изпревари представителката на домакините Чой с фотофиниш. По-късно южнокорейката беше дисквалифицирана за препречване. Това позволи на холандката Яна ван Керхоф и канадката Ким Бутин да се качат на почетната стълбичка. Днес бяха раздадени първите отличия в най-новата дисциплина в кърлинга при смесените двойки. Шампион стана дуетът на Канада в състав Джон Морис и Кейтлин Лаус. Те победиха с 10:3 швейцарците Мартин Риос и Джени Перет. Руснаците Анастасия Бризгалова и Александър Крушелницкий грабнаха бронза след успех с 8:4 срещу Норвегия. ", "date": "2018.02.13", "title": "Триумф в женските шейни остави Германия начело в класирането по медали в Пьонгчанг"}
{"url": "https://www.dnevnik.bg/photos/2018/02/13/3128748_fotogaleriia_svetovnite_snimki_na_denia_-_13_fevruari/", "text": "Водопадът Хорсшу, заснет от канадската страна на Ниагарския водопад, Онтарио, Канада.", "date": "2018.02.13", "title": "Фотогалерия: Световните снимки на деня - 13 февруари 2018 г."}
