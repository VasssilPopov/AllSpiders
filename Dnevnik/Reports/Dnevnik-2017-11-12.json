{"url": "http://www.dnevnik.bg/sport/2017/11/12/3076660_hurvatiia_uzakoni_klasiraneto_si_na_svetovnoto/", "text": "Хърватия се класира на  световното първенство  след нулево равенство с Гърция във втория плейофен сблъсък между двата тима. След категоричния успех с 4:1 в Загреб в първата среща шахматистите подходиха доста по-лежерно и излязоха така, сякаш чакат 90-те минути да минат. Домакините от Гърция също не бяха много активни, а в целия двубой имаше само един точен удар, дошъл едва в 86-ата минута. Селекционерът на Хърватия Златко Далич заложи на всички звезди, с които разполага, но те нямаха никакво желание за игра. Лука Модрич и компания разчитаха на големия си опит, за да изкарат двубоя с минимум усилия. Въпреки че бяха подкрепяни от феновете на \"Йоргос Карайскакис\" в Пирея, домакините също не показаха, че искат да измият срама от  1:4 преди няколко дни . Най-чистото положения за Гърция беше отменен гол в края на мача. За пети път в историята си хърватите ще играят на световните финали. След дебюта си като самостоятелна страна през 1998 г., когато спечели трето място, тимът е пропуснал само шампионата в Южна Африка през 2010 г. За сметка на това след две поредни участия Гърция не успя да се класира. Тимът излезе от групите на последното световно в Бразилия. Два от тимовете от Зона Европа, които играят на плейофи вече са ясни – Хърватия и  Швейцария . В понеделник е реваншът между Италия и Швеция (0:1 от първия мач), а във вторник Ирландия срещу Дания (0:0).", "date": "2017.11.12", "title": "Хърватия узакони класирането си на световното първенство след нулево равенство с Гърция"}
{"url": "http://www.dnevnik.bg/photos/snimka_na_denia/2017/11/12/3076605_snimka_na_denia_nadal_poluchi_trofeia_za_nomer_1_prez/", "text": "Рафаел Надал получи днес трофея за първото място в света през сезона. Испанецът беше награден веднага след  , с който бяха открити финалите на АТП в Лондон. Надал спечели шест титли през 2017 г., включително две от Големия шлем - \"Ролан Гарос\" и US Open\". На 31 години той стана най-възрастният тенисист, който приключва сезона на върха в световната ранглиста. Световният номер 1 започва участието си в Лондон в понеделник с мач срещу Давид Гофен.", "date": "2017.11.12", "title": "Снимка на деня: Надал получи трофея за номер 1 през сезона"}
{"url": "http://www.dnevnik.bg/sport/2017/11/12/3076613_shveicariia_se_klasira_za_chetvurti_poreden_put_na/", "text": "Националният отбор на Швейцария се класира за  световното първенство по футбол в Русия  след втори много оспорван мач със Северна Ирландия. \"Кръстоносците\" надделяха с 1:0 в общия резултат, благодарение на  успеха си на \"Уиндзър парк\" в Белфаст  като гост преди няколко дни. Двубоят на \"Санкт Якоб парк\" в Базел предложи много битка и доста малко футболни достойнства. Тежкият терен, който беше календ и наводнен спомогна за ниското качество на играта. И двата отбора имаха няколко чисти положения да отбележат гол, но не се възползваха. За Швейцария със сериозни пропуски се отчетоха Харис Сеферович, Джердан Шакири и Блерим Джемайли. За северноирландците активни бяха Конър Уошингтън и Стюърт Далас. През първата част съперниците бяха предпазливи, но след почивката гостите от Северна Ирландия тръгнаха в предни позиции, за да търсят важния гол. Това доведе до доста празни пространства за футболистите на Владимир Петкович, но вратарят Макговърн се справи, а Сеферович пропусна най-чистото положение, стреляйки над вратата от пет метра. В самия край на мача Рикардо Родригес спаси швейцарците, избивайки от голлинията удар на Джони Еванс с глава. Швейцария се класира за четвърти пореден път на световно първенство и общо за 11-и в историята си. Най-доброто представяне на тима е четвъртфинал през 1934, 1938 и на домашното първенство през 1954 г. Северна Ирландия пропусна да се класира за първи път от 1986 г. насам. Тимът беше участник на Евро 2016 във Франция.", "date": "2017.11.12", "title": "Швейцария се класира за четвърти пореден път на световно първенство"}
{"url": "http://www.dnevnik.bg/bulgaria/2017/11/12/3076616_bejanci_sa_zadurjani_vuv_vlak_na_centralana_gara_v/", "text": "Във вагон на товарен влак на Централна гара в София са открити и задържани 29 чужди граждани - 14 жени, 6 деца и 9 мъже, съобщиха на брифинг тази вечер от МВР. По-рано \"Нова телевизия\" съобщи, че мигрантите са повече от 50 и се били качили на покрива на един от вагоните. От БДЖ са обяснили по-рано пред телевизията, че е било спряно напрежението в мрежата, за да бъдат задържани мигрантите. Блокирането на влака на гарата е причинило закъснения на над 10 пътнически влака с над час. Гарата е била пълна с чакащи пътници. Специализираната полицейска операция е предприета след сигнал на тел. 112 за хора със съмнително поведение, уточниха от полицията. По първоначални данни задържаните са граждани на Сирия, но са без документи за самоличност. Те са задържани в арестите на столични районни управления и са в добро здравословно състояние. Предстои да се установи дали са преминали нелегално границата, или са със статут у нас и са искали да напуснат страната. На брифинга тази вечер старши комисар Ивайло Иванов уточни, че от началото на годината има три случая на задържани във влак бежанци, предишни години те са били много повече. \"Благодарение на постигнат добър синхрон между МВР и БДЖ, от началото на тази година драстично намаляха подобни инциденти\", добави и Любомир Илиев от БДЖ.", "date": "2017.11.12", "title": "Бежанци са задържани във влак на Централана гара в София (обновена в 23.30 часа)"}
{"url": "http://www.dnevnik.bg/photos/2017/11/12/3076332_fotogaleriia_svetovnite_snimki_na_denia_-_11-12/", "text": "Земеделец суши чушки за чили в село в провинция Анхуей, Китай.", "date": "2017.11.12", "title": "Фотогалерия: Световните снимки на деня - 11-12 ноември 2017 г."}
{"url": "http://www.dnevnik.bg/citat_na_deniia/2017/11/12/3076614_citat_na_denia_rafa_imashe_poveche_gorivo_v_rezervoara/", "text": "Р Това заяви световният №2 Роджър Федерер, попитан дали съжалява, че не е успял да завърши сезона на върха. Швейцарецът говори на пресконференция след  победата срещу Джак Сок , с която беше даден стартът на финалите на АТП в Лондон. , допълни 36-годишният швейцарец. По думите му постижението на Надал е \"нещо много голямо\".  , допълни шесткратният шампион от финалите на АТП. Надал беше награден с трофея за №1 през сезона  веднага след мача на големия си съперник. На 31 години испанецът е най-възрастният тенисист, който завършва годината на върха в световната ранглиста. Федерер и Надал са фаворитите за трофея в Лондон  в компанията на трима дебютант и още трима играчи с общо четири участия в надпреварата. Евентуален финал между двамата е най-очакванията от специалистите и букмейкърите, след като през сезона си разделиха четирите трофея в Големия шлем и спечелиха пет от деветте турнира от сериите \"Мастърс\". Надал и Федерер вече изиграха четири мача през 2017 г., три от които бяха финали (Australian Open, Маями и Шанхай). Швейцарецът спечели всеки един от четирите и намали изоставането си в директните мачове с испанеца на 15:23.", "date": "2017.11.12", "title": "Цитат на деня: Рафа имаше повече гориво в резервоара от мен"}
{"url": "http://www.dnevnik.bg/sport/2017/11/12/3076608_s_dramatichna_pobeda_v_minsk_tenisistkite_na_sasht/", "text": "Тенисистките на САЩ спечелиха \"Фед къп\" след 17-годишно чакане. Американките се наложиха с 3:2 победи срещу Беларус във вълнуващ финал в Минск. За САЩ това е рекордно 18-о отличие в надпреварата. За последно отборът стана шампион през 2000 година след 5:0 срещу Испания, когато във финала играха Линдзи Дейвънпорт, Моника Селеш, Дженифър Каприати и Лиса Реймънд. След равенство 2:2 спорът за титлата беше решен от мач на двойки. В него Коко Вандеуей и Шелби Роджърс се наложиха с 6:3, 7:6 (3) срещу Арина Сабаленка и Александра Саснович. Денят започна с победа на Вандеуей със 7:6 (5), 6:1 срещу Сабаленка, която доближи САЩ на победа от титлата. След това шампионката от US Open Слоун Стивънс допусна обрат за 6:4, 1:6, 6:8 срещу Саснович и така се стигна до решителния мач на двойки. Беларус беше без голямата си звезда  Виктория Азаренка, която остана в Калифорния заради делото за попечителството на сина си .", "date": "2017.11.12", "title": "С драматична победа в Минск тенисистките на САЩ спечелиха \"Фед къп\" след 17-годишно чакане"}
{"url": "http://www.dnevnik.bg/sviat/2017/11/12/3076619_trus_ot_73_predizvika_razruha_i_vze_jertvi_v_irak_i/", "text": "Силно земетресение на границата между Ирак и Иран предизвика разрушения и взе жертви, сочат първоначалните съобщения. Според американския геофизичен институт епицентърът е на югозапад от град Халабджа на дълбочина от 25 км. Иракският институт определя магнитуд от 6.5, докато според този на САЩ той е бил от 7.3. Иранската държавна телевизия съобщава, че трусът е усетен в столицата Техеран и излъчва репортажи за разрушени села и поне 6 загинали. Водоснабдяването и електричеството към някои селища е прекъснато, към района са изпратени спастелни екипи. Съобщения, че земетресението е усетено идват от Ербил в Иракски Кюрдистан, от Диарбекир в Турция и дори от много части на Израел, Кувейт и Абу Даби. Халабджа е град с около 57 000 жители, а най-големият град, където трусът е усетен особено силно - Ербил, е с население от близо милион души. Американската скала за прогнозиране на щети и жертви показва 35% вероятност да са загинали до 1000 души, но и 22% трусът да е убил до 10 000 жители. Доларовият еквивалент на разрушенията е между 100 милиона (38%) и 1 милиард (33%).", "date": "2017.11.12", "title": "Трус от 7.3 предизвика разруха и взе жертви в Ирак и Иран"}
{"url": "http://www.dnevnik.bg/sport/2017/11/12/3076604_jivotut_na_naim_sjuleimanoglu_e_vun_ot_opasnost/", "text": "Оперираният по спешност Наим Сюлейманоглу е вън от опасност, съобщи лекуващият му лекар професор Ялчън Полат. Легендарният щангист  претърпя спешна операция в събота  заради мозъчен кръвоизлив, но вече е стабилизиран, уверяват от болницата в Истанбул. \"Смятам, че има подобрение от вчера. Той остава в интензивното отделение, продължаваме да следим състоянието му с повишено внимание, но кризата е преодоляна\", каза професор Полат. Операцията в събота е продължила около час и половина и тя се е наложила заради увеличаващ се отток в лявата част на мозъка. Хирургическата намеса беше извършена от един от най-добрите специалисти по неврохирургия в Турция професор Гьокхан Акдемир. \"Все още не можем да кажем дали ще се наложи нова операция, но засега се вижда подобрение. Следим ситуацията и се надяваме на най-доброто. Взехме решение за операция, защото трябваше да намалим налягането, което постоянно се увеличаваше и застрашаваше живота му\", обясни професор Акдемир. Бившият спортист  беше приет в болница на 25 септември по спешност  с диагноза чернодробна недостатъчност. Сюлейманоглу печели три поредни олимпийски титли - две в категория до 60 килограма (в Сеул през 1988 г. и Барселона през 1992 г.) и една в категория до 65 килограма (в Атланта през 1996 г.). Турският щангист има още редица впечатляващи постижения, сред които седем световни титли, два златни медала от европейски първенства и 46 поправки на световни рекорди. През 2009 г. Сюлейманоглу отново  имаше сериозни здравословни проблеми . Тогава той беше приет в болница заради проблеми с белите дробове, черния дроб и сърцето, което работеше с 40 процента от капацитета си.", "date": "2017.11.12", "title": "Животът на Наим Сюлейманоглу е вън от опасност"}
{"url": "http://www.dnevnik.bg/sport/2017/11/12/3076639_marokanski_futbolni_fenove_predizvikaha_bezredici_v/", "text": "Повече от 20 полицаи са ранени след сблъсъци с мароканци в центъра на Брюксел, съобщиха от пресцентъра на полицията в белгийската столица. Причината е празненства около  класирането на Мароко  за световното първенство по футбол, които са преминали в насилие. Националният тим на Мароко се класира на световни финали за първи път от 1998 г., а местното население в Брюксел отпразнува събитието. Феновете са излезли на централните улици в града, като има подпалена кола, а освен това са счупени прозорците на няколко магазина, които впоследствие са обрани, съобщиха от полицията. В Белгия има голяма мароканска колония, която представлява 4% от населението. По последни данни в страната живеят най-малко 430 хиляди души, родени в държавата от Северна Африка. Освен това много белгийци са с марокански корени. Видео в \"Туитър\" показва, че органите на реда използват специализирана техника и водни оръдия, за да разпръснат тълпата. Според полицията групата е била от около 300 души, а някои от тях са хвърляли камъни. Според информация на АФП ситуацията в града се е нормализирала около 21.30 ч. в събота. Министърът на вътрешните работи на Белгия Ян Ямбон осъди действията на хората, наричайки ги \"бунтовници\". Според него това е проява на \"ненужна агресия в центъра на Брюксел\". \"За да живеем заедно е нужно да се показва уважение, също така и към полицията, която е отдадена на това да има ред ден и нощ\", написа министърът в \"Туитър\". Инциденти имаше и в Холандия, където голяма група от марокански футболни фенове или хора от марокански произход са празнували по особено шумен начин. Насилие се е проявило и в Хага, като полицията в града съобщава, че са хвърляни различни предмети по униформени. В друг холандски град – Ротердам, мароканци, облечени в националните цветове червено и зелено са запалили факли, но до инциденти не се е стигнало. Бурна радост след класирането на националния отбор за финалите в Русия имаше и в Мароко – Маракеш, Казабланка и останалите големи градове. Мароко победи Кот д'Ивоар с 2:0 и завърши на първо място в своята група С от Зона Африка. За първи път в историята четири арабски тима се класираха едновременно на световно първенство. Освен африканските Мароко, Тунис и  Египет , другият е  Саудитска Арабия .", "date": "2017.11.12", "title": "Марокански футболни фенове предизвикаха безредици в Брюксел, има ранени полицаи"}
{"url": "http://www.dnevnik.bg/sviat/2017/11/12/3076640_donald_trump_nikoga_ne_bih_narekul_kim_chen-un_nisuk_i/", "text": "Защо Ким Чен-ун ме обижда, като ме нарича \"стар\", когато аз никога не бих го нарекъл \"нисък и дебел\"? А аз толкова се старая да бъда негов приятел - и може би някой ден това ще се случи!\" Това написа президентът на САЩ Доналд Тръмп в социалната мрежа \"Туитър\", съобщи Ройтерс\" Отговорът му е на вчерашния коментар за азиатската обиколка на Тръмп на външното министерство на Северна Корея, в който го нарече \"стар лунатик\", съобщи вестник \"Вашингтон поуст\". През септември, в телефонен разговор с южнокорейския президент Мун Дже-ин Тръмп  нарече Ким Чен Ун \"човекът ракета\" . В серия туитове от Ханой, Виетнам, предпоследен етап от 11-дневната му обиколка в Азия, Тръмп заклейми \"хейтърите и глупаците\", които критикуват усилията му да подобри отношенията с Русия, предаде \"Асошиейтед прес\", цитирана от БТА. \"Кога всички онези хейтъри и глупци ще проумеят, че да имаш добри отношения с Русия е добро нещо, а не лошо нещо. Искам да реша (проблема със) Северна Корея, Сирия, Украйна, тероризма и Русия може много да помогне\", написа Тръмп.", "date": "2017.11.12", "title": "Доналд Тръмп: Никога не бих нарекъл Ким Чен-ун нисък и дебел"}
{"url": "http://www.dnevnik.bg/sport/2017/11/12/3076642_kristiano_ronaldo_obiavi_rajdaneto_na_chetvurtoto_si/", "text": "Звездата на \"Реал\" (Мадрид)  Кристиано Роналдо  обяви, че е станал баща за четвърти път. Носителят на \"Златната топка\" публикува снимка от родилното отделение с половинката си Джорджина Родригес, минути след раждането на дъщеря си Алана Мартина. Той вече има три деца – синът му Кристианино се роди на 17 юни 2010 г. от сурогатна майка, чието име не беше съобщено. След поредица от спекулации и различни връзки на 10 юни 2017 г. португалецът обяви, че е баща и на близнаци. Тогава се родиха две бебета –  Ева и Матео , които също са от сурогатна майка, както и Кристиано-младши. Алана Мартина е първото дете на Роналдо, чиято майка е известна. На 19 юли тази година той обяви, че с Джорджина чакат дете. Подозренията, че 22-годишната Родригес е бременна, се появиха още преди финала на Шампионската лига с \"Ювентус\" и се увеличиха след поредица от снимки в социалните мрежи през последните месеци. \"Да, много съм щастлив\", каза португалецът в интервю за \"Ел Мундо\", попитан дали е щастлив, че ще отново ще стане баща. Роналдо и Родригес се появиха за пръв път заедно в публичното пространство в началото на годината, когато посетиха церемонията по връчването на годишните награди на ФИФА в Цюрих.", "date": "2017.11.12", "title": "Кристиано Роналдо обяви раждането на четвъртото си дете"}
{"url": "http://www.dnevnik.bg/sport/2017/11/12/3076398_sled_dulgo_chakane_zala_festivalna_otvori_vrati_kato/", "text": "След дълго чакане ремонтираната зала \"Фестивална\" отвори врати -  вече под името \"Асикс арена\" . Съоръжението, което ще се ползва основно за лека атлетика, беше модернизирано за 7 млн. лева. В присъствието на министър-председателя Бойко Борисов официалната част на церемонията премина в благодарности към него и правителството му за вложенията в спорта. Спортният министър Красен Кралев изтъкна, че по време на трите кабинета, оглавявани от Борисов, от 2009 г. насам са инвестирани над 300 млн. лева в спортна инфраструктура. Кралев, който е бивш състезател по лека атлетика, каза, че откриването на ремонтираната зала е сбъдната мечта. Президентът на българската федерация (БФЛА) Добромир Карамаринов заяви, че това е \"вълнуващ миг\". \"Помагайки за развитието на българската атлетика, вие помагате за развитието на балканската и европейската атлетика. Затова ви връчвам най-високия знак на европейската атлетика\", каза Карамаринов към Борисов и Кралев. На церемонията присъстваха и повечето водещи български атлети, сред които Ивет Лалова, Габриела Петрова и Тихомир Иванов. Поглед с надежда Кралев, Борисов и Карамаринов изразиха надежда, че залата ще даде възможност за развитие на много атлети. Премиерът акцентира, че предстои и ремонт на стадион \"Академик\", за който са предвидени 4 млн. лева, и така състезателите ще имат добри условия за подготовка. На събитието присъстваха много деца, като Кралев се обърна към родителите им с думите, че леката атлетика ще им се отплати, защото дори и да не станат звезди, децата ще израснат като прекрасни личности. Карамаринов посочи, че залата ще се използва за международни състезания. \"След ремонта капацитетът на залата е увеличен на 2270 седящи места с възможност да бъдат настанени до 6000 души за концерти и масови прояви. Инсталирано е най-модерно и качествено спортно оборудване – пълен комплект пособия за лека атлетика и писта с четири коридора от реномирания производител \"Мондо\". Обособени са ВИП ложа, помещения за администрация, персонал, отбори, съдии, делегати, допинг контрол и сектор за медиите. Осигурен е достъп за хора с увреждания както в състезателната зона, така и на трибуните\", посочиха от спортното министерство. По време на реконструкцията са въведени мерки за енергийна ефективност и изолация на стените и покрива, в резултат на което разходите за отопление и консумативи ще намалеят с 40%.  Освен основното си приложение за лека атлетика, залата е подходяща и за други спортове като футзал, гимнастика, танци, аеробика, бойни спортове, фитнес и др.  След много отлагане Заради лошото си състояние залата не беше използвана за лека атлетика от 2011 г.  Ремонтът ѝ започна на 11 февруари  2016 г. и по задание и договор с изпълнителя трябваше да завърши за 270 дни (около девет месеца). Оставката на предишния кабинет \"Борисов\" обаче доведе до забавяне. След това беше поставен нов срок от Кралев - март 2017 г. Това обаче не се случи и след като беше изпуснат лекоатлетическият сезон на закрито, откриването на залата отново се отложи. Когато залата вече беше готова, се изчакваше удобният момент за откриването ѝ. През юли беше представен  договорът с \"Асикс\", който е за шест години и ще носи по 100 хил. лева годишно . Изпълнителният директор на стопанисващата съоръжението \"Академика 2011\" Борис Тодоров посочи тогава, че със средствата от договора с \"Асикс\" плюс парите от наема на площи залата ще се самоиздържа. Според него това ще позволи да се предлагат по-добри и достъпни цени за тренировки. И добави, че заради енергийната ефективност разходите за отопление ще са много ниски. Той очаква съоръжението да е на печалба. Но уточни: \"Печалбата не е най-важното в случая. По-важен е социалният ефект.\"", "date": "2017.11.12", "title": "След дълго чакане зала \"Фестивална\" отвори врати като \"Асикс арена\""}
{"url": "http://www.dnevnik.bg/sport/2017/11/12/3076449_fotogaleriia_otkrivaneto_na_asiks_arena_-_nadejda_za/", "text": "Ремонтираната \"Асикс арена\", както вече се нарича зала \"Фестивална\",   и беше посрещната с вълнение от българската лека атлетика.", "date": "2017.11.12", "title": "Фотогалерия: Откриването на \"Асикс арена\" - надежда за атлетиката и благодарности към Борисов"}
{"url": "http://www.dnevnik.bg/sviat/2017/11/12/3076454_kmetut_na_london_poiska_ostavkata_na_boris_djonsun/", "text": "Кметът на Лондон Садик Хан призова британския външен министър Борис Джонсън да подаде оставка след поредица от гафове, които по думите му са обидили либийци, американци, испанци и други, предаде \"Ройтерс\", цитирана от БТА. Джонсън \"трябва да си върви\", заяви Хан в популярното политическо предаване на Андрю Мар по Би Би Си. Двамата са в задочен спор не от вчера, а и това не са първите призиви за оставката на Джонсън, за чието освобождаване премиерът Тереза Мей намекна по-рано през есента. Поводът тази седмица е непремерено изявление на външния министър относно задържана британска гражданка в Иран, което може да утежни присъдата й. Заради него и лидерът на лейбъристите Джереми Корбин вчера призова Мей да уволни Джонсън, припомня Българското национално радио. Корбин обвини Джонсън, че вреди на Великобритания и излага на риск нейни граждани. По-рано този месец външният министър заяви, че британската гражданка, която прекара последните 18 месеца в ирански затвор, е обучавала журналисти. Назанин Загари-Ратклиф беше в Иран на посещение при роднини с дъщеря си. Тя беше арестувана при опит да се качи на самолета. Семейството й, включително съпругът й Ричард Ратклиф, беше изключително недоволно от коментарите на Джонсън, които според тях са неоснователни и излагат арестуваната на допълнителна опасност. Изявленията на Корбин и Хан засилват натиска над Тереза Мей да уволни Джонсън, чиято политическа съдба виси на косъм, докато иранският съд решава дали да увеличи срока на присъдата на Загари-Ратклиф, отбелязва в. \"Индипендънт\". Джонсън е на прицел и в собствената му Консервативна партия за прекалено крайните му изявления в подкрепа на Брекзит.", "date": "2017.11.12", "title": "Кметът на Лондон поиска оставката на Борис Джонсън"}
{"url": "http://www.dnevnik.bg/sport/2017/11/12/3076244_koreiski_tenisist_specheli_purvite_mladejki_finali_na/", "text": "Кореецът Хьон Чун е първият победител в младежките финали на АТП. Във финала той се наложи с 3:4 (5), 4:3 (2), 4:2, 4:2 срещу руснака Андрей Рубльов. Турнирът в Милано, събиращ най-добре представилите се тенисисти до 21 години през сезона, се игра при нови правила. С тях АТП тества няколко промени, целящи да направят мачовете по-кратки и удобни за телевизиите. Главното нововъведение е намаляване на нужните геймове за спечелване на сет от шест на четири. Форматът е три от пет сета, а тайбрекът влиза в действие при 3:3. Преди ден  участниците във финалите на АТП в Лондон се обявиха против въвеждането на повечето нови правила . Чун се представи много силно в Милано, като спечели всичките си пет мача. В първия сет пробиви нямаше, благодарение на това, че в четвъртия гейм кореецът се спаси след 0:40. В тайбрека Рубльов се представи по-добре и спечели. Руснакът взе предимство във втория сет с ранен пробив. В последния възможен момент кореецът върна пробива и изравни за 4:4 и постави основите на обрата в мача. В тайбрека той спечели убедително със 7:2. Чун проби още в началото на третия сет, но съперникът му изравни за 2:2. Веднага след това кореецът направи нов пробив, който го отведе към успеха в сета. Той си откри път към титлата с нов ранен пробив в четвъртия сет и се възползва, за да спечели с 4:2. В неделя в Лондон започват финалите на АТП. Българският тенисист Григор Димитров ще изиграе първия си мач в понеделник, когато излиза срещу Доминик Тийм.", "date": "2017.11.12", "title": "Корейски тенисист спечели първите младежки финали на АТП"}
{"url": "http://www.dnevnik.bg/politika/2017/11/12/3075860_gerb_se_subira_na_kongres_na_koito_ne_se_ochakvat/", "text": "Управляващата партия ГЕРБ ще има конгрес на 26 ноември в Интер Експо Център в София. Очакват се 1200 делегати. Половината от тях са избрани по право – всички депутати, кметове, евродепутати, а останалите ще се избират от структурите в страната. В дневния ред на конгреса е предвиден избор на председател на партията и негови заместници, както и на Изпълнителната комисия на ГЕРБ. Очаквано, няма други кандидати да оглавят партията, освен премиера Бойко Борисов, който е начело от създаването й през декември 20106 г. Не се очакват и промени сред заместниците му, който са Цветан Цветанов и кметовете на София – Йорданка Фандъкова и на Бургас – Димитър Николов, и дори в комисията. От ГЕРБ все пак не изключиха възможността за промени в ръководния орган на партията, тъй като все още \"не се е чула тежката дума на Борисов\" Конгресът е редовен отчетно-изборен конгрес, който според устава на ГЕРБ, се нарича Национално събрание и се свиква най-малко веднъж на четири години с решение на Изпълнителната комисия. Отчетът по всяка вероятност ще бъде прочетен от Цветанов. Предвидено е да се приеме декларация, че ГЕРБ няма да се коалира с БСП,  както се зарече Борисов  преди седмица. Очаква се конгресът да послужи за начало на подготовката за местни избори, които трябва да са през есента на 2019 г.", "date": "2017.11.12", "title": "ГЕРБ се събира на конгрес, на който не се очакват изненади"}
{"url": "http://www.dnevnik.bg/skorost/2017/11/12/3075651_folksvagen_i_mercedes_sa_nai-tursenite_avtomobili/", "text": "Фолксваген\" и \"Мерцедес\" са най-търсените автомобили втора ръка в България през тази година, показват данните за регистрациите на КАТ до края на октомври. Моделите на концерна от Волфсбруг са предпочетени от 27 895 купувачи, докато с лукс от Щутгарт са решили да се поглезят 22 790 българи. Новорегистрираните употребявани опели са 18 532. Следват почитателите на германския лукс предлаган от \"Ауди\" (14 437 внесени коли втора ръка) и БМВ (13 580). Купувачите на употребявани автомобили \"Пежо\" са 10 970, на \"Форд\" 10 334, а на \"Тойота\" 9860. Челната десетка на най-предпочитаните коли втора ръка се допълва от \"Рено\" с 8309 и \"Ситроен\" с 6531. Както \"Дневник\" вече писа , общо употребяваните автомобили нов внос са над 306 000. Купените чисто нови са едва 36 871. Поглед към статистиката за всички регистрирани коли в страната показва малко по-различна картина за предпочитаните сред българите марки. Най-популярни пак са \"Фолксвагените\", като в масивите на Пътна полиция присъстват 466 989 от тях. Втората по популярност марка обаче e \"Опел\" с 378 575 регистрации. Следват \"Мерцедес\" с 280 228 и \"Рено\" 221 133. Сред любимите марки на българите попадат още \"Форд\" (214 780), \"Пежо\" (184 669), \"Ауди\" (171 134), БМВ (143 399), \"Фиат\" (123 611) и \"Тойота\" (105 503). Това, което е притеснително, е, че за шест от десетте най-популярни автомобилни марки в България най-голяма част от автомобилите са във възрастовата група над 20 години, а за останалите четири - между 15 и 20 години. Като цяло произведени преди 1997 година са 1 387 884 от всички превозни средства в страната (виж графиката). Ако става дума за предпочитаните нови автомобили, класацията придобива съвсем различен вид, като лидер е \"Дачия\", следват \"Рено\", КИА, \"Тойота\", \"Шкода\", \"Пежо\", \"Форд\", \"Фолксваген\", \"Нисан\" и \"Опел\".", "date": "2017.11.12", "title": "\"Фолксваген\" и \"Мерцедес\" са най-търсените автомобили втора ръка в България през годината"}
{"url": "http://www.dnevnik.bg/zdrave/2017/11/12/3076247_vutreshniiat_chasovnik_na_choveka_opredelia_s_kakvo/", "text": "Учени от Британския медицински научен съвет по молекулярна биология установиха изненадваща закономерност между темпото, с което заздравяват раните и времето от денонощието, по което са нанесени. След многобройни наблюдения на пациенти, изследователите открили, че изгаряния или порязвания, направени през нощта, заздравяват двойно по-бавно, отколкото раните, получени през деня. Обяснението е в биологичния или вътрешния часовник на хората, пише \"Ройтерс\". Науката за биологичния часовник (хронобиология) е сравнително ново научно направление, което тази година получи широко внимание с  Нобеловия приз за тримата пионери, положили основата му . Те доказват, че работата на човешкото тяло се води от собствен вътрешен механизъм, който е заложен в гените и е в унисон със смяната на светлата и тъмната част от денонощието. С новото британско проучване се оказва, че той влияе дори и на регенеративните способности на кожата. Изгаряния и наранявания, получени през деня, заздравяват с 60% по-бързо, отколкото сходни рани, нанесени през нощта, изчисляват от държавната лаборатория по молекулярна биология на Великобритания. В единия случай - раните, получени между 8 ч. сутринта и 20 ч. вечерта - зараствали за средно 17 дена, а получените в останалите тъмни часове от денонощието - за 28 дни. Причината за драстичната разлика е в това, че през деня клетките, които се насочват към мястото да помагат, са много по-бързи отколкото през нощта и освен това се натрупва много повече колаген (основният структурен протеин на кожата). Телата ни вероятно са еволюирали да са по-мобилизирани срещу наранявания през активната част от денонощието, защото точно тогава те възникват по-често, пояснява ръководителят на научния екип проф. Джон Онийл. Откиритието е важно, защото може да даде нови насоки в лечението на рани и оптималното време за него, но също и защото очертава ясна времева рамка за това кога е най-препоръчително да се правят хирургически операции, смятат изследователите.", "date": "2017.11.12", "title": "Вътрешният часовник на човека определя с какво темпо заздравяват раните му, установиха учени"}
{"url": "http://www.dnevnik.bg/photos/2017/11/12/3073253_fotogaleriia_italianskata_princesa_koiato_svurza/", "text": "На 25 октомври 1930 г. най-голямата дъщеря на италианския крал Виктор Емануил III Джована Савойска се жени за цар Борис III. Събитието е на прага на конфликт с Ватикана, тъй като принцеса Джованна е католичка. Конфликтът е решен от апостолическия нунций в София монсеньор Анджело Ронкали (бъдещия папа Йоан XXIII), който е бил изключително близък на царското семзейство.Венчавката /на снимката/ по католическата традиция е извършена в базиликата \"Свети Франциск\" в италианския град Асизи на 25 окткомври 1930. Присъства цялото българско правителство.", "date": "2017.11.12", "title": "Фотогалерия: Италианската принцеса, която свърза живота си с България"}
{"url": "http://www.dnevnik.bg/zelen/nauka_i_tehnologii/2017/11/12/3076182_jupiter_i_venera_shte_se_sreshtnat_v_iarko_suedinenie/", "text": "Двете най-ярки планети на небосклона - Юпитер и Венера, ще се срещнат утре сутрин, образувайки астрономически феномен, известен като \"съединение на планетите\". Той ще може да се наблюдава между 6.15 ч. и развиделяване над източния небосклон, разказа пред агенция \"Фокус\" Пенчо Маркишки от Института по астрономия с Национална астрономическа обсерватория при Българска академия на науките. \"Това е видимо сближаване, което обаче е голяма атракция на небето, тъй като това са ярки обекти и хората, които са под открито небе рано сутрин могат ги видят с невъоръжено око, ниско над източния хоризонт\", коментира Маркишки. Явлението е известно и като \"зодиакална светлина\" и нерядко става причина за съобщения за НЛО, добавя астрономът. \"Били сме свидетели на такива разкази – за НЛО, за неидентифицирани летящи обекти, за някакви други аномалии в небето. Всъщност става дума за тези две планети, които се наблюдават във видима близост.\" Следващото съединение на двете планети ще е през 2019 г.", "date": "2017.11.12", "title": "Юпитер и Венера ще се срещнат в ярко \"съединение на планетите\" в понеделник сутрин"}
{"url": "http://www.dnevnik.bg/photos/snimka_na_denia/2017/11/12/3076207_snimka_na_denia_da_praznuvash_s_elenite_na_diado_koleda/", "text": "Скиорката Петра Влъхова сбъдна мечтата на всяко дете. Словачката   за Световната купа във финландския зимен курорт Леви, а после отпразнува успеха си с Дядо Коледа и неговите северни елени. Леви се намира в провинция Лапландия, само на 170 км от северния полярен кръг. Традиционно победителката при жените става кръстница на един северен елен. Влъхова обаче беше толкова развълнувана от успеха, че не можа да измисли име.", "date": "2017.11.12", "title": "Снимка на деня: Да празнуваш с елените на Дядо Коледа"}
{"url": "http://www.dnevnik.bg/zelen/2017/11/12/3075849_postanovka_otvejda_pri_horata_koito_razdeliat/", "text": "Съвместният проект на студио за документален театър VOX POPULI и екологично сдружение \"За Земята\" – пърформансът \"Което остава\" е посветен на клошарите или хората, които събират отпадъци разделно и ги връщат в пунктове за вторични суровини. Инициаторите ги наричат рециклаторите в София  Нестандартният спектакъл на открито ще разходи зрителите по няколко емблематични софийски улици, за да им разкрие един паралелен живот в града. Или запознаване с хората, които разделят ръчно отпадъците ни и ги връщат в пунктовете за вторични суровини.  Това е и първата премиера, с която ще се открие официално модулът В/ХОД навън – документалния пърформанс \"Което остава\". Датата е 14 ноември, вторник, началото е в 19.30 ч.  Съвместният проект на студио за документален театър VOX POPULI и екологично сдружение \"За Земята\" ще предложи на зрителите един необичаен сценичен формат, т.нар. театър променада. С начална точка на обиколката – фоайето на център за култура и дебат \"Червената къща\".  Екипът на представлението ще потопи гостите в едно сюреалистично изживяване-пътешествие между три знакови софийски улици, за да ги направи свидетели на ситуации от паралелен живот на града, разказват организаторите. Пред паметните плочи, контейнерите за боклук, графитите и невидимите скривалища проговарят хората, които се грижат за онова, \"което остава\". Проектът с режисьор Неда Соколовска е фокусиран върху социално значими теми и маргинални общности, останали встрани от медийното внимание и гражданския диспут. \"Което остава\" е за онези хиляди хора, които ежедневно събират разделно отпадъците на града  предават ги в пунктовете за изкупуване и по този начин прехранват себе си и семействата си. В представлението участват Петко Каменов, Пламена Пенчева, Георги Налджиев, Стойка Стефанова. Входът за събитието е свободен, като публиката ще може да направи дарение по избор, като така подпомогне дейността и каузите на \"За Земята\". Поради спецификата на спектакъла, максимумът от зрители, които могат да го видят за 15 души и става с предварителна резервация на  vox.pop.doc@gmail.com  ", "date": "2017.11.12", "title": "Постановка отвежда при хората, които разделят отпадъците на града"}
{"url": "http://www.dnevnik.bg/sport/2017/11/12/3076225_tenis_shouto_v_london_zapochva_s_edin_goliam_favorit_i/", "text": "С двубой между носителя на рекордните шест титли Роджър Федерер и  сензационния финалист Джак Сок  днес започва последният голям турнир в мъжкия тенис - финалите на АТП. За девета поредна година осемте най-добри през сезона си дават среща в зала \"О2\" в Лондон, а за пръв път в историята на турнира ще има български участник - Григор Димитров.  След един неочакван и вълнуващ сезон, белязан от ренесанса на Федерер и Рафаел Надал и отстъплението на Анди Мъри и Новак Джокович, надпреварата в английската столица събра много нови и непознати на тази сцена лица, които малцина са очаквали да стигнат до Лондон. Димитров е един от тримата дебютанти заедно със Сок и Александър Зверев. За дебютант до голяма степен може да бъде считан и Давид Гофен, който миналата година изигра един мач като резерва на мястото на контузилия се Гаел Монфис. Доминик Тийм също ще участва за втори път след 2016 г., а за шампиона от US Open 2014 Марин Чилич това ще е трета поява в зала \"О2\". В компанията на шестима тенисисти с общо четири участия във финалите на АТП Федерер и Надал влизат като абсолютни фаворити за трофея. 36-годишният швейцарец и 31-годишният испанец направиха паметно завръщане тази година, като разделиха четирите трофея в Големия шлем, спечелиха пет от деветте турнира от сериите \"Мастърс 1000\" и окупираха първите две места в световната ранглиста. Неяснотата около физическото състояние на Надал и традиционно неубедителното му представяне в този турнир обаче може да направи надпреварата много по-непредвидима от очакваното. Димитров, Зверев, Тийм, Чилич, Гофен и Сок са готови да се възползват от ситуацията. Големият въпрос обаче е може ли някой да се противопостави на Федерер.  Група \"Борис Бекер\"  Федерер е безспорният фаворит както за първото място в тази група, така и за трофея в Лондон. 36-годишният швейцарец, който е рекордьор по титли от този турнир, ще участва за 15-и път (което също е рекорд). Той е единственият от тазгодишните участници, печелил финалите на АТП. \"Страхотно е да се завърна тук, след като през миналата година нямах възможност да участвам. В началото на сезона целта ми беше да се изкача някъде около осмото място в ранглистата преди \"Уимбълдън\". Спечелването на Australian Open ме постави в отлична позиция\", каза Федерер. Той имаше 14 поредни участия във финалите на АТП, преди контузия да спре серията му през 2016 г. Швейцарският ветеран прави паметен сезон, в който увеличи трофеите си от Големия шлем на 19, спечели три турнира от сериите \"Мастърс\", включително златен дубъл \"Индиън Уелс - Маями\", и загуби едва четири мача при 49 победи. Федерер има 12 победи в 15 мача срещу съперниците си в група \"Борис Бекер\" - Зверев, Чилич и Сок. През тази година Маестрото има 32 победи в 35 мача на твърди кортове, пет победи в петте си двубоя в зала и 11 победи в 12-те си сблъсъка с тенисисти от топ 10. Единствената му загуба дойде срещу Зверев във финала на мастърса в Монреал. 20-годишният представител на Германия изглежда най-сериозната заплаха за Федерер в груповата фаза. Той направи страхотен пробив този сезон, като спечели две титли от сериите \"Мастърс\" и общо пет трофея и се изкачи до №3 в света. Букмейкърите поставят Зверев трети в списъка с фаворити след Федерер и Надал. Представянето му през сезона доказа, че той е способен да постигне нещо значимо в Лондон. И може би единствен извън Надал (ако е здрав), който може да хвърли ръкавиците към Федерер. Чилич е най-опитният играч извън двамата големи, но специалистите са скептично настроени към неговите шансове. Хърватинът има едва две победи в 14-те си мача срещу Федерер (1:7), Зверев (1:3) и Сок (0:2), а статистиката му в предишните му две участия в Лондон показва една победа и пет поражения. Групата дава шансове на Чилич да прескочи за пръв път груповата фаза. За целта обаче хърватинът на всяка цена трябва да победи Зверев в първия си двубой. Много е вероятно този двубой да се окаже решаващ за развръзката в групата. За Джак Сок самото класиране в Лондон е изумително постижение. Той беше на път да отпадне още в първия кръг на мастърса в Париж, но се измъкна и впоследствие стигна до титлата, за да хване последния влак за английската столица. На хартия той изглежда обречен, но самочувствието от триумфа в последния мастърс може да го превърне в опасен съперник. \"Той имаше невероятна седмица в Париж. Джак е уверен и обича голямата сцена. Знам отлично това от добрия мач, който направихме в Индиън Уелс. Очаквам един труден двубой\", коментира Федерер в навечерието на турнира. Група \"Пийт Сампрас\" Ако всичко с Надал беше наред, едва ли щеше да има големи съмнения кой ще спечели първото място в тази група. Той обаче получи контузия в коляното, която го принуди да се оттегли преди двубоя му с Филип Крайнович от четвъртфиналите на мастърса в Париж. Участието на Надал във финалите на АТП беше под въпрос, но той все пак пристигна в Лондон. \"Щом съм тук, намерението ми е да играя. Така се чувствам днес. Не мога да предскажа какво ще се случи в следващите два дни. Ако се случи нещо негативно, трябва да го приемеш и да се прибереш у дома. Но плановете ми са да играя тук и да дам всичко от себе си\", каза Надал. Той заяви, че оттеглянето му от турнира в Париж не е било превантивна мярка с мисъл за финалите в Лондон. \"Оттеглих се, защото не можех да продължа. Ясно е, че за няколко дни е трудно да се излекува една травма, и е нормално коляното да ме притеснява. Но се надявам да се справя с проблема и да се състезавам на най-високо ниво\", допълни носителят на 16 титли от Големия шлем. В допълнение към травмата в коляното и големия брой мачове през сезона (77) Надал по традиция не се представя добре във финалите. Това остава единственото голямо отличие, което липсва в бляскавата му колекция. В досегашните си седем участия в турнира той само два пъти стигна до финалния мач - през 2010 и 2013 г. Това определено дава шанс на останалите трима в групата - Димитров, Тийм и Гофен. Според специалистите и букмейкърите българският тенисист е най-голямата заплаха за лидера в световната ранглиста. Димитров има цели десет загуби в 11-те си мача срещу Надал. Той обаче традиционно създава много трудности на испанеца, което се видя и в трите им мача този сезон.  Българинът има отрицателен баланс и срещу Тийм - една победа и две загуби. Австриецът обаче има най-лошия баланс в зала сред всички финалисти, а освен това определено не се намира в добра форма. Той спечели само два мача в петте турнира, откакто отпадна в осминафиналите на US Open. Тийм записа шест загуби в последните си осем мача и при него умората видимо натежава в края на сезона. За поредна година той изигра огромен брой турнири - 26, с девет повече от Надал, шест повече от Димитров и два повече от Гофен. Белгиецът на свой ред е сред най-силно играещите в зала тенисисти. Той има най-много мачове на закрито този сезон сред всички участници в Лондон - 23, в които записа 17 победи. В кариерата си има 56 спечелени от 85 изиграни срещу на закрито. Гофен обаче също показва колебания в последните седмици. Oткакто спечели титлата в Токио, той допусна загуби от Жил Симон в първия си мач в Шанхай, от Стефанос Циципас на четвъртфиналите в Антверпен и от Жюлиен Бенето във втория си двубой в Париж. Kакво трябва да знаем за турнира Финалите на АТП в Лондон са най-големият турнир в мъжкия тенис извън четирите надпревари от Големия шлем. Това беше и единственото индивидуално състезание с групова фаза преди създаването на новия турнир за млади играчи Next Gen. Осемте тенисисти, спечелили най-много точки през годината, са разделени в две групи. Мачовете от груповата фаза ще се изиграят от 12 до 17 ноември. Първите двама от всяка група се класират за полуфиналите, които са в събота (18 ноември). Финалът е в неделя (19 ноември). При равен брой победи между двамата играчи в групите се гледа резултатът в директния мач. Ако има трима тенисисти с еднакъв брой спечелени срещи, се гледат следните показатели: 1. съотношение в сетовете; 2. геймово съотношение; 3. статистиката в мачовете помежду им; 4. класирането в ранглистата. Финалите на АТП се провеждат в зала \"О2\" от 2009 г. С капацитет от 17 800 седящи места това е втората най-голяма тенис арена в света след централния корт на US Open \"Артър Аш\" (23 200). Откакто турнирът се премести от Шанхай в Лондон, само четирима са печелили титлата - Николай Давиденко (2009 г.), Федерер (2010 и 2011 г.), Джокович (2012 - 2015 г.) и Мъри (2016 г.). Миналата година мачовете са били наблюдавани на живо от общо 252 481 зрители. Общият броят на зрителите в предишните осем издания на надпреварата в Лондон е 2.06 милиона. Точки и награден фонд За всяка победа в груповата фаза тенисистите печелят по 200 точки за световната ранглиста. Класирането за финал носи допълнителни 400 точки, а успех в мача за титлата - още 500 точки. Максималният брой точки, които може да спечели шампионът в индивидуалния турнир, е 1500. Наградният фонд на турнира е 8 милиона щатски долара. Всеки участник получава 191 хиляди долара, ако изиграе и трите си мача в груповата фаза. Всяка победа в групата носи по още 191 хиляди. При победа в полуфиналите се прибавят 585 хиляди, а при триумф в битката за трофея - още 1.2 милиона. Максималната сума, с която може да си тръгне шампионът, е 2.56 млн. долара. Програмата за първия кръг  Хенри Континен/Джон Пиърс - Раян Харисън/Майкъл Винъс (от 14.00 ч.) Роджър Федерер - Джак Сок (най-рано в 16.00 ч.) Жан-Жулиен Ройер/Хория Текау - Пиер-Юг Ербер/Никола Маю (от 20.00 ч.) Александър Зверев - Марин Чилич (най-рано в 22.00 ч.) Джейми Мъри/Бруно Соареш - Боб Браян/Майк Браян (от 14.00 ч.) Доминик Тийм - Григор Димитров (най-рано в 16.00 ч.) Лукаш Кубот/Марсело Мело - Иван Додиг/Марсел Гранойерс (от 20.00 ч.) Рафаел Надал - Давид Гофен (най-рано в 22.00 ч.)", "date": "2017.11.12", "title": "Тенис шоуто в Лондон започва с един голям фаворит и много нови лица"}
{"url": "http://www.dnevnik.bg/sport/2017/11/12/3076338_ispaniia_razgromi_kosta_rika_v_kontrolna_sreshta_v/", "text": "Националният тим на Испания продължава със силните си изяви под ръководоството на селекционера Хулен Лопетеги и спечели за 12-и път в 15 мача. Иберийците се наложиха с 5:0 над друг участник на  световното първенство  в  Коста Рика . Успехът дойде доста лесно за испанците, които можеха да спечелят и по-убедително. С основна заслуга беше Давид Силва, който вкара два гола и подаде за още два. Лопетеги избра схема с постоянна смяна на местата, атаката водеше Алваро Мората, но зад него голяма свобода имаха Силва, Иниеста и Иско. Още в 6-ата минута Испания откри след първата си опасност. Давид Силва проби отдясно и центрира успоредно на голлинията, Мората и Иско се разминаха с топката, но с плътен шут Жорди Алба я прати в мрежата – 1:0. Отново Силва беше в основата на второто попадение в 23-ата минута. Той направи двойно подаване с Иниеста, центрира към Мората и макар, че първоначално имаше намеса на вратаря, нападателят на испанците се разписа. В началото на втората част испанците вдигнаха оборотите и за четири минути вкараха нови два гола чрез Давид Силва. Отбраната на костариканците често грешеше по елементарен начин, а в 51-ата минута трима в бяло не успяха да изчистят, с което подариха топката на Силва. С удар с десния крак халфът на  \"Манчестър сити\"  вкара за 3:0. В 55-ата минута Силва сам изработи второто си попадение. Той открадна топката с шпагат от краката на Браян Овиедо, влезе в наказателното поле и с удар с левия крак се разписа отново. Крайното 5:0 оформи ветеранът Андрес Иниеста, който също ознаменува силния си мач с гол. Халфът на \"Барселона\" получи хубав мес между линиите от Марк Бартра, пое топката зад центъра и напредна до дъгата на наказателното поле, откъдето със силен шут в долния десен ъгъл направи Карвахал безпомощен за пети път. На 14 ноември в Санкт Петербург Испания се изправя срещу  Русия  в друг приятелски мач.", "date": "2017.11.12", "title": "Испания разгроми Коста Рика в контролна среща в Малага"}
{"url": "http://www.dnevnik.bg/photos/2017/11/12/3072797_fotogaleriia_an_hatauei_na_35_g/", "text": "Американската актриса Ан Жаклин Хатауей днес навършва 35 години. Родена е на 12 ноември 1982 г. в Ню Йорк, но израства в Ню Джърси.", "date": "2017.11.12", "title": "Фотогалерия: Ан Хатауей на 35 г."}
{"url": "http://www.dnevnik.bg/razvlechenie/2017/11/12/3076177_buena_vista_social_club_kazvat_sbogom_s_dokumentalen/", "text": "Любимият на милиони кубински оркестър Buena Vista Social Club казва \"сбогом\" на почитателите си чрез документален филм близо 20 години, след като едноименната лента на Вим Вендерс ги направи световен феномен. \"Buena Vista Social Club: Adios\" на номинираната за \"Оскар\" режисьорка Люси Уокър документира прощалното турне на групата, което мина и през България, и ще бъде показан на \"Киномания\", съобщават оттам. Прожекцията е на 19-ти от 19 ч. в Зала 1 на НДК. Зрителите видят Омара Портуондо, Барбарито Торес, Мануел \"Гуахиро\" Мирабал, Елиадес Очоа, Хесус \"Агуахе\" Рамос плюс архивни кадри с покойните членове на Buena Vista Компай Сегундо, Ибрахим Ферер, Рубен Гонсалес. Филмът е акцент в музикалната програма на фестивала, който продължава от 16 до 30 ноември. В нея ще бъде показан още документалният \"Да преследваш Джон Колтрейн\" за легендата на джаза. Той ще бъде показан също на 19 ноември от 11:30 ч. в кино \"Люмиер Лидл\". \"Джанго\", който откри \"Берлинале\" тази година, е друга музикална спирка на киномаратона, посветена на борбата на популярния джаз китарист и композитор Джанго Райнхард в окупираната от фашистите Франция през 1943 г. Филмът на френския режисьор и сценарист Етиен Комар е игрален, с участито на Реда Катеб, Сесил дьо Франс, Беата Паля, БимБам Мерстайн, Габриел Мирет, Алекс Брендемюл. Той ще бъде показан на 28 ноември от 20:45 ч. в \"Люмиер\". Биографии на Ела Фицджералд, Далида, Нина Симоун, игрален филм за Ню Орлиънс и документален за първия и единствен поп фестивал в Монтерей - с Джанис Джоплин, Саймън и Гарфънкел и други, допълват музикалните филми на \"Киномания\". Цялата програма на фестивала може да бъде намерена на  неговия сайт , откъдето могат да се направят и онлайн резервации за билети.", "date": "2017.11.12", "title": "Buena Vista Social Club казват \"сбогом\" с документален филм"}
{"url": "http://www.dnevnik.bg/sport/2017/11/12/3076345_igrach_na_leikurs_stana_nai-mladiia_v_nba_s/", "text": "Плеймейкърът на \"Лос Анджелос лейкърс\" Лонзо Бол стана най-младия играч в историята на  НБА , който записва трипъл-дабъл. Гардът, който е за първа година в Лигата и беше избран под №2 в драфта, завърши с 19 точки, 13 асистенции и 12 борби при загубата на тима си от \"Милуоки Бъкс\" с 90:98. Бол е на 20 години и 15 дни и подобрява само с пет дни върховото постижение на Леброн Джеймс, поставено на 19 януари 2005 г., когато крилото беше на 20 години и 20 дни. В \"Харис Брадли сентър\" в Милуоки, домакините поведоха в първата четвърт, която завърши 24:17, а преди почивката разликата беше само две точки. След силна трета четвърт за \"елените\" разликата набъбна на 10 и за \"езерняците\" вече беше трудно да се върнат в двубпя. Янис Андетокунбо завърши с дабъл-дабъл – 33 точки и 15 борби, а силно от пейката се включи Малкълм Брогдън с 16 точки. Крис Мидълтън вкара 13, а в домакинския си дебют за \"Бъкс\" Ерик Бледсоу добави 11. \"Хюстън рокетс\" запази лидерската си позиция в Западната конференция с победа 111:96 над \"Мемфис гризлис\". Това е десети успех от 13 мача за \"ракетите\". Джеймс Хардън  завърши с 38 точки и осем асистенции, от които шест тройки. В трети пореден мач гардът премина границата от 30 точки. Ерик Гордън допринесе с 26 точки за победата. Шампионът в НБА \"Голдън стейт уориърс\" победи със 135:114 гостуващия \"Филаделфия 76ърс\" и също записа 10-и успех от началото на сезона. Кевин Дюрант се завърна след травма на крака и беше на ниво, като завърши с 29 точки. Клей Томпсън вкара 23 точки, а Стеф Къри се отчете с 22 и девет асистенции. Плеймейкърът на шампионите вече има повече от 4000 асистенции в кариерата си. Дабъл-Дабъл записа Дреймънд Грийн – 10 точки, 10 борби, седем асистенции и пет чадъра. За \"Филаделфия\" най-резултатен беше Джей Джей Редик, който вкара 17 точки. В друг интересен мач \"Кливланд кавалиърс\" се наложи със 111:104 над \"Далас маверикс\". Кевин Лав записа деветия си дабъл-дабъл с 29 точки и 15 борби, а с двойни показатели беше и Леброн Джеймс. Звездата на \"кавалерите\" вкара 17 и взе 10 борби, 17 добави и Джей Ар Смит. Това беше шеста победа за \"Кливланд\" през сезона, но тимът продължава да редува победи и загуби. За \"Ню Орлийнс пеликанс\" Демаркъс Къзънс завърши с 35 точки и 15 борби, а Антъни Дейвис добави 25 точки и 10 борби за победата със 111:103 над \"Лос Анджелис клипърс\".", "date": "2017.11.12", "title": "Играч на \"Лейкърс\" стана най-младия в НБА с \"трипъл-дабъл\""}
{"url": "http://www.dnevnik.bg/photos/2017/11/12/3076281_snimka_na_denia_hiliadi_na_protest_v_barselona/", "text": "Повече от 750 000 души излязоха снощи по улиците на Барселона с искане от ареста да бъдат освободени задържани каталунски министри. Участниците се обявиха за освобождаването на лидерите им, които са заплашени от 30 години затвор за сепаратизъм и злоупотреба с държавни средства.", "date": "2017.11.12", "title": "Снимка на деня: Хиляди на протест в Барселона"}
{"url": "http://www.dnevnik.bg/sport/2017/11/12/3076357_pireli_moje_da_uvelichi_tipovete_gumi_vuv_formula_1_ot/", "text": "Доставчикът на гуми във Формула 1  \"Пирели\"  обмисля сериозни промени за сезон 2018. От италианската компания обсъждат да увеличат типа на гуми за сух асфалт от пет на осем, за да предоставят по-голяма гъвкавост на различните отбори при избора на стратегия. Решението ще бъде взето след края на последния тест на гуми, който ще се проведе следващия уикенд на  пистата \"Интерлагос\"  от пилотите на \"Макларън\" Щофел Вандорн и Ландо Норис. В момента изборът се свежда до пет типа – ултрасофт, суперсофт, софт, медиум и хард, като всеки уикенд тимовете имат на разположение три от тях. Отборите във Формула 1 обаче се оплакаха, че твърдите гуми са на практика неизползваеми. Тя бяха налични само за Гран при на Испания, а след критиките от тимове и пилоти \"Пирели\" ги оттегли за стартовете в  Япония , Бразилия и  Малайзия . От италианския производител искат да увеличат избора и всички три типа да бъдат близки, с което да направят битката по-интересна. В доста от състезанията най-твърдият наличен тип е пренебрегван, тъй като дава между 1.5 и 2 секунди разлика на обиколка от най-меките гуми.  \"Все още не сме напълно наясно, но искаме да направим стратегията с гумите малко по-интересна и да предложим типове гуми, които да водят до битка. Броят не е изяснен, може да е пет, може и да бъде осем\", каза шефът на \"Пирели\" Марио Изола. Той уточни, че прекалено голяма бройка може да доведе до объркване и да значи, че от \"Пирели\" са объркани в избора си. Все още не е ясно дали увеличаване на типа на гумите ще въведе нови имена или различни цветове. \"Има разични варианти, но не искаме да объркваме хората допълнително. Те свикнаха с имената и различното оцветяване на гумите. Може да се въведе система от букви, например A, B, C, D и т.н., или пък да имаме нови типове например суперхард. Идеята е да не правим революция\", добави Изола. Той уточни още, че гумите ще станат с една идея по-меки, тъй като това е желанието на отборите. През тази година проблемите с издръжливостта на комплектите на \"Пирели\" бяха изключително малко. От отборите дори се оплакаха, че те са прекалено издръжливи. Изборът на гуми за сезон 2018 ще бъде направен до последното състезание за сезона Гран при на Абу Даби. След надпреварата на \"Яс Марина\", всички тимове ще могат да изпробват гумите за новия сезон на специален тест.", "date": "2017.11.12", "title": "\"Пирели\" може да увеличи типовете гуми във Формула 1 от пет на осем за сезон 2018"}
{"url": "http://www.dnevnik.bg/istorii_na_denia/2017/11/12/3076204_nai-komentiranoto_v_dnevnik_ruskata_poziciia_za/", "text": "1.  Руски институт: Ако не беше Червената армия, в България щеше да има холокост  - 519 коментара. 2.  Депутат от БСП одобри руската позиция за спасяването на евреите и сметна, че 80% от населението са дебили  - 380 коментара. 3.  Захарова: Не чухме президентът Радев да говори за оскверняването на руски паметници  - 342 коментара. 4.  Паметникът на Альоша бе изрисуван със свастики и обидни надписи  - 320 коментара. 5.  Израелски историк: Руската позиция за спасяването на българските евреи не е лишена от логика  - 312 коментара. 6.  Карлес Пучдемон е арестуван, след като се е предал на белгийската полиция  - 266 коментара. 7.  Депутатът от БСП проф. Иво Христов се извини за изказването, че 80% от българите са дебили  - 255 коментара. 8.  Иво Христов благодари на подкрепилите го: За мен е чест да ги представлявам  - 246 коментара. 9.  Желанието за независимост на Каталуня не идва от учебниците  - 213 коментара. 10.  Властите в Белгия освободиха Пучдемон, но без право да напуска страната  - 206 коментара.", "date": "2017.11.12", "title": "Най-коментираното в \"Дневник\": Руската позиция за спасяването на българските евреи"}
{"url": "http://www.dnevnik.bg/photos/2017/11/12/3074872_fotogaleriia_vtora_nacionalna_izlojba_na_bulgarskiia/", "text": "От 7 до 25 ноември в галерията на съюза на художниците на \"Шипка\" 6 в София любителите на комиксите могат да разгледат какво се случва в изкуството у нас на Втората национална изложба на българския комикс.", "date": "2017.11.12", "title": "Фотогалерия: Втора национална изложба на българския комикс"}
{"url": "http://www.dnevnik.bg/bulgaria/2017/11/12/3076375_dve_deca_zaginaha_v_katastrofa_ednoto_ot_tiah_e/", "text": "Две деца са загинали в района на Ловеч тази нощ, съобщи в интервю за БНР директорът на \"Национална полиция\" Христо Терзийски. \"Четири непълнолетни деца са пътували с кола от село Кирчево до Ловеч. Загиват две непълнолетни деца - 15-годишно, което е карало колата и друго, което се е возило. Трето е в болница в тежко състояние\", каза той. Сигнал в полицията бил получен половин час след полунощ. Поради шофиране с несъобразена скорост, в близост до бензиностанция, неправоспособният водач е изгубил управлението над колата, която се е ударила в крайпътно дърво и е паднала в река. От удара той и 16-годишен младеж, пътувал до него, са загинали на място. В тежко състояние в болница е откарана 14-годишна тяхна спътничка, няма опасност за живота й, съобщиха по-късно от болницата за БНР. С леки наранявания е и 17-годишен младеж, също от с. Кирчево. \"Пътно-транспортните произшествия са страшен бич. Като родители и общество не бива да допускаме непълнолетни деца безконтролно да се качват и да управляват коли. Допускаме това да продължава да се случва\", подчерта Терзийски. Той съобщи още, че все още не са заловени тримата издирвани във връзка с обира на банкомат. Те не са напуснали страната, уточни Терзийски и ги призова да се предадат. Малко по-късно пред БНР кметът на Кирчево Данаил Асенов каза, че в селото ще бъде въведено засилено полицейско присъствие, за да се предотврати шофирането на неправоспособни водачи. \"И аз съм шокиран от тази случка. Все пак заминаха млади хора. Добри са децата. Нямам обяснение за тази ситуация. Ще предприема по-силно полицейско присъствие и разговори с деца, които са непълнолетни. По някакъв начин трябва да се въздейства на тези деца и да им се обясни, че това не е шега работа и белята става много бързо\", каза кметът.", "date": "2017.11.12", "title": "Две деца загинаха в катастрофа, едното от тях е управлявало колата (допълнена)"}
{"url": "http://www.dnevnik.bg/sviat/2017/11/12/3076378_trump_viarva_i_na_putin_i_na_fbr_i_cru_za_ruskata/", "text": "Според Доналд Тръмп президентът Владимир Путин наистина вярва, че Русия не се е намесвала в президентските избори в САЩ. Но Тръмп също така вярва на американските разузнавателни агенции, които заключиха, че Русия наистина се е намесила, предаде \"Асошиейтед прес\", цитирана от БТА. \"Вярвам, че той е убеден, че Русия не се е намесвала в изборите\", каза Тръмп на пресконференция в Ханой днес. \"Що се отнася до това дали аз го вярвам, аз съм с нашите агенции. Сега те са ръководени от свестни хора и аз много силно им вярвам\", подчерта американският президент. Пред репортери в президентския самолет на път за Ханой вчера Тръмп каза, че пред него Путин отново категорично е отрекъл обвинението - този път по време на икономическата среща на върха в Дананг. \"Всеки път, когато се видим, той ми го казва. Когато ми казва това, той наистина го вярва\", поясни днес Тръмп, като нарече обвинението \"изкуствена бариера\", издигната от демократите. На пресконференцията в Ханой Тръмп потвърди становището си, че е от ключово значение за САЩ да се разбира с Русия и като че ли намекна, че е време да се вдигнат санкциите, наложени от Конгреса на Русия в отговор на намесата й в изборите. По думите му е \"време е да се върнем към изцелението\" на разтърсения свят. \"Това са много важни неща\", каза той, напомняйки за необходимостта да се работи заедно с Русия за решаването на проблемите в Сирия, Северна Корея и Украйна. Според него по-силни американски отношения с Русия биха били от полза за света. Да имаме Русия в приятелска позиция, вместо вечно да се караме с нея, е предимство, смята той. Конгресът наложи санкциите на Русия за намесата в изборите през 2016 г. в добавка към съществуващите санкции заради подкрепата й за сепаратистите в Източна Украйна през 2014 г. и анексирането на Крим. След срещата на Путин и Тръмп, на която руският президент за пореден път отрече страната му да се е месила в американските избори, директорът на Централното разузнавателно управление в САЩ Майк Помпейо отново потвърди заключенията на доклада на ЦРУ от януари тази година.", "date": "2017.11.12", "title": "Тръмп вярва и на Путин, и на ФБР и ЦРУ за руската намеса в американските избори"}
{"url": "http://www.dnevnik.bg/kultura/2017/11/12/3060567_otkus_ot_svidetelstvo_za_poeziia_na_cheslav_milosh/", "text": "Издателство \"Рива\" представя \"Свидетелство за поезия\" – шест лекции на Нобеловия лауреат Чеслав Милош \"Eвропейската култура навлезе във фаза, когато се загубиха точните критерии за добро и зло, за истина и лъжа, а в същото време отделният човек се превърна в играчка на мощни колективни движения, изкушени в извращаване на ценното, в резултат на което ден след ден черното става бяло, престъплението – похвално действие, очевидната лъжа – задължителна за всички догма. На всичко отгоре езикът стана собственост на хора, притежаващи властта, и те монополизираха средствата за информация, за да променят смисъла на думите, както им е изгодно.\" Чеслав Милош, 1981 г. Чеслав Милош е полски писател, преводач и критик. Роден на 30 юни 1911 г. Съосновател на литературния кръг \"Жагари\" (Żagary), той дебютира през 1930 с два тома поезия и започва да работи в полското радио. Прекарва Втората световна война във Варшава, работейки за различни ъндърграунд печатни медии. През 1951 г. се установява във Франция, където пише и издава няколко книги с проза. През 1953 г. получава Наградата за европейска литература. През 1960 г. е поканен от Калифорнийския университет, Бъркли, като преподавател по славянски езици и литература. Носител на множество университетски и литературни награди, сред които Нобелова награда за литература за 1980 г. Как стана така, че за да бъдеш поет през ХХ век, трябва задължително да си изкушен от всички разновидности на песимизма, сарказма, горестта и съмнението? В този смисъл малко нещо се е променило от моята младост до ден днешен – и в края на това столетие. Може би нещо е станало в последните десетилетия, негативът е получил толкова широко разпространение, че поетите биват догонени от обикновения минувач на улицата. На младини ми се струваше абсурдно всичко, което се случваше на нашата планета с целия кошмар, който не можеше да свърши добре и завърши в действителност с бодливата тел на концентрационните лагери и газовите камери. Възпитаник на полските романтици, търсех причините за контраста между откритото бъдеще на романтиците и нашето бъдеще, водещо само към катастрофа. Днес си мисля, че не са важни причините за очаквания апокалипсис, не е важно от какво е предизвикано безпокойството, има значение само особеното състояние на ума, което открива поводи за отчаяние, почyвствани почти ex post. За момент ще си позволя да посоча американски примери. За страна, чиито Отци основатели са привърженици на Просвещението, Уолт Уитман не е бил аномалия. При него бъдещето е така открито, както и във Века на Разума и Века на Ентусиазма. Но около две десетилетия след неговата смърт всичко се променя. Поетите експатрианти ненавиждат настоящето и бъдещето, извръщат поглед към миналото. Трудно ще видим някакво утре в The Waste Land на Т. С. Елиът, а където няма утре, има само морализаторство. Cantos на неговия приятел Езра Паунд благодарение на умствения хаос, на който са свидетелство, вече съдържат реакционен политически избор. Доброволният изгнаник на брега на Пасифика Робинсън Джефърс, враждебно настроен към обществото, създава своя представа за героичен \"антихуманизъм\", където няма място за измерения от бъдещето. Той казва: Да отбележим също колко бързо цивилизацията се изражда и завяхва; как най-добрите черти, пророческата дарба, човечността и безкористното уважение към истината умират рано; как най-тъжното настъпва после. (Техеран, из книгата \"Двоен топор\") Съвсем иначе, бих казал диаметрално противоположно, мотивираното How! на Алън Гинсбърг е удивителен завършек на Уитмановия стих, прославящ откритото бъдеще. Но този път той е отчаяние, защото човек е затворен в оглупяващата цивилизация, в капана без изход. Много трудно е да се отдели самият факт, отнасящ се до загубата на надежда, от причините, които или се посочват от авторите, или се разпознават от критиците. Предполагам, че този факт не е илюзия, затова ще се въздържа от интерпретацията му. По същата причина едновременно посочвам примери, които на пръв поглед въпреки мрачния колорит нямат нищо общо помежду си. Дочувам възражение, има го и у мен. Та нали това е век на надеждата, заради нея са умирали, в нейно име са сеели смърт и тя е придобивала формата на революция, имаща за цел да замени враждебната власт на парите с монопола и планираното стопанство на държавата. Отвесната посока, когато през последните столетия човек обръщаше очи към небето, беше заменена с хоризонтално направление, т.е. винаги пространственото въображение на човека се превръща от временна скàла за придвижване \"нагоре\" в движение \"напред\", станало цел на марксизма. Руската революция събуди навсякъде енергия и големи очаквания. Особено възприемчиви към обещанията за нов свят и нов човек се оказаха учените, художниците и литераторите, заради което тежки изпитания очакваха и тяхната надежда. Гражданската война в Испания породи острата дилема пред тях: ако си против фашизма, трябва да си с нас. Ако си пък с нас, одобрявай тоталитарния терор. Тази дилема се повтаря и досега. Дълго живях в Париж и можех да наблюдавам отчаяните опити на френските ми колеги по четка и перо да опазят вярата си в скорошното осъществяване на целите на Историята въпреки очевидните факти. Всичко това може би свидетелства за неизтребима надежда. Да, но поезията е къде по-достоверен свидетел от публицистиката и ако нещо не се потвърждава от по-задълбоченото й ниво, може да се усъмним, че не е автентична. Възгледите на авторите не са, както знаем, полезен ключ към техните творби. Понякога дори са в противоречие с тях. Какво от това, че толкова творци от нашето столетие са се изказвали в полза на революцията, щом човек в произведението им не е представен като личност, достойна за извършваната трансформация, а по-скоро като дървеница, както е озаглавена една от пиесите на Маяковски. Оправдавали са този черен образ, като се позовавали на първото и главно изискване – да бъде той критикът на капитализма. Обаче например у Бертолт Брехт язвителността и презрението до такава степен са същност на пиесите му, че ясното съзнание, което уж е способен да придобие човек, напомня хипотетично спасение, описано от някои християнски автори, всъщност любуващи се на греха. Може да се каже, че нечовешкият живот в условията на пазарна икономика отговаря за мрачния образ на човека в литературата и изкуството. Защото Бертолт Брехт си остава преди всичко писател от Ваймарската република, от която се излюпва хитлеризмът, а в живописта неин портретист е Георг Грос. Но от 1917 г. е изминало вече доста време, за да намерим и малко оптимизъм в поезията на страните, наричани социалистически. Доколкото възгледите на поетите често не съвпадат с онова, което излиза изпод перата им, реториката понякога минава за поезия, дори временно я замества. След революцията в Русия Маяковски пише поразителна по своя размах реторика. Но истината живее не в нея, а в тихо произнасяните стихове на Осип Манделщам и Анна Ахматова, която още в дореволюционна Русия е намерила потвърждение за мрачните предчувствия на Достоевски. Тя пише, че \"... омският каторжник / разбрал е всичко и му сложи кръст\". Поезията в страните, оказали се в резултат на Втората световна война в съветска орбита, също никак не потвърди радостните обещания. Примерът с Полша е различен. Там иронията и сарказмът са изчистени до крайност, а парадоксът е в това, че поезията е бунтарска и поради това жизнена. Така че, струва ми се, не грешим, ако в поезията на нашето столетие дочуваме преди всичко минорна интонация. Подозирам, че пишещ в друга тоналност поет би бил обявен за старомоден и обвинен, че живее в рая на глупците. Едно е да пребиваваш в чистилището на съмненията и съвсем друго – да обичаш това място. Някои състояния на духа не са нормални в смисъл, че се обръщат против реалните, съвсем не илюзорни закони на човешката природа. Човек не може да се чувства добре, ако съзнава, че не бива да се движи напред по права линия, защото навсякъде ще попадне на стена, принуждаваща го да свие настрани и да се върне в точката, от която е започнал, т.е. да се върти в кръг. Но с осъзнаването, че поезията на ХХ век свидетелства за сериозни нарушения при възприемането на света, правим първата крачка към самолечението. С други думи, иде реч за утвърждаване на дистанцията спрямо някои позиции, доста разпространени в нашето столетие, за акта на недоверие към навиците, които вече не забелязват. Ако охотно се изследват езикови структури, присъщи на отминал исторически период, за да се определи степента им на влияние върху целия начин на мислене, защо да не се отнесем с подозрение и към нашето столетие? Посочените от поетите причини трябва леко да се вземат в скоби, поне докато не успеем да ги разгледаме заедно с други, по-рядко споменавани. След като напомних самолечението, трябва да добавя, че нищо не гарантира идейната равносметка, което означава, че то може да се случи и в известна степен да го признаем за обосновано. Може да се рискува с предположението, че унилостта в поезията на нашето столетие е нараствала постепенно и за да се открият истинските й причини, ще се наложи да се обърнем отново към ХІХ век. Съвременният поет си дава сметка, че модерната поезия има собствена история, свои родоначалници, герои и мъченици. Не е случайно, че Бодлер, Рембо и Маларме бяха французи – раждането на тяхната поезия съвпада с време, когато френският продължава да е език на европейската култура. Новата поезия се поражда от дълбокия вътрешен конфликт на тази култура, от сблъсъка на диаметрално противоположните философии и начини на живот. През 1848 г. приключва Векът на Ентусиазма и започва Векът на Прогреса. Това е часът на победоносния научен мироглед, на радостното посрещане на нововъведенията, на триумфалното шествие на техниката. Но вече съществува подземието и подземието знае, че прекрасната ябълка я прояжда червей. Гласове на подземието са Достоевски и Ницше, предсказали настъпването на онова, което наричат \"европейски нихилизъм\" . В своята поезия бохемата прокламира несъгласие, като се старае да противопостави на простосмъртните еснафи другата, собствена скáла на ценностите, дори другото облекло, делейки хората на избраници, достойни за достъп до тайнствата на изкуството, и на обикновени консуматори на хляб. Най-съществено е отлично формулираното от френските символисти убеждение, че скáлата на ценности, подкрепяна от правилно мислещите граждани, е вече мъртва, че фундаментът й – религията – е прояден отвътре и че изкуството изпълнява нейните функции като единствено вместилище на сакралното. Символистите определят идеята на стиха като автономно, самодостатъчно цяло, което вече не разказва за света, а съществува вместо света. Поезията на ХХ век наследи основния спор между бохемата и bourgeois, филистера, а това не бива да се забравя. Това не е най-добрата подготовка за посрещане на действителността, която става все по-грамадна, с всяко десетилетие все по-грозна и се изплъзва на разума. Наследството на бохемата засяга тълкуването на някои черти от модерната и постмодерната поезия, толкова различни от писаното в името на великата надежда.", "date": "2017.11.12", "title": "Откъс от \"Свидетелство за поезия\" на Чеслав Милош"}
{"url": "http://www.dnevnik.bg/sviat/2017/11/12/3076381_chetirideset_deputati_ot_konservativnata_partiia_iskat/", "text": "Четиридесет депутати от управляваща във Великобритания Консервативна партия се договориха да подпишат писмо за недоверие към премиера Тереза Мей, съобщава в днешния си брой в. \"Сънди таймс\", цитиран от ДПА, ТАСС и БТА. Макар че броят на \"заговорниците\" представлява само 8 процента от общия брой депутати консерватори в Долната камара на парламента, достатъчни са само още 8 подписа за предизвикването на нови избори за председател на партията и евентуалната замяна на Мей на премиерския пост, отбелязва вестникът. Недоволството на депутатите е предизвикано от затягането на преговорите за Брекзит от страна на Мей и липсата на ясна позиция по основните въпроси. Според вестника някои министри в правителството на Мей също не са съгласни с позицията й по въпроса за излизането на Великобритания от ЕС. \"Страшно е да се каже, но ние се приближаваме все повече към момента, когато за известно време ще трябва да излезем в опозиция, за да се прегрупираме\", цитира \"Сънди таймс\" неназован член на британското правителство.", "date": "2017.11.12", "title": "Четиридесет депутати от Консервативната партия искат оставката на Мей заради Брекзит"}
{"url": "http://www.dnevnik.bg/sviat/2017/11/12/3076384_ispaniia_obvini_ruski_hakeri_che_razduhvat/", "text": "Испанското правителство обвини \"руски и венецуелски хакери\" в раздухване на кризата с Каталуня и ще повдигне въпроса на следващото заседание на външните министри от Европейския съюз. В същото време анализ на американския университет \"Джордж Вашингтон\" твърди, че свързваните с Кремъл медийни платформи RT и Sputnik използват голям брой профили в социалните мрежи, свързани с Венецуела и чавистите, за да създават негативен образ на Испания и централното правителство в дните преди и след опита за референдум за независимост на Каталуня на 1 октомври. В текста се казва, че е направен подробен анализ на повече от 5 милиона съобщения и че с тях умишлено се предизвиква \"сериозна криза за политическата и икономическата репутация на Испания и ЕС\", съобщи в. \"Ел Паис\". \"Това е сериозен проблем и демокрацията е длъжна да противостои на предизвикателствата на новите технологии\", каза Иниго Мендес де Виго. \"Поради това външният министър Алфонсо Датис ще повдигне въпроса пред колегите си. Европа трябва сериозно да се отнася към този проблем. Не е изключено чуждестранни, външни сили, които не познаваме и не можем да посочим, да искат да променят конституционния ред в страната\", допълни правителственият говорител. \"Правителството потвърди, че много съобщения и действия в социалните мрежи идват от територията на Русия\", каза и министърът на отбраната Мария Долорес де Коспедал. Тя подчерта, че използва израза \"от територията на Русия\" и че това не означава, че става дума за руското правителство. Коспедал допълни, че източници има и в други страни, включително такива от ЕС. \"Ел Паис\" посочва, че \"хакери от Русия и Венецуела разпространяват измислени или манипулирани новини, свързани с Каталуня и Испания\". В една от тях се твърдяло, че Балеарските острови подкрепяли отделянето на Каталуня, а в друга - че в местните училища е прекратено преподаването на кастилски - основният и официален диалект в испанския език. В петък и външният министър Дастис каза, че има \"достатъчно добре потвърдени сведения\", че група руски хакери работи за дестабилизирането на ЕС. \"Руски мрежи или хакери стоят зад нещо, насочено не само срещу Испания, а по-скоро целящо да дестабилизира целия съюз\". Русия според министъра има интерес в това, тъй като не се чувствала \"комфортно\" с единството в Европа. Докладът на университета \"Джордж Вашингтон\" стига до тревожни за Мадрид изводи - традиционните политически лидери и институции са изгубили способността да влияят върху общественото мнение. Те са заместени от разнообразни фактори, които е далеч по-трудно да бъдат проследявани и наблюдавани, тъй като не принадлежат към политическата или медийната среда на конкретна държава. \"В случая с кампанията на каталунските сепаратисти влиянието на позициите на партиите, защитаващи испанската конституция - както управляващи, така и в опозиция - е ограничено от послания, произлизащи от проруски медии и частично раздухвани от чавистки сили във Венецуела.\" Анализът обхваща  5 029 877 съобщения в туитър, фейсбук и други социални мрежи. Те са публикувани през периода от 29 септември до 5 октомври и съдържат думите Cataluña, Catalunya и Catalonia. \"Най-изненадващото нещо, открито от този анализ, е наличието на цяла армия от \"зомби профили\", които са перфектно координирани и се използват за разпространяване на съдържание, създадено от RT и Sputnik във форуми с най-различна тематика - от войната в Сирия до положението в САЩ и кризата с Каталуня\", казват авторите. Според тях има общи черти между тази кампания и методите, използвани за намеса в американските избори и Брекзит. Един от посочените примери е споделянето на статии на RT за Каталуня, размножавани по социалните мрежи под знака #VenezuelaSalutesCatalonia (Венецуела поздравява Каталуня) и често включващи споменаване на НАТО, ЕС и Джулиан Асандж. Една от най-споделяните статии на Sputnik е \"Мадуро: Рахой трябва да отговаря пред света за това, което стори в Каталуня.\" Половината публикации, размножавани от RT преди и след 1 октомври, са за полицейско насилие и под заглавия като \"Мощно видео: Брутални полицейски репресии срещу избиратели от каталунския референдум\" и \"Каталуня избира съдбата си между полицейски палки и гумени куршуми\". Фактът, че чрез мрежата от ботове и зомби профили тези статии са били споделяни повече от новините от испански медии като агенция EFE и телевизия RTVE или популярни в международните новини източници като лондонския \"Гардиън\" или CNN, показва, че \"руските медийни конгломерати RT и Sputnik са участвали в преднамерена стратегия за манипулиране на глобалния дебат за Каталуня в цифровите мрежи\". В тази кампания най-голям дял са имали профили, симпатизиращи на чавизма или базирани във Венецуела (32%), следвани от анонимни профили с цел единствено да размножават съдържание на RT и Sputnik (30%), ботове (25%) и самите профили на тези две медии (10%). Едва 3% от разпространяването на информация и разговора по събитията са идвали извън тази група. За анонимните профили анализът показва, че мнозинството от тях \"са свързани със или за базирани във Венецуела и демонстрират симпатии към режима на Николас Мадуро и Обединената социалистическа партия или нейния покоен лидер Уго Чавес\". В някои случаи тези профили са публикували едно и също съобщение в едно и също време, което навежда на мисълта, че това не са реални хора, а програми за автоматизирано заливане на мрежата с послания. Заключението на анализа е, че по този начин позициите на групи, обявяващи се в защита на независимост на Каталуня и против испанското правителство, тотално са доминирали разговора на тази тема на английски, испански и каталунски.", "date": "2017.11.12", "title": "Испания обвини руски хакери, че раздухват каталунската криза"}
{"url": "http://www.dnevnik.bg/sviat/2017/11/12/3076385_ispanskiiat_premier_mariano_rahoi_zaminava_za/", "text": "Испанският премиер Мариано Рахой заминава за Каталуня днес, за пръв път от началото на кризата между Испания и доскоро автономната област, съобщи bTV. С посещението си той ще постави началото на предизборната кампания и ще подкрепи партията си в предсрочния вот на 21 декември. Визитата идва ден след като  над 750 хил. души протестираха в Барселона  срещу ареста на каталунските лидери. Отстраненият Карлес Пучдемон и петима от министрите му ще се явят следващата седмица в белгийски съд, който трябва да реши дали да ги екстрадира обратно в Испания. Те са обвинени в противодържавна дейност, бунт и злоупотреба с държавни средства заради обявяването на каталунската независимост.", "date": "2017.11.12", "title": "Испанският премиер Мариано Рахой заминава за Каталуня днес"}
{"url": "http://www.dnevnik.bg/sport/2017/11/12/3076181_samotniiat_amerikanec_koito_hvana_posledniia_ot/", "text": "Когато преди две седмици пристига в Париж, Джак Сок очаква това да бъде последният му турнир за сезона. Той се надява да изиграе няколко мача, преди да се отдаде на заслужена почивка. 25-годишният американец няма никаква представа, че все още има минимални шансове да се класира за финалите на АТП. Неочакваното развитие на мастърса във френската столица  обаче открехна вратата пред Сок. Той се възползва от загубите на основните претенденти за последното място във финалите и спечели титлата в Париж, за да хване последния влак за Лондон. Сензационният триумф осигури на Сок дебют в топ 10 на световната ранглиста и първо участие в заключителния турнир на АТП. Той ще бъде един от тримата дебютанти в Лондон заедно с Григор Димитров и Александър Зверев. И единственият участник извън Европа. \"Нямах никаква представа, че имам математически шансове да се класирам. Разбрах едва след мача срещу Лука Пуи (в осминафиналите), когато някой от журналистите го спомена. Дори се изсмях, когато ми каза, че ще се класирам за Лондон, ако спечеля титлата\", разказа Сок в навечерието на финалите в Лондон. Днес американският тенисист ще открие турнира с двубой срещу големия фаворит и носител на рекордните шест титли от надпреварата Роджър Федерер. Двамата излизат на централния корт в зала \"О2 арена\" в 16.00 часа, за да дадат старт на битката в група \"Борис Бекер\". Вторият мач за деня започва в 22.00 часа и противопоставя Зверев и Чилич. Сензационният поход към Лондон Сок беше на път да отпадне още след първия си мач в Париж. Той губеше с 1:5 в решителния трети сет срещу Кайл Едмънд. Британецът два пъти сервираше за спечелването на мача, но американецът показа страхотен характер и направи драматичен обрат - с 4:6, 7:6 (4), 7:6 (5). Отпадането на фаворитите отвори схемата на турнира. Последваха победи срещу Пуи, Фернанрдо Вердаско и Жюлиен Бенето, които пратиха Сок на първия в кариерата му финал в турнирите от сериите \"Мастърс\". Там го очакваше още по-шокиращ финалист - сръбският квалификант Филип Крайнович. Крайнович, който заемаше 77-ото място в световната ранглиста, дори спечели първия сет в битката за трофея. Сок обаче събра сили за нов обрат - негов трети в Париж от пет мача. Американецът се наложи с 5:7, 6:4, 6:1 и грабна последната квота за Лондон. \"Това е много специален момент за мен - да се промъкна по този начин и да заема последното място. Да бъда честен, когато пристигнах в Париж, се надявах просто да изиграя няколко мача. Вече се бях настроил психически, че след турнира ще се прибера у дома\", сподели още Сок на пресконференция в Лондон. Американецът започна отлично сезона. Той спечели титлата в Окланд през януари, след което стигна до третия кръг на Australian Open. Последва нов трофей - в Делрей Бийч през февруари, и чудесно представяне в първите два турнира от сериите \"Мастърс\" - полуфинал в Индиън Уелс и четвъртфинал в Маями. В първия случай беше спрян от Роджър Федерер, а във втория - от Рафаел Надал. Началото на сезона на червени кортове обаче беляза драстичен и продължителен спад във формата му. Между мача с Надал в Маями и турнира в Париж Сок записа 15 загуби в 28 мача. Част от тези загуби бяха доста неочаквани - срещу Джордан Томпсън, Никола Маю, Иржи Весели, Себастиан Офнер, Кайл Едмънд, Юичи Сугита, Александър Долгополов и др. Сок отпадна в първия кръг на \"Ролан Гарос\" и US Open и във втория на \"Уимбълдън\". Единственият му наистина добър турнир преди мастърса в Париж беше във Вашингтон, където стигна до полуфиналите. След това обаче той имаше серия от четири поредни отпадания в първи кръг - в Синсинати, US Open, Пекин и Шанхай. \"До април имах надежди, че ще се класирам за финалите. Oт юни до ноември - може би не. Започнах добре сезона, но този период от пет-шест месеца от средата на сезона не беше добър за мен. С напредването на турнира в Париж обаче класирането за Лондон започна да става реалност и това определено ми вдъхна допълнителна мотивация\", заяви Сок. За честта на американския тенис Освен че е единственият тенисист извън Европа, Сок е първият американец от шест години насам, който ще участва в Лондон. Последният представител на САЩ, който се класира за финалите на АТП, беше Марди Фиш през 2011 г. През последните седмици американските надежди бяха свързани със Сам Куери и Джон Иснър. Сок обаче беше този, който се възползва от необичайните обстоятелства през този сезон. Той стана първият американец с трофей от сериите \"Мастърс\" от Анди Родик през 2010 г. По този начин беше сложен край на серията от 69 поредни мастърс турнира, спечелени от европейски тенисисти. \"Европа наистина произвежда изумителни играчи година след година. Мисля обаче, че и ние имаме страхотна група от млади тенисисти, които сега изгряват. Имаме няколко играчи, които заемат предни позиции в ранглистата, както и добра вълна от талантливи момчета, които се задават. Надявам се, че през следващите години това (спадът на американския тенис - бел. авт.) ще се промени\", заяви Сок. Американецът може и да изглежда обречен срещу Федерер, но шансовете му да излезе от групата не са за подценяване. Той има две победи от два мача с Марин Чилич и победа и загуба срещу Александър Зверев. \"Джак имаше невероятна седмица в Париж. Той е уверен и обича голямата сцена. Знам отлично това от добрия мач, който направихме в Индиън Уелс. Очаквам един труден двубой\", коментира Федерер преди двубоя си срещу 25-годишния тенисист от Небраска.  От последната победа на американски тенсист във финалите на АТП изминаха цели десет години. Сок е играчът, призван да сложи край на тази черна серия. След приказката в Париж той е готов отново да шокира света на тениса.", "date": "2017.11.12", "title": "Самотният американец, който хвана последния от последните влакове за Лондон"}
{"url": "http://www.dnevnik.bg/skorost/2017/11/12/3075447_fotorazkaz_nai-vpechatliavashtiiat_model_na_folksvagen/", "text": "Тръгнал като производител на народни автомобили, \"Фолксваген\" има все повече модели, който се отдалечават сериозно от това определение. Типичен пример е новият флагман на марката \"Артеон\".", "date": "2017.11.12", "title": "Фоторазказ: Най-впечатляващият модел на \"Фолксваген\""}
{"url": "http://www.dnevnik.bg/citat_na_deniia/2017/11/12/3076392_citat_na_denia_mesi_pokaza_che_e_ot_druga_planeta/", "text": "Думите са на нападателя на националния отбор на Русия Виктор Васин. В събота  Сборная отстъпи с 0:1 на Аржентина  в приятелски мач, който отбеляза откриването на ремонтирания  стадион \"Лужники\"  в Москва. Съоръжението ще приеме седем мача на световното първенство догодина.", "date": "2017.11.12", "title": "Цитат на деня: Меси показа, че е от друга планета"}
{"url": "http://www.dnevnik.bg/sviat/2017/11/12/3076139_kak_bejancite_v_germaniia_vduhvat_nov_jivot_na/", "text": "Много сирийски бежанци в Германия са се примирили с реалността, че няма да има бързо завръщане в родината им, където гражданската война продължава почти седем години. Те започват да градят нов живот в страната, която ги е приела, и задвижват търсенето на стоки с етикет \"Произведено в Сирия\" в опит да се справят с носталгията, като си върнат безценни неща от миналото. Продукти, популярни сред половин милион сирийци, които пристигнаха основно през последните три години, варират от ядки, сладки и сусамова паста до дреги, шишове за дюнери и восък за обезкосмяване. \"Хората искат същите неща, с които са били свикнали в Сирия\", казва търговецът Анас Мсути, докато седи в мрачния си подземен офис близо до пристанището в Хамбург, а работниците подреждат опаковки баклава, пристигнали току-що от Сирия. \"Германският пазар е пълен с подобни продукти от Турция, но сирийците искат сирийски (стоки)\", казва Мсути, баща на 6 деца, изоставил фабриката си за ислямски женски одежди край Дамаск. Поръчките му са се увеличили 25 пъти, откакто той отваря търговската си фирма \"Саджеда\" три месеца след пристигането си в Германия в началото на 2016 г. Сега стоките, които внася от Сирия, достигат 25 тона месечно. Не само той обаче се възползва от тенденцията; десетки сирийски ресторанти, магазини и супермаркети са се появили във всички големи германски градове през последните две години, а още и още отварят всеки месец. Само в Берлин тази година са се появили поне половин дузина нови сирийски заведения и толкова сирийски супермаркети. Нарастващото търсене на сирийски стоки допринася за постепенното съживяване на сирийския износ към Германия, приела повече сирийски бежанци от която и да било друга западна държава. Износът от Сирия се е увеличил до 15.5 милиона евро през 2016 г. и достига 8 милиона само в първите пет месеца на годината според германски официални данни. Това все ще е далеч от нивата преди войната, когато той достига 100 милиона долара годишно. Над 5 милиона сирийци - една четвърт от населението отпреди войната, са избягали от родината си според ООН. Не е известно колко може нарастващото търсене на сирийски стоки сред бежанци в Германия и други държави да помогне на съсипаната сирийска икономика. Заради войната достъпните актуални данни са малко. Съживяването на търговията с Германия обаче, изглежда, съвпада с момент, в който икономическата активност в Сирия тъкмо се е оттласнала от дъното. Според Световната банка брутният вътрешен продукт на страната се е свил с общо 61% през периода 2011-2015 г., но през 2016 г. се е свил само с 2%, макар подобрението според организацията да се дължи предимно на намалелия темп на напускане. Мсути, който доставя стоки за сирийци и фирмите им в Германия, казва, че се гордее с приноса си за възстановяване на сирийския износ, който според него дава ценни приходи на собствениците на фабрики и на работници в Сирия. \"Съживяваме сирийската икономика\", казва той. \"Арабската улица\" В Берлин булевард \"Зоненалее\" - наречен \"Арабската улица\" заради изобилието от табелки на арабски магазини - се е превърнал в една от най-популярните дестинации за пазаруване и излизане на сирийските бежанци в столицата. На него има цели три сирийски супермаркета, два сирийски ресторанта и една сирийска сладкарница. Всички те са отворили през последните две години. \"Това е просто полъх от дома\", казва Худа Байяд, млада майка с ислямско покривало, която пазарува в един от супермаркетите, отворил през последните седмици. \"Това не решава проблемите ни като ученето на немски и намирането на работа. Същевременно прави живота ни по-лесен\", казва 20-годишната Байяд, докато държи буркан с макдус, сирийски деликатес от патладжани, пълнени с лешници, чесън и пиперки в зехтин. Повечето сирийски стоки идват от фабрики в райони под правителствен контрол предимно във и около Дамаск, но също и от Алепо. Три компании в Дамаск, които снабдяват Мсути със стоки, отказват да коментират, когато \"Ройтерс\" се свързва с тях. Продуктите се пренасят в камиони през относително безопасни райони под правителствен контрол до пристанището на Латакия в Северна Сирия и се товарят в контейнери за Хамбург. Други стоки пристигат със самолет през Бейрут. Тази търговия се оказва безценна за сирийци, които започват бизнес в Германия. Техните сладкарски магазини, кафенета и пекарни за ядки имат нужда от специални машини, за да произвеждат стоките си, а те предпочитат да ги внасят от Сирия, защото е по-евтино да ги взимат оттам, отколкото от европейски или турски производители. Ресторантьорите зависят от специални суровини, за да пресъздадат вкусовете, за които копнеят сирийците. \"Л'Амира фалафел\", сирийски ресторант в Хамбург, отворил през 2015 г., се оказва толкова популярен, че наскоро в града се появи втори обект. \"Основната ни цел е да се уверим, че всичко, което приготвяме, има вкус като в Сирия\", казва Мохамад Абу Саид, съсобственик на едно от заведенията, където е трудно да се намери маса по което и да било време на деня. \"За да направим това, ни трябва същата сусамова паста, кисели краставички и подправки, каквито използваме и в Сирия\", добавя той и посочва към сервитьор с искане да занесе хляб на току-що влязла двойка. \"Чувствам се много щастлив, когато клиентите казват, че храната ни им напомня за Сирия.\"", "date": "2017.11.12", "title": "Как бежанците в Германия вдъхват нов живот на търговията със Сирия"}
{"url": "http://www.dnevnik.bg/photos/2017/11/12/3076296_fotogaleriia_geroite_ojiviavat/", "text": "За четвърта година в Марсилия, Франция, се провежда фестивал, посветен на американските супергерои и комикси, японската манга, фантастични герои.", "date": "2017.11.12", "title": "Фотогалерия: Героите оживяват"}
{"url": "http://www.dnevnik.bg/intervju/2017/11/12/3076377_georgi_arnaudov_kompozitor_kompoziram_v_sustoianieto/", "text": "Освен композитор на симфонична, камерна, филмова и театрална музика той е музиколог и преподавател в Нов български университет, чиито енциклопедични познания и всестранни интереси намират отражение в богатото му творчество - от произведения по текстове от ранното Средновековие и орфически мистерии до Борхес и Алехо Карпентиер. Негови творби са включени в редица звукови антологии на музиката на XX и XXI век, в издания на световноизвестни изпълнители и са правили премиерите си в концертни зали като Royal Festival Hall, \"Карнеги хол\" и виенската Концертхаус. Съвсем скоро в Пекин, Китай бе представено негово произведение, писано за \"Камерният оркестър на забранения град\", което е резултат на няколкомесечна музиколожка експедиция из страната, организирана от китайското министерство на културата. - Не знам, защото по принцип не ме вълнува този тип публичност. Много по-приятно ми е, когато усетя, че изпълнителите реагират изключително позитивно на нещо, което съм написал, и искат да го изсвирят втори, трети и повече пъти. В съвременната музика, особено в България, много неща остават с така наречените си \"последни премиери\" - изпълняват се само веднъж. Това, че някои неща, които съм написал, се свирят многократно - включително произведения за по-големи състави, ми се струва по-важно признание, отколкото подобни белези за изключителност. Като цяло се притеснявам от това, че в съвременната култура по света и у нас всички се занимават с изключителността на тази или онази личност, а не с нормалността. Културата е нещо, което става в рамките на нормалност, на постоянна и дълга работа. За мен са по-важни творците, които правят нещо с постоянство десетки години, отколкото бързите избухвания. Винаги давам пример с невероятния режисьор Робърт Уилсън. Той скоро става на 76 г., повече от 50 от които е прекарал на сцената, правейки невероятни неща като неговите сонети на Шекспир. Бьорк е на сцената от десетилетия. Въобще хора, които се занимават не със своята изключителност, а с постоянна и консеквентна работа. - Да. Въпрос на организация е някой да го покани и тук да дойде, но... Притеснявам се, че понякога се гледа не толкова за стойностни хора, колкото временно прочути, които, съжалявам да го кажа, могат да уредят нещо на някого. В тоя процес на непрекъснато уреждане изпадаме в по-изолирана система. Слава Богу, за една година вече два пъти дойде Валерий Гергиев. - Това беше голямо изследване за китайските култури извън центъра, в четири провинции. Навъртяхме няколко десетки хиляди километра, като идеята беше да се запознаем основно с четири-пет - все пак там живеят десетки народи. Беше нещо, което не можеш да видиш всеки ден - невероятно модерни градове и запазени антични центрове, стари и интересни култури, които ние въобще не познаваме. Да се навреш в местата, където се прави музика в Тибет и където се прави в старата столица - това беше едно от най-интересните неща. Аз не знаех, че има храмове за музика, не религиозни, а пространства, в които се свири и пее - традиция, която възниква шести или седми век преди новата ера в провинция Фудзиен и така я виждаме запазена и днес. Това е нещо като медитационна музика, към която те се отнасят така, както ние към джаза. Прави се в малки храмове, в които могат да седнат 5-10 души. Впрочем, извън това, диригентът, който изпълни моето произведение, се оказа декан на музикалния отдел на един от будистките им манастири - Фаюан и благодарение на него успяхме да попаднем заснемем различни церемонии там. Аз не знаех, че има храмове за музика, не религиозни, а пространства, в които се свири и пее - традиция, която възниква шести или седми век преди новата ера в провинция Фудзиен и така я виждаме запазена и днес. Това е нещо като медитационна музика, към която те се отнасят така, както ние към джаза. Прави се в малки храмове, в които могат да седнат 5-10 души. Впрочем, извън това, диригентът, който изпълни моето произведение, се оказа декан на музикалния отдел на един от будистките им манастири - Фаюан и благодарение на него успяхме да попаднем заснемем различни церемонии там. - Да си призная ли честно? Когато не знам какво да правя, се опирам на културни неща и нещата започва да се наместват лека-полека. Навремето много се паникьосвах, когато всичко зацикли и навляза в зона на буксуване. С годините се убедих, че когато нещо буксува, то ще стане, а ако не буксува, ще трябва да го хвърля скоро. Буксуването и бавенето са полезни процеси - поставят те в състояние на организация на хаоса. Композирането, както и репетициите, дори на най-добрите изпълнители, са трудна, непрекъсната борба със звуковата енергия, от която трябва да стане нещо. Усетя ли съпротива, знам, че имам нещо живо срещу себе си. Нямам никакво обяснение, освен че в определен момент, когато изпадна в състояние на полусън и почти \"задремя\", нещата наистина \"стават\". От активните еуфорични моменти като по филмите не се получава нищо. В състоянието между съня и действителността излизаш от собствените си внушения, от собствената си воля и се оставяш на звуковата материя. Тя по-често, да не кажа - винаги, е по-точна от намеренията ти и те води безпогрешно. Изобщо става дума за нещо много трудоемко и уморяващо. Ако случайно нещо запиша нещо малко и след това \"падам\" и заспивам, знам, че наистина нещо е станало. Следва изключителна умора, която е нещо нормално. Затова говорех одеве за нормалност.  - Не точно Ренесанса, но по-старото мислене за музиката. Ние живеем в една много шумна епоха. Тя е шумна отвсякъде: шумът на машините, шумът на транспорта, шумът, който ние издаваме, шумът на медиите, изобщо изобретихме нещо, което допреди XX в. не е съществувало. Произвежда се огромно количество музика, огромно количество литература, филми. Потънахме в хаос от знаци и вероятно това ме кара да почна да търся изчистване. Непрекъснато говоря за нормалността в общуването, която ние загубихме. Искаме да сме изключителни, да сме много известни, всичко да е много бързо, да е много богато. Може би трябва да си дадем сметка, че малко и бавно са едни категории, които не са толкова лоши. - Текстът беше за музикантите по софийските улици. Бях тръгнал да се разхождам и бях много шашардисан от нещата, които стават около нас, без да им обръщаме внимание. Пак ще се върна на това – ние се занимаваме все с изключителността, а не с нещата около нас. Скоро беше станало нещо много любопитно. Едно момче, което свири на цигулка, свиреше в подлеза пред Софийския университет, което, освен че е цигулар и черноок... - Прилича на Васко Василев по това, че държи цигулка в ръката си. Нищо общо няма с Васко Василев. Това, което ме ядосва, е, че вече се е случвало във Вашингтон - вечерта, след като свири в Библиотеката на конгреса, известният цигулар Джошуа Бел решава да пробва колко души ще му обърнат внимание, ако свири в метрото. Свири много дълго, има го на запис, преди да го разпознае една жена, която предишната вечер е дала някаква вероятно колосална сума, за да го гледа. Това показва, че нямаме никакво внимание към това, което слушаме. Явно е необходимо и тук някой да размърда по същия начин нещата. Още никой не си дава сметка, че това момче пред университета също свири изключително добре. Много добри музиканти започват да правят това на улицата, защото концертният живот в момента е изключително дезорганизиран и младите нямат достъп до сцената. Започнахме да правим в София повече концерти, отколкото могат да си позволят големи градове. Предстои ми да правя един концерт в Париж и забелязах, че в залата - стара катедрала в центъра до \"Жорж Помпиду\", има концерт само веднъж седмично. Насищането на музикалния живот у нас идва от погрешна измишльотина - бюджетите, с които държавата задължава културните институции да правят вместо култура банкноти. Дори в следвоенно време у нас имаше много по-добре организиран концертен живот. Нямаше средства, но оркестърът на филхармонията свиреше невероятно добре и поне по 4-5 пъти годишно пътуваше в Париж, Лондон и Милано. Сега има едни хора със средства, но никой не ги кани. Може и да бъркам, но не се сещам в последно време за големи турнета на наши оркестри освен операта. Славата, която си градим в нашите медии, е всъщност нещо естествено, когато влезе в нормалността на концертния живот по света. - По афишите стоят едни и същи имена. Понякога се питам от толкова свирене кога имат време да изучават произведенията? Чувал съм, че големият български диригент Добрин Петков на 6 септември 1982 г. раздал ноти, които да бъдат изпълнени през юни следващата година. Аз съм присъствал на негови записи на операта на Лазар Николов \"Прикованият Прометей\", които протекоха в рамките на 2 години. Резултатът е невероятен. Ще цитирам един приятел архитект - ние непрекъснато се опитваме да свършим онова, което хората правят за няколкостотин години, в сряда следобед между два и четири. - Има много красиви шумове понякога. Човек трябва да тръгне събота и неделя да се отпусне. Спомням си, че в онзи текст бяха описал мъж и жена, които абсолютно независимо един от друг пееха оперни арии край чешмите до Минералните бани - единият обърнат на изток, а другият - на запад. Харесвам мястото около Софийския университет и Докторската градина през лятото, площад \"Славейков\".", "date": "2017.11.12", "title": "Георги Арнаудов, композитор: Композирам в състоянието между сън и действителност"}
{"url": "http://www.dnevnik.bg/video/2017/11/12/3075481_video_kak_shte_izglejda_novata_opera_na_istanbul/", "text": "На истанбулския площад \"Таксим\" - емблематично от десетилетия насам място за протести на профсъюзи, леви и републикански партии и кюрдски организации - ще има опера. Тя ще се намира в известния културен център \"Ататюрк\" и ще отвори врати през първата четвърт на 2019г., т.е. след около година и половина (т.е. преди редовните избори - бел.ред.), обяви тази седмица президентът Реджеп Тайип Ердоган. Според него AKM, както е по-популярен центърът в Турция, ще бъде разрушен и изграден отново, за да се превърне в символично място за града след дълги години отлагане на реконструкцията му. Той обяви, че противниците на проекта са същите като \"онези, които се опитват да попречат на Турция да се бори с терористични организации\", както и че най-много в операта щели да ходят \"тези, които от години саботираха реконструкцията\". \"Много добре знаем, че съпротивата им идва от идеологическо вманиачаване, а не поради културни или естетически съображения\", добави той, цитиран от в. \"Хюриет\". Проектът на бюрото \"Табанлъоглу аркитектс\" ще се ръководи от Мурат Табанлъоглу, син на Хаят Табанлъоглw, един от проектантите на AKM, открит през 1969 г. АКМ дължи появата си на Анри Прост - френски архитект, който изработва градоустройствен план на Истанбул през 1936-1937 г. и препоръчва на мястото на казармите \"Топчу\" и гробището до тях да има просторен площад с опера. За проектант на Истанбулската опера и театър \"Шишане\" той препоръчва френския си колега Огюст Пере. Но Втората световна война спира всякакви проекти и работата по \"Таксим\" се подновява през 1946 г. Първата копка на АКМ обаче е положена чак през 1956 г. и проектанти вече са турци. Тя е открита на 12 април 1969 г. като Истанбулски дворец на културата и само след година е унищожена от пожар, избухнал по време на спектакъл. След основен ремонт отваря врати отново през 1977 г., но вече с името Културен център \"Ататюрк\". През 1993 г. центърът е обявен за \"градска защитена зона\", а през 1999 г. - за защитена културна забележителност. Препоръката АКМ да бъде реконструиран е от 2007 г., но следват съдебни битки, в които на два пъти инициативата е спирана. Според проекта за реконструкция новият културен център ще има централна зала за 2500 души, като огромни екрани ще може да показват спектакъла навън. Освен това са предвидени две театрални зали за 800 и 200 души плюс две многофункционални конферентни зали за по 500 и 250 души. Към комплекса има галерии, ресторанти, кафенета, сувенирен магазин и подземен паркинг. Предвидена е и цялостна реорганизация на \"Таксим\" така, че максимално да се увеличи пешеходната зона и трафикът да не минава покрай новия център \"Ататюрк\".", "date": "2017.11.12", "title": null}
{"url": "http://www.dnevnik.bg/bulgaria/2017/11/12/3075580_obshto_76_ot_pravoslavnite_bulgari_smiatat_che_jenata/", "text": "                        76% от православните християни в България – тоест от почти цялото ѝ население – смятат, че раждането на деца е отговорност на жената пред обществото. Това показва мащабно проучване на авторитетния изследователски център \"Пю\" за православните християни по света. В това отношение България е на трето място сред изследваните държави. 82% от арменските православни вменяват тази отговорност на жените, както и 83% от румънците. Също така 26% от православните българи смятат, че при недостиг на работни места мъжете трябва да имат \" повече права на работа \" от жените, а 22% са на мнение, че  жената \"винаги трябва да се подчинява \" на съпруга си.  Според 15% идеалният брак е този, в който  мъжът печели парите , а жената си гледа децата и къщата. По тези параметри българите са най-либералните от всички останали изследвани държави – Армения, Грузия, Молдова, Украйна, Беларус, Русия, Естония, Казахстан, Латвия, Румъния, Босна, Сърбия и Гърция. На изследваните православни в САЩ тези въпроси не са задавани, но в отговор на друго запитване 79% от тях намират, че наличието на  повече жени на пазара на труда  е променило обществото към по-добро.", "date": "2017.11.12", "title": "Общо 76% от православните българи смятат, че жената има дълг към обществото да ражда деца"}
{"url": "http://www.dnevnik.bg/sport/2017/11/12/3076461_feliks_noiroiter_specheli_slaloma_v_levi/", "text": "Германецът Феликс Нойройтер спечели слалома в Леви, първи старт за сезона в  Световната купа по ски алпийски дисциплини . Синът на легендарните Кристиан Нойройтер и Рози Нитермайер взе своя 13-и успех в Световната купа и се качи за 47-и път на подиума в своя 238-и старт. 33-годишният скиор даде общо време от двата манша 1:42.83 минути и изпревари с 37 стотни Хенрик Кристофершен от Норвегия. Трети на почетната стълбичка се качи Матиас Харгин с 1:43.28. \"Прекрасно е чувството да спечеля тук, в Леви. Невероятно усещане и съм много доволен, трябваше да карам много здраво във втория манш и използвах шанса си. Всичко се получи перфектно\", каза германецът. Той обеща да кръсти северното еленче, което получава като подарък традиционно в  Леви,  Матилда на неговата дъщеря, която се роди преди месец. Успехът е първи за Нойройтер от 14 февруари 2016 г., когато той триумфира в слалома в Наиба, Япония. През миналия сезон той се качи четири пъти на подиума, но не спечели нито веднъж. Най-титулуваният германски скиор вече е и еднолично на седмо място в историята по подиуми в слалома – 37. Това беше първи старт в Световната купа, след като гигантският слалом в Зьолден беше отменен заради буря. Сензационно първият манш в Леви беше спечелен от британеца Дейв Райдинг. Той се спусна за 50.29 секунди и изпревари с 14 стотни Нойройтер. Трети остана представителят на Норвегия Хенрик Кристофершен, а фаворитът Хиршер - четвърти на 46 стотни изоставане. Във второто спускане завършиха само 24 състезатели, а трима от отпадналите бяха потенциални победители или кандидати за подиума. Първо австриецът Мануел Фелер се движеше с огромна разлика, но четири врати преди финала допусна грешка и отпадна. Същото се повтори с Андре Мюрер, който беше с пето време в първия манш. Лидерът след сутринта Райдинг вървеше към победата и имаше аванс от 51 стотни пред Нойройтер, но при преминаването от стръмната към равнинната част изгуби контрол и изпусна врата. Носителят на Големия кристален глобус и Малкия глобус в дисциплината Марсел Хиршер завърши едва 17-и. Австриецът, който счупи крак в средата на август, се завърна на пистата, макар да не е 100%. Той обаче кара слабо във втория манш, в който даде най-слабото време от всички. Следващите стартове при мъжете са на 25 и 26 ноември, когато са спускането и супергигантският слалом в канадския курорт Лейк Луис.", "date": "2017.11.12", "title": "Феликс Нойройтер спечели слалома в Леви"}
{"url": "http://www.dnevnik.bg/bulgaria/2017/11/12/3076453_vurhovniiat_administrativen_sud_naslednicite_na_kamen/", "text": "Петчленен състав на Върховния административен съд (ВАС) с председател Георги Чолаков сложи точка на продължилата три години и половина сага около дисциплинарното уволнение на члена на Висшия съдебен съвет (ВСС) и бивш зам. главен прокурор Камен Ситнилски. С решение от четвъртък съдът приема точно обратното на досегашната си практика, че наследниците на Ситнилски, който почина през април 2016 г., нямат правен интерес да встъпят като негови правоприемници в заведеното от него дело срещу уволнението му, съобщава \" Капитал \". След смъртта на Ситнилски през април 2016 г. наследниците на Камен Ситнилски подават молба до съда и встъпват вместо него в процеса. Миналия месец дори е проведено заседание по делото с тяхно участие. Представителите на ВСС и държавното обвинение в лицето на прокурор Малина Ачкаканова пледират жалбата на наследниците да бъде отхвърлена. Съдебният състав с председател Георги Чолаков (който след две седмици ще оглави ключовата съдебна инстанция), Светлана Йонкова (докладчик), Надежда Джелепова, Захаринка Тодорова и Илияна Дойчева приема, че действително според закона, когато \"страната умре или юридическото лице престане да съществува, производството по делото продължава с участие на правоприемник\". В този казус обаче спорното право имало личен характер (следва ли Ситнилски да бъде дисциплинарно уволнен от ВСС), а при \"това спорно материалноправно правоотношение не е допустимо приемство. На това основание не е допустимо и приемство в процеса\". Спорното в случая е, че наследниците на Ситнилски първо са били конституирани от съда като страни, а след това същият съд приема, че те нямат право да водят делото. \"За какво тогава го играха целия този цирк — да ги издирват, призовават. Защо просто не прекратиха делото още когато той почина\", коментира пред \"Капитал\" адвокат Любомир Цеков, който представлява Ситнилски и семейството му. Адвокатът определи решението като \"срам и позор\". Според него съдът е подходил по този начин, защото, ако е трябвало да го реши по същество, е нямало как да не отмени уволнението. В противоречие с практиката \"Капитал\" цитира две решения на ВАС, в които съдът приема, че \"действително правото на обжалване на заповед за уволнение е лично и ненаследимо право\", но \"наследниците имат пряк и непосредствен интерес от оспорването на административния акт, което е абсолютна процесуална предпоставка за допустимостта на жалбата\".  Този интерес, приема съда, идва оттам, че при евентуална отмяна на уволнението като незаконосъобразно следва и право на обезщетение за имуществени вреди по Закона за отговорността на държавата и общините за вреди.  Първото решени е е за уволнен и починал впоследствие митничар, а  второто  - за офицер от армията. Докладчик по второто решение е именно съдия Илияна Дойчева, която влиза в петчленния състав по \"Ситнилски\". Тъй като делото е отпреди две години, но пък два дни преди делото \"Ситнилски\" да бъде обявено за решено, състав, председателстван от Дойчева, излиза с решение по друг казус, като  приема , че наследниците на починал имат право да водят дело за законността на задържането му от полицията. Предисторията Преди да влезе в съдебния съвет, Ситнилски беше заместник главен прокурор. Той беше избран от прокурорската квота в кадровия орган, но през 2013 година срещу него започна безпрецедентна кампания, включваща протести пред ВСС и дори разлепяне на некролози. Тогава от анонимен мейл бяха разпратени до медиите сканирани разпечатки от записани със СРС разговори, датиращи от лятото на 2012 г. В тях Ситнилски и прокурорски шефове от провинцията коментират изборите за съвета и шансовете на самия Ситнилски. Реакцията на ВСС не се забави - беше образувано дисциплинарно дело въз основа на СРС, прилагани по дела срещу други магистрати. Твърдението - той си е осигурявал подкрепа да бъде избран в съвета, използвайки влиянието си над прокурорите от долните нива. Предложението на дисциплинарния състав, в който влизаше и Галя Георгиева (която беше сред предложителите срещу Ситнилски да започне дисциплинарно производство - практика, в която впоследствие ВАС забрани), беше Ситнилски да бъде уволнен. Мотивът - нарушил е етичните правила, като е въздействал върху прокурори да гласуват за избора му за член на ВСС, докато в същото време е зам. главен прокурор, т.е. е техен началник. Нарушението беше доказано със свидетелски показания на прокурори, част от които впоследствие се издигнаха в кариерата си. Ситнилски беше уволнен с 16 гласа \"за\", въпреки че за отстраняването на изборен член на съвета са необходими 17 гласа. Мнозинството от ВСС обаче тогава прие, че става въпрос за двуетапна процедура, в чийто първи етап са необходими само 13 гласа, т.е обикновено мнозинство.", "date": "2017.11.12", "title": "Върховният административен съд: Наследниците на Камен Ситнилски нямат интерес да жалят уволнението му"}
{"url": "http://www.dnevnik.bg/biznes/2017/11/12/3076447_raiuneur_uvelichava_broia_na_pilotite/", "text": "Най-големият европейски нискобюджетен превозвач \"Райънер\" (Ryanair) ще увеличи броя на пряко наетите пилоти и ще назначи още персонал по силата на нова програма за подобряване на мениджмънта, съобщи БТА, като цитира \"Ройтерс\". Агенцията е получила достъп до вътрешен документ на авиокомпанията. През септември  превозвачът отмени 20 000 полета  за периода до края на март догодина, твърдейки, че заради проблеми с графиците за отпуски и дежурства не са останали достатъчно пилоти на разположение, за да се лети без големи закъснения.  Раздадени бяха компенсации , след като 700 000 клиенти бяха засегнати от анулирането на полетите.  \"Райънеър\", най-голямата по брой на пътниците авиокомпания в Европа, обеща на летците да подобри заплащането и условията на труд. До петък близо 20 от 86 центъра на компанията са гласували в подкрепа на сделката за заплатите. Редица обекти, включително най-големият център на лондонското летище \"Станстед\", обаче са отхвърлили офертата на работодателя. Някои пилоти използват септемврийските проблеми, за да оказват натиск за още по-добри условия и създаване на общоевропейски представителен орган, тъй като авиокомпанията не признава синдикатите. Според новата управленска програма през ноември ще бъдат предложени договори на 180 втори пилоти, а през декември - на още 300. Компанията посочва също, че тази година е наела 1040 нови пилоти, като новоназначените са получили по-добро възнаграждение. Очаква се до март да бъдат наети още 400. ", "date": "2017.11.12", "title": "\"Райънеър\" увеличава броя на пилотите"}
{"url": "http://www.dnevnik.bg/photos/2017/11/12/3076315_fotogaleriia_beliiat_trjufel_na_alba/", "text": "От началото на септември до края на ноември най-ценната и ароматна гъба в света – белият трюфел, се издирва от специално обучени кучета в италианския град Алба. Белите трюфели представляват изключително ароматен вид гъби, които растат под земята, обикновено в корените на дърветата. Срещат се главно в околностите на град Алба в региона Пиемонт в Северна Италия.", "date": "2017.11.12", "title": "Фотогалерия: Белият трюфел на Алба"}
{"url": "http://www.dnevnik.bg/sport/2017/11/12/3076468_bazata_na_cska_si_e_na_cska_otborut_im_vurvi_poveche/", "text": "Премиерът Бойко Борисов взе отношение по въпроса с базите на ЦСКА, за които предстои конкурс. По време на  откриването на ремонтираната зала \"Фестивалн\", която вече се казва \"Асикс арена\" , Борисов заяви, че базата си е на ЦСКА, и той не иска да се меси. \"В отношенията между феновете аз не се меся. Базата на ЦСКА си е на ЦСКА и за нищо друго не може да се ползва. Отборът им върви повече от добре\", каза Борисов. Думите му оставиха усещане, че говори за \"ЦСКА - София\", ръководен от Гриша Ганчев и състезаващ се в Първа лига. Другият кандидат за базите е третодивизионният \"ЦСКА 1948\", който е водач в групата си и се стреми към изкачване във Втора лига. Министър-председателят смята, че държавата е направила достатъчно за базите на клуба и се изчаква единствено конкурсът за отдаването им за дългосрочно ползване срещу инвестиция. Министърът на спорта Красен Кралев заяви, че той ще бъде  \"обявен до седмица-две\" . \"Това, което ние трябваше да осигурим – спокойствие и възможности да се развива клубът, сме го направили. Оттам нататък си има граждански организации на самите фенклубове, да седнат и да се разберат\", уточни Борисов. От думите на премиера не бяха много ясни, като той не се ангажира с конкретика по темата  ЦСКА . \"ЦСКА е клуб, в който може и три, и четири отбора да поддържа винаги. ЦСКА имаше отбори навремето, в които всички бяха национали и резерви им стояха национали, толкова състезатели са имали\", каза още премиерът. Накрая той пожела успех на всички отбори в Първа лига и обясни, че в челната тройка на първенството е много интересно. Борисов прогнозира, че първенството ще се развие. Кралев също говори по темата за базите, като каза, че новият закон за спорта предвижда възможността различни дружества да се обединяват и да кандидатстват заедно за ползване на базите. Той обаче даде да се разбере, че в случая с \"ЦСКА - София\" и \"ЦСКА 1948\" това е невъзможно. \"На всяка пресконференция говорим за ЦСКА, какво не ви е ясно. Всеки може да си основе клуб и да го кръсти както си иска, щом законът го позволява. Оттам нататък кой клуб колко фена има е друг въпрос. Моята задача е да направя конкурс и да се спазва закона. Ясно ви е защо забавихме регистрацията за дружеството, парите вече са по нашата сметка, понеделник се подават документите за регистрация на дружеството. Ще обявя изискванията за кандидатите публично пред всички\". Кралев съобщи, че няма изглед за ново забавяне за конкурса на базите, ползвани от фалиралия клуб. \"Няма как един клуб да инвестира, а два да ползват стадиона. Ще видите договора, но той е направен така, че се търсят инвеститори, ние не го отдаваме под наем. Който предложи по-голяма инвестиционна програма, той ще спечели. В новия закон за спорта сме предвидили т.нар. обединени спортни клубове, но това не е такъв случай\", добави министърът.", "date": "2017.11.12", "title": "Базата на ЦСКА си е на ЦСКА, отборът им върви повече от добре, каза Борисов"}
{"url": "http://www.dnevnik.bg/bulgaria/2017/11/12/3076474_policiiata_izdirva_sobstvenika_na_kamera_snimala_v/", "text": "Полицията издирва собственика на камера, снимала в женската тоалетна на природоматематическата гимназия в Стара Загора, съобщи БТА, като цитира Областната дирекция на МВР. Камерата е иззета и ще бъде направена техническа експертиза. На този етап не е известно колко време е работило устройството, кой и защо го е поставил. Сигнала за откритото записващо устройство е подала директорката на училището Николина Куличева, а от Регионалния инспекторат по образованието са информирали министерството на образованието, уточни пред БТА началника на инспектората Татяна Димитрова.  Скритата камера е била намерена в късния следобед в петък от ученички, които са информирали учителите, а родителите им са съобщили пред медиите.  По първоначални данни камерата не е предавала онлайн, а записите са били на карта. По случая в полицията е образувано досъдебно производство, уточниха от районната прокуратура в Стара Загора.", "date": "2017.11.12", "title": "Полицията издирва собственика на камера, снимала в тоалетна на гимназия в Стара Загора"}
{"url": "http://www.dnevnik.bg/sport/2017/11/12/3076497_mark_markes_triumfira_s_chetvurta_svetovna_titla_v/", "text": "Испанецът  Марк Маркес  е шампион в клас MotoGP за четвърти път (2013, 2014, 2016 и 2017) и общо за шести в мотоциклетния спорт (2010 г. 125 кубика и 2012 в Moto 2). Пилотът на \"Хонда\" завърши трети във финалния кръг от сезона на пистата \"Рикардо Тормо\" край Валенсия и грабна титлата. Преди състезанието той водеше с 21 точки пред  Андреа Довизиоцо , който спечели старта на \"Сепанг\" в Малайзия. Маркес се нуждаеше само да завърши в първите 11, за да си гарантира първото място в крайното подреждане. Довициозо не завърши заради катастрофа шест обиколки преди края в момент, в който се движеше пред Маркес. \"Чувството е изумително, опитвах се да бъда спокоен и да контролирам състезанието. В един момент обаче си казах: \"Какво пък, ще атакувам, добре съм.\" Загубих концентрация и за малко да падна, но успях да се задържа. Все пак до края на състезанието карах в стил \"Маркес\" и дадох всичко от себе си\", каза световният шампион. Той поздрави Довизициозо, заявявайки, че съперникът му също е заслужавал да се пребори за титлата. Маркес стартира от полпозишън, но в началото беше изпреварен от Йоан Зарко с \"Ямаха\". Французинът направи страхотно състезание и беше много близо до това да стане първият \"сателитен\" пилот от 17 години насам, който печели победа в MotoGP. Зад двамата бяха Дани Педроса и двамата пилоти на \"Дукати\" Хорхе Лоренсо и Довициозо. Противно на очакванията Лоренсо отказа да пусне своя съотборник и въпреки обещанията да му помага в битката за титлата, стоеше пред него. Няколко пъти от бокса пускаха кодирано съобщение до испанеца да смени работния режим на двигателя и да пропусне Дови, но и това не стана. Накрая от питуола директно наредиха на Лоренсо да го пропусне, но той пак игнорира заповедта. Драмата беше пълна в последните обиколки. Седем тура преди финала Маркес опита амбициозна маневра срещу Зарко, но изпусна спирането на завой №1. Испанецът буквално падаше, но с коляно и лакът успя да вдигне мотора си и да продължи, връщайки се пети в колоната. Няколко завоя по-късно Лоренсо също падна, изгубвайки сцепление в предната си гума. Така Довициозо мина пред него, както и в Малайзия, когато испанецът сгреши. Малко след Лоренсо и Дови повтори грешката му, изпускайки спирането на един завой и влизайки в чакъла. До края на състезанието Дани Педроса успя да изпревари Зарко и да вземе втора победа за сезона. Ветеранът отново се наложи на родна земя, след като триумфира и в Гран при на Испания на пистата \"Херес\" през май. С четирите си титли в кралския клас Маркес вече се изравни с легендите Джеф Дюке, Джон Съртийс, Майк Хейлууд и Еди Лоусън. Пред него във вечната ранглиста са Мик Дуън с пет, Валентино Роси със седем и Джакомо Агостини с осем.", "date": "2017.11.12", "title": "Марк Маркес триумфира с четвърта световна титла в MotoGP"}
{"url": "http://www.dnevnik.bg/politika/2017/11/12/3076508_borisov_v_parlamenta_ima_hora_zameseni_s_narkotrafik_i/", "text": "\"Ние като морален жест приехме оставката на здравния министър Николай Петров, в същото време в парламента продължават да стоят хора, които са замесени с наркотрафик, хора, които са  , хора, които наричат българите дебили.\" Това заяви пред журналисти премиерът Бойко Борисов, цитиран от БНТ, на  откриването на  основно реконструираната зала \"Асикс Арена\" в София. Борисов каза това в отговор на питане как ще отговори на  казаното от лидера на БСП Корнелия Нинова , че е страхливец, както и че е знаел за това, че здравният министър е сключвал договори, с които е облагодетелствал своите близки. \"Има органи, които се занимават с това и   от направеното от нас, нека тя да излезе да каже едно нещо, което е направила по време на нейно ръководство\", каза премиерът Бойко Борисов. \"Нашата работа е да градим и го правим всеки ден. Останалите - едни ги бъркат с рошави мъже, други... аз епитети не употребявам\", заяви министър-председателят. Николай Петров подаде оставка  като здравен министър на 30 октомври, след като Би Ти Ви излъчи репортаж, че като шеф на Военномедицинска академия (ВМА) той е възложил обществени поръчки за над 1 млн. лева на фирми на зет си. Борисов посочи, че не е знаел за одитния доклад на ВМА. \"Ако са знаели за този одитен доклад,  \", каза Борисов. По думите му този доклад не е бил оставян при него нито като документ, нито като информация. По повод изказването, че в парламента продължават да стоят хора, които наричат българите дебили, журналист репликира Борисов, че той пък е нарекъл българите прости. Министър-председателят заяви, че  . Той разясни, че на подобно на днешното мероприятие хората са го попитали защо, когато Борисов говори, те всичко разбират и виждат, а другите не разбират. Тогава премиерът е отговорил \"в кавички,  , което е огромна разлика\". В отговор на въпрос как ще коментира и репликата за \"лошия човешки материал\", Борисов заяви на журналиста, че ще го осъди за това, ако не му даде доказателство, че е казал думата \"лош\". \"  и защо продължавате това да говорите?! Защо ми слагате думи, които не съм казал\", попита той.", "date": "2017.11.12", "title": "Борисов: В парламента има хора, замесени с наркотрафик и купуване на гласове"}
{"url": "http://www.dnevnik.bg/sport/2017/11/12/3076482_sportnoto_ministerstvo_iska_da_vuzstanovi_ledenata/", "text": "Спортното министерство работи по план за възстановяване на ледената пързалка \"Юнак\" в София, каза министърът Красен Кралев. По думите му се чака разрешение от Столичната община. \"Планираме да разработим и да стартираме изграждането, или по-скоро възстановяването на ледената пързалка на \"Юнак\". Още не мога да ви кажа колко скоро ще успеем. В момента се правят разговори с общината, за да получим разрешение да сложим ледена пързалка\", заяви Кралев при  откриването на \"Асикс арена\" . Той не посочи подробности около идеята. Стадион \"Юнак\" от години е опасан с огради, занемарен и не се използва. Представеният в средата на юли  подробен устройствен план за Борисовата градина  предвижда възстановяване на стадион \"Юнак\". Планът все още не е утвърден. \"Със зимните спортове в момента изоставаме. Но постоянно се правят неща. Виждате, Зимният дворец е в едно състояние, което не може да се ползва за тренировки\", продължи Кралев. Ремонтът на съоръжението  започна наскоро, като първоначалната информация беше, че ще бъдат вложени 4 млн. лева . Министърът предупреди, че ще има забавяне заради съобразяването с графика за тренировки. \"Ще видите след два-три месеца с 4-5 милиона какво сме направили. Ще бъде добро място за тренировка. Малко ще се разтегли срокът за реконструкция\", посочи Кралев.", "date": "2017.11.12", "title": "Спортното министерство иска да възстанови ледената пързалка \"Юнак\" в София"}
{"url": "http://www.dnevnik.bg/sviat/2017/11/12/3076512_emireits_shte_zakupi_40_boinga_na_stoinost_15_mlrd/", "text": "Дубайската авиокомпания за полети на дълги разстояния \"Емирейтс\" (Emirates) се споразумя днес да купи 40 самолета Боинг 787-10 Дриймлайнър (Boeing 787-10 Dreamliner) на обща стойност 15,1 милиарда долара, предадоха \"Асошиейтед прес\" и \"Франс прес\", цитирани от БТА. Съобщението направи главният изпълнителен директор на превозвача Ахмед бин Саид ал Мактум през първия ден от Дубайското авиоизложение. Новината дойде след неколкочасово отлагане от \"Емирейтс\" на фона на слухове за възможна продажба от \"Еърбъс\" (Airbus), включваща модела А380. Журналистите попитаха директора Ал Мактум за европейския конкурент на \"Боинг\". \"Сравняваме две ябълки\", но установихме, че Боинг 787 е \"най-добрият вариант\" за \"Емирейтс\", отговори той, цитиран от АП. Доставките започват през 2022 година. \"Емирейтс\" е най-големият клиент на \"Боинг 777\" (Boeing 777). Той има 165 такива машини във флотилията си и твърди поръчки за още 164, припомня АФП. В началото на авиосалона, продължаващ до 16 ноември, \"Емирейтс\", най-голямата авиокомпания в Близкия изток, представи нови, модерни и първокласни частни апартаменти, които ще бъдат на разположение в \"Боинг 777\".", "date": "2017.11.12", "title": "\"Емирейтс\" ще закупи 40 боинга на стойност 15 млрд. долара"}
{"url": "http://www.dnevnik.bg/sviat/2017/11/12/3076541_charlz_zameni_elizabet_ii_na_ceremoniiata_za_denia_v/", "text": "Британският престолонаследник принц Чарлз положи венец от макове на военния мемориал Кенотаф в Деня в памет на падналите във войните, предадоха \"Франс прес\" и \"Асошиейтед прес\", цитирани от БТА. Тази година 91-годишната кралица Елизабет Втора наблюдаваше от близък балкон как 68-годишният й син води церемонията на мястото, което тя заемаше в продължение на близо шест десетилетия. Редом с кралицата беше 96-годишният й съпруг принц Филип. В 65-годишното си управление кралицата не е водила церемонията само шест пъти, припомня АФП. От тях два пъти причината е била бременност, а четири пъти тя е била в чужбина. Внуците на кралицата - принцовете Уилям и Хари, също участници във войни, поставиха яркочервени венци в подножието на мемориала. На церемонията присъстваха и високопоставени британски политици, представители на различни религии и на страни от Общността на нациите, войници, ветерани и граждани. Те се събраха в студения слънчев есенен ден, за да отдадат почит на загиналите през Първата световна война и последвалите конфликти. В 11 ч. по Гринуич паметта на загиналите беше почетена с две минути мълчание. То приключи със звуците на тръба, свиреща мелодия за военни погребения. След официалното полагане на венци хиляди ветерани, вдовици и семейства на загинали преминаха край мемориала под звуците на военен оркестър и аплодисментите на събралите се, носещи червени хартиени макове - символ на загиналите във войните. Церемонията в северноирландския град Оума беше прекъсната след откриването на подозрително устройство. Полицията отцепи района. През 1998 г. в Оума беше извършено най-кървавото бомбено нападение в конфликта между католици и протестанти в Северна Ирландия.", "date": "2017.11.12", "title": "Чарлз замени Елизабет II на церемонията за Деня в памет на загиналите във войните"}
{"url": "http://www.dnevnik.bg/sviat/2017/11/12/3076548_rahoi_v_barselona_da_si_vurnem_demokratichna_i/", "text": "Да си върнем демократична и свободна Каталуня, призова испанският премиер Мариано Рахой днес в Барселона. Той посети столицата на Каталуня за първи път откак правителството пое пряко управлението над автономната област, предаде \"Франс прес\", цитирана от БТА. На митинг на неговата консервативна Народна партия преди насрочените от централното правителство регионални избори на 21 декември, Рахой прикани бизнеса да не напуска Каталуня, а испанците - да не бойкотират каталунските стоки: \"Искам да кажа на всички испанци да не спират да купуват и да консумират каталунски стоки\". От началото на кризата 2400 компании са се изтеглили от областта, напомня АФП. Премиерът заяви, че е възстановил законността и демокрацията, като е поставил Каталуня под прякото управление на Мадрид. \"Искаме Каталуня - разумна, предприемчива, динамична, приветлива и отворена, сигурна и надеждна. Каталуния е Испания и Испания е Каталуня\", добави той. Рахой призова каталунците да изгонят сепаратистите от регионалния парламент на насрочените от него избори на 21 декември, предаде \"Асошиейтед прес\". Той каза пред присъстващите на митинга на Народната партия: \"Искаме масово участие (в изборите), за да поставим началото на нов период на нормалност. Важно е да възстановим чувството за нормалност в Каталуня, и то възможно най-бързо, за да намалим социалните и икономическите напрежения\". Двама от всеки трима каталунци са на мнение, че излизане на Каталуня от Испания е невъзможно в относително близко бъдеще, сочат резултати от анкета, публикувани в испанския вестник \"Паис\" и цитирани от ТАСС. Освен това 76 на сто от анкетираните смятат, че решението на Мадрид да свика предсрочни регионални избори в автономната област е разумно, показва социологическото проучване.", "date": "2017.11.12", "title": "Рахой в Барселона: Да си върнем демократична и свободна Каталуня"}
{"url": "http://www.dnevnik.bg/sviat/2017/11/12/3076448_bezotkazna_kato_kalashnik_-_koia_e_mariia_zaharova/", "text": "Ако разгледате снимките, които публикува в  профила си в \"Инстаграм\" , вероятно ще се изненадате колко много са кадрите от асансьори, фитнес зали и къси поли, предизвикващи сексистки коментари дали пък една известна журналистка няма \"по-красив фарватер\". Всъщност, става дума за руски дипломат с ранг на Извънреден и пълномощен посланик II клас и директор на Департамента за информация и печат на Министерството на външните работи на Руската федерация. Освен това тя е официален представител на министерството на Външните работи на Руската федерация, кандидат на историческите науки със специланост дипломат-китаист. Тя е Мария Захарова - руският официален представител, за когото през последните дни като че ли в България се пише и говори повече, отколкото за президента Владимир Путин, а за прекия ѝ началник-външният министър Сергей Лавров определено по-малко. На пръв поглед тя се ползва с известна свобода да използва в изказванията с ипривидна фриволност, но няма съмнение, че това се случва в рамки, предварително определени от по-високо място. Сравняват я ту с Родината Майка, призоваваща на бой с враговете на Русия, ту с автомат калашников, който не засича при никакви обстоятелства, когато трябва да изпълни поставената задача. Когато 11 години по-късно бяха публикувани снимки от сватбата ѝ в Ню Йорк, реакциите бяха от \"значи все пак се е омъжила в Мордор\" до \"с това тяло като плиснало се прясно мляко тя е още по-близо до народа\". (тя самата изтъква, че вече е свалила доста килограми в сравнение с 2005г - бел.ред.) \"Вот такая Маша - наша. Безусловно!\", казват светските предавания в Русия, които се очароват от това, че говорител на дипломацията на ядрена държава, опитваща да преначертае с военна сила границите в Европа и с претенции да бъде призната за световна суперсила, пуска снимки на банския си, оставяйки въображението на следващите я в социалните мрежи да допълни останалото. Изстрелването на Захарова на високия пост стана в голяма степен в отовор на друга колоритна дама - Джен Псаки. Само че, Псаки има зад гърба си кариера в политиката поне от 2001г., беше \"пътуващ прессекректар\" на Барак Обама в кампанията му от 2008г. и прессекретар на кампанията за преизбирането му от 2012г., оглави през 2013г. пресслужбата на Държавния департамент и винаги е била близък човек на президента. През 2015г. Псаки стана директор по комуникациите на Белия дом и остана на поста до края на мандата на Обама. Тя често се движеше по границата - и понякога я прекрачваше - на дипломатичността и политическата коректност, когато говореше за Русия и управлението на Владимир Путин. Това дразнеше мнозина в Русия и така известната с метафорите си Захарова се появи като контрапункт на 10 август 2015г. Разликата е, че в страна, където вече се смята, че външната политика се диктува директно от Владимир Путин, а външният министър е по-скоро оператор и изпълнително лице, Захарова никога не е била близка с Кремъл. Тя не е и дипломат - нито по образование, нито по кариера. Завършила е Московския държавен институт за международни отношения, но факултета за международна журналистика със специалност журналистика и ориенталистика. Стажувала е в посолството на Русия в Китай и на Департамента по информация и печат на Министерството на външните работи на Русия. През 2003г. става доктор на науките, като защитава дисертация на тема \"Трансформация на осмислянето на символиката на празнуването на традиционната Нова година в съвременен Китай през последната четвърт на ХХ век\". Институтът, към който тя става доктор, е Руският университет за дружба между народите, който допреди 25 години носеше името на Патрис Лумумба и имаше репутацията на един от центровете, където се вербуваха от КГБ граждани на т. нар. Трети свят. Връзката с Китай идва в живота на Захарова по линия на родителите ѝ. Баща ѝ Владимир Юриевич Захаров завършва китаистика и от 1980 до 2014г. работи във външното министерство на СССР/Русия, включително 13 години като секретар на посолството в Пекин (1980-1993г.) Още четири години (1997-2001) той прекарва в китайската столица като съветник по културата, информацията и образованието. Следват 11 години в Шанхайската организация за сътрудничество до 2014г.  Майка ѝ - Ирина Владиславовна Захарова е изкуствовед и с докторска титла след защита на дисертация \"Традиционни основи на китайската народна играчка\". Захарова израства през 80-те години покрай баща си в Пекин. Службата на Захарова във външното мининсетрство става трайна от 2003г., когато оглавява отдел за \"оперативен мониторинг на медиите\". Когато е едва на 30 години, през 2005г. е назначена за говорител на Постоянното представителство на Русия към ООН в Ню Йорк. После се връща в Департамента по информация и печат към външното министерство на Русия, където се издига до зам.-директор. В задълженията ѝ основно е да организира провежда брифинги на говорителя, да ръководи дейността в социалните мрежи и информационно да осигурява пътуванията на министъра в чужбина. Междувременно, тя успява през 2015-2016г. да се превърне в една от най-цитираните рускини в интернет и блоговете. Но също така и да си спечели критики, че стилът ѝ е агресивен и недипломатичен. В Русия тя продължава да предизвиква повече положителни емоции и оценки от типа на \"Благодарение на нейните ярки и остро актуални изказвания населението започна да получава интересна политическа информация. Емоционалните изказвания на Захарова впечатляват слушателите и намират душевен отклик в сърцата им.\" Докато е в Ню Йорк, тя се омъжва за Андрей Макаров - човек, за когото дори в руските медии малко се пише, освен че е \"предприемач\". Когато през миналата година  публикува снимки от сватбата си,  тя с доза хумор написа: \"Работех в Ню Йорк. Мъжът ми е \"отечествен\". Пристигна, оженихме се, замина\". Сред снимките на Захарова има една, в която тя е в българска народна носия и с обяснение, че е шита \"на око\", но ѝ паснала идеално. След като посочва, че това е подарък от български журналист, тя завършва с \"Дорогая Болгария, благодаря много!\" Българският журналист всъщност е Борис Анзов, родом от Симитли, но завършил преди години Университета Дружба между народите в Москва, от години работещ в руската столица в пропутинското онлайн издание Медиа Мост България и пътувал до Сирия, описан от руските агенции като представител на българските журналисти. През януари той пусна свой  клип във \"Фейсбук\" , в който под звуците на сръбски поп-фолк и седнал във ферари, призовава от името на сдружение \"Що е Маке, се е Юнак-Българи Юнаци\" да се вдигнат всички на бунт срещу \"онези, които ме караха да бера портокали в Испания\", включително \"ловно рибарската дружинка \"Сокол\" гр. Гоце Делчев\". Напоследък видео материалите на Анзов са със знака на интернет/кабелната телевизия \"България 24\", помещаваща се в централата на ВМРО в София и определяна като трибуната на тази управляваща партия.", "date": "2017.11.12", "title": "\"Безотказна като калашник\" - коя е Мария Захарова"}
{"url": "http://www.dnevnik.bg/sport/2017/11/12/3076476_federer_otkri_finalite_v_london_s_rutinna_pobeda_nad/", "text": "Роджър Федерер започна с уверена победа похода си към седма титла от  финалите на АТП . 36-годишният швейцарец надигра  американския дебютант Джак Сок  с 6:4, 7:6 (4) в първия мач от индивидуалната надпревара в Лондон. Федерер показа много агресивна и лишена от леки грешки игра. Началният му удар беше много солиден и той не даде нито една възможност за пробив на съперника през цялата среща. Маестрото сервираше разнообразно и взимаше без проблем подаванията си. Дори съперникът му да успееше да вкара топката в разиграване, шесткратният шампион поемаше контрол с дълбоки удари от форхенд и бързо печелеше точките. Сок започна колебливо дебютния си мач във финалите на АТП. Той беше пробит още в първия гейм при първата и оказала се единствена възможност в сета. Федерер затвърди предимството си за 2:0 и след това концентрира усилията си върху своите сервис гейм. Американецът открия втория сет с бързо спечелено подаване и това му вдъхна самочувствие. 25-годишният тенисист от Небраска отново не успяваше да застраши сервиса на Федерер, но показа голямо желание за битката и в крайна сметка успя да се добере до тайбрек. В седмия гейм Сок се озова в тежка ситуация, след като изостана с 15:40 при свой сервис. Американецът обаче успя да измъкне подаването си. В следващия му сервис гейм Федерер отново имаше две точки за пробив, този път с цената на \"скрити\" мачболи, но дебютантът отново се спаси. Шампионът от мастърса в Париж съумя да спечели всичките си подавания в сета и си осигури влизане в тайбрек. В решителния гейм обаче Сок не успя да се противопостави на по-агресивната и стабилна игра на Федерер. Шесткратният шампион поведе с 4:2, допусна съперникът му да изравни при 4:4, но взе следващите три точки и сложи точка на спора след 91 минути игра. Федерер завърши двубоя с 90% успеваемост при точките след вкаран първи сервис (36 от 40) и загуби само 12 от разиграните 63 точки в подаванията му. Швейцарецът пласира шест аса по-малко - 5 срещу 11, но съперникът му допусна цели пет двойни грешки повече. Рекордьорът по титли завърши с 23 печеливши удара при разиграване срещу 12 за Сок. Американецът направи и значително повече непредизвикани грешки - 29 срещу 20 за победителя в мача. Федерер постигна 53-а победа в 65-ия си мач във финалите на АТП. Той участва за рекорден 15-и път в турнира, като досега само веднъж е отпадал в груповата фаза - през 2008 г. \"Първият мач в един турнир винаги е труден. Започнах отлично мача, надявах се, че след това ще заигра по-освободено. Вторият сет обаче беше доста оспорван. Пропуснах няколко добри възможности за пробив, а тайбрекът можеше да отиде във всяка от двете посоки. В края той ми помогна с някои двойни грешки и пропуски\", заяви Федерер в интервюто на корта след мача. Вторият двубой от група \"Борис Бекер\" ще противопостави Александър Зверев срещу Марин Чилич. Двубоят започва в 22.00 часа бъларско време.", "date": "2017.11.12", "title": "Федерер откри финалите в Лондон с рутинна победа над дебютанта Сок"}
{"url": "http://www.dnevnik.bg/razvlechenie/2017/11/12/3076552_spais_gurls_imali_namerenie_da_se_suberat_otnovo/", "text": "Спайс гърлс\" планират да се съберат отново през 2018 г., съобщава британската преса. Според таблоида \"Сън\" всичките членки на известната момичешка група са се съгласили да участват в телевизионно предаване и дори да издадат нов албум. Източник на изданието твърди, че певиците подготвят \"серия от проекти\", в които ще участва и Виктория Бекъм. Съпругата на футболиста Дейвид Бекъм, която от много години е известно име в модните среди, досега отказваше да се връща към попмузиката. Петте британки бяха една от най-успешните групи от края на миналото хилядолетие. В последните години обаче серия съобщения за повторното им събиране се оказаха само слухове. Те се появиха за последен път заедно на Олимпийските игри в Лондон през 2012 г.", "date": "2017.11.12", "title": "\"Спайс гърлс\" имали намерение да се съберат отново"}
{"url": "http://www.dnevnik.bg/photos/2017/11/12/3076053_fotogaleriia_bitkata_za_bengazi/", "text": "В четвъртък източните либийски сили изгониха ислямистки бойци от една от последните им крепости във втория по големина град Бенгази, Либия.", "date": "2017.11.12", "title": "Фотогалерия: Битката за Бенгази"}
{"url": "http://www.dnevnik.bg/sport/2017/11/12/3076531_fotogaleriia_grigor_dimitrov_v_usilena_podgotovka_za/", "text": "Григор Димитров се подготвя упорито за първото си участие във  .", "date": "2017.11.12", "title": "Фотогалерия: Григор Димитров в усилена подготовка за първите си мачове в Лондон"}
{"url": "http://www.dnevnik.bg/sport/2017/11/12/3076570_grigor_dimitrov_kum_fenovete_chuvstvaite_se_svobodni/", "text": "Григор Димитров и останалите участници на  финалния турнир на АТП в Лондон  \"загряха\" публиката с видео обръщение. Осемте най-добри тенисисти за годината участваха в клип, в който по шеговит начин приканват публиката да спазва правилата в зала \"О2 арена\" в Лондон. \"Извинете\", започва световният №1 Рафаел Надал, след което в импровизирания диалог се включва Роджър Федерер с репликата \"Вие, с черната риза на 12-ия ред отзад\". А Димитров потвърждава: \"Да, вие!\" Освен тях всички останали Александър Зверев, Марин Чилич, Доминик Тийм, Джак Сок и Давид Гофен също имат реплики, адресирани към феновете. \"Моля, стойте по местата си и бъдете тихи по време на разиграванията. Благодаря\", казва Джак Сок, а Федерер, който го  победи на старта на турнира , добавя: \"Гениите работят тук\". \"След страхотна точка се чувствайте свободни да полудеете и да бъдете възможно най-шумни\", казва Григор Димитров. В едноминутното видео тенисистите обясняват на феновете как да се държат, за да не пречат на играта. Надпреварата започна днес с мача между Федерер и Сок, а по-късно е срещата между Марин Чилич и Александър Зверев. Григор Димитров излиза в понеделник срещу Доминик Тийм в 16.00 ч., а другият мач е между Рафаел Надал и Давид Гофен.", "date": "2017.11.12", "title": "Григор Димитров към феновете: Чувствайте се свободни да полудеете след страхотна точка (видео)"}
{"url": "http://www.dnevnik.bg/morski/2017/11/12/3076582_mrejata_za_kusometrajno_kino_future_shorts_predstavia/", "text": "Най-голямата мрежа за късометражно кино, представена у нас - Future Shorts, ще покаже във Варна специална селекция от творби, озаглавена \"Есен\". Филмовото събитие се провежда в над 40 страни и 100 града по света, сред които Варна и София . Прожекциите във Варна ще се състоят в новото специално оборудвано за кино камерно пространство на центъра за съвременно изкуство Contemporary Space. Селекцията в есенната програма е фокусирана върху европейското кино. Зрителите ще могат да видят филми от Португалия, Унгария, Франция и Нидерландия, а след прожекцията ще имат възможност да гласуват за своя фаворит сред заглавията. С един от филмите, включени в програмата - \"Rocknrollers\" на Даан Бол, публиката ще получи безплатна рецепта срещу депресия. Публиката ще стане свидетел на урока, който две деца, дават на свой учител във филма \"Пей\", спечелил късометражен \"Оскар\" . Шедьовърът на само 25 годишната португалска режисьорка Леонор Телес – \"Балада за жабите\" носи изненадите на неочаквания обрат в действието. Филмът е носител на две награди \"Златна мечка\" от \"Берлинале\" 2016г. Планирани са общо четири прожекции- на 15 и 16 ноември от 18:00 и 20:00. ПРОГРАМА Режисьор: Ладж Ли Драма/ Франция/ 2017/ 17 мин. В парижкия квартал от романа на Виктор Юго, новоназначен полицай научава за злоупотребите на двама свои колеги ветерани. Когато обаче, младеж успява да заснеме техните действия отвъд допустимото, ситуацията ескалира. Режисьор: Деáк Кристóф Драма/ Унгария/ 2016/ 25mins Зофи е приета в известния хор на новото си училище, но скоро научава за жестоките начини на работа на диригента. Това ще накара Зофи и новата и приятелка да му дадат подобаващ урок. Режисьор: The Blaze Музикално видео/ Франция/ 2017/ 6 мин. Млад мъж се връща в Алжир - място, което някога е наричал свой дом. Използвайки харизматичен главен герой колебаещ се между своя бурен характер и чувствителност, авторите на това музикално видео ловко демонстрират с картина и звук автентичната необузданост на \"Blaze\", която няма нужда да бъде обяснявана с думи. Режисьор: Даан Бол Драма/ Нидерландия/ 2016/ 24 мин. Една вълнуваща история за депресията и полезния, лечебен ефект на музиката и приятелството. Режисьор: Леонор Телес Експериментален/ Португалия/ 2016/ 11 мин. Както циганите, така и керамичните жаби не остават незабеляани за зоркия поглед. Началото на \"Балада за жабите\" е поставено в неясен контекст. Филм , който се намесва в португалското ежедневие, под формата на басня за ксенофобията. Сред многобройните награди на филма са \"Златна мечка\" от Берлинаре за \"Най-добър късометражен филм\" и \"Най-добър режисьор на късометражен филм\" за режисьорката Леонор Телес", "date": "2017.11.12", "title": "Мрежата за късометражно кино Future Shorts представя пет филма във Варна"}
{"url": "http://www.dnevnik.bg/sport/2017/11/12/3076572_neftohimik_otpadna_v_kvalifikaciite_na_voleibolnata/", "text": "Волейболният шампион \"Нефтохимик\" загуби и втория си мач от третия квалификационен кръг на Шампионската лига. Българският тим отстъпи с 0:3 (12:25, 21:25, 20:25) оред германския \"Фридрисхафен\" за 75 минути. В първата среща на българска земя  \"Нефтохимик\" загуби с 1:3  и се нуждаеше от чиста победа или 3:1, за да вкара двубоя в златен гейм. Нито за момент \"Нефтохимик\" не беше на нивото на съперника си и не можа да поведе при нито една от техническите паузи. От самото начало на двубоя германците диктуваха случващото се на полето. Първият гейм завърши само за 22 минути при 25:12. Втората техническа пауза дойде при 16:11 за \"Фридрисхафен\", а до края на частта българският тим отбеляза само една точка. В следващите два гейма възпитаниците на Найден Найденов опитаха да бъдат по-конкурентни, но не успяха. Най-резултатен за \"Фридрисхафен\" беше Давид Созенхаймер с 13 точки. За българския състав Валентин Братоев отбеляза 15, а с осем се отчете Александър Стаценко. След поражението българският шампион ще продължи участието си във втория по сила турнир –  Купата на европейската конфедерация (CEV) . Там \"Нефтохимик\" ще срещне чешкия \"Дукла\" (Либерец) на 1/16-финалите. Първият мач е на 7 декември в Чехия, а вторият е в Бургас между 19 и 21 декември.", "date": "2017.11.12", "title": "\"Нефтохимик\" отпадна в квалификациите на волейболната Шампионска лига след загуба с 0:3 от германци"}
{"url": "http://www.dnevnik.bg/sviat/2017/11/12/3076574_nad_60_hiliadi_dushi_shestvaha_v_polsha_s_lozungi_za/", "text": "Десетки хиляди националисти шестваха по улиците на Варшава през уикенда по случай Денят на независимостта на страната, предаде \"Гардиън\". Демонстрантите хвърляха димки и издигаха лозунги като \"бяла Европа\" и \"чиста Полша\" без бежанци. По изчисления на силите на реда в Полша над 60 хиляди души са взели участие в шествието, превърнало се според експерти в едно най-големите сборища на националисти в Европа от последните години. То е организирано от полски крайнодесни групи. Сред плакатите, издигнати от протестиращите, имаше фрази като \"молитва за мюсюлмански холокост\". Други пък шестваха под лозунга \"Искаме Господ\", думи от стара полска религиозна песен, цитирани от президента на САЩ Доналд Тръмп по време на посещението ву във Варшава по-рано през годината. Докато мнозина развяваха полското знаме, други носеха банери с крайнодясна символика от 30-те години. Пред националната телевизия един от протестиращите се обяви за \"сваляне на еврейството от властта\". Според активисти от британската антифашистка организация Hope Not Hate редовното шествие по случай Деня на независимостта на Полша се превръща в магнит за крайнодесни групи от цяла Европа. Редом с обикновените поляци, мнозина от тях поддръжници на управляващата партия \"Право и справедливост\", по улиците на Варшава можеха да се видят настоящи и бивши лидери на ксенофобски организации от Великобритания и Италия като Стивън Ленън и Роберто Фиоре. Демонстрацията е едно от много събития по случай честванията на независимостта на Полша, обявена през 1918 г. По-рано през деня президентът на Полша Андржей Дуда и президентът на Европейския съвет Доналд Туск, бивш премиер на страната, присъстваха на официалната церемония, въпреки напрежението между ЕС и Полша заради спорната правосъдната реформа и анти-имигрантската линия на Варшава.", "date": "2017.11.12", "title": "Над 60 хиляди души шестваха в Полша с лозунги за \"бяла\" Европа"}
{"url": "http://www.dnevnik.bg/sport/2017/11/12/3076586_fetel_specheli_sustezanieto_za_gran_pri_na_braziliia/", "text": "Себастиан Фетел записа 47-ата си победа във Формула 1, след като триумфира в състезанието за Гран при на Бразилия, 19-и кръг от шампионата. Германецът стартира втори, но още в първия завой успя да изпревари Валтери Ботас и до края на изпусна лидерската позиция. Пилотът на \"Мерцедес\" остана втори, а подиума допълни Кими Райконен. Това е пета победа за Фетел през сезона и първа от края на юли насам. За последно германецът спечели на \"Хунгароринг\" в края на юли, точно преди лятната пауза във Формула 1. Шоуто на деня \"открадна\" Люис Хамилтън, като световният шампион направи страхотно каране. Пилотът на \"Мерцедес\" стартира от алеята пред бокса, но успя да финишира на четвърто място, опитвайки дори да се качи на подиума. \"Първоначално си помислих, че нямам шанс, защото гумите ми превъртяха, но Валтери ми остави място да вляза от вътрешната страна. След това знаех какво трябва да правя и да поддържам добра разлика. Знаех колко са важни обиколките, когато Люис още не беше влязъл в бокса\", каза победителят. Фетел, който триумфира за трети път на  \"Интерлагос\"  (2010 и 2013 г. с \"Ред Бул\"), вече е четвъртият най-успешен пилот на бразилската писта. Повече победи от него имат само Ален Прост (6) и Карлос Ройтеман и Михаел Шумахер (по 4). Германецът благодари на екипа на \"Ферари\" за работата, която всички в Маранело свършиха. Победата на Фетел на \"Интерлагос\" до голяма степен реши битката за второто място при пилотите. Германецът е с 302 и има 22 повече от Валтери Ботас. Така само при негово отпадане в Абу Даби финландецът ще може да го изпревари. В нощта преди състезанието  двигателят на Люис Хамилтън беше сменен , като той стартира и с нов хибридна система на изгорелите газове и турбокомпресор, като потегли от алеята пред боксовете. Напрежение имаше и при \"Ферари\", след като пет минути преди старта колата на Райконен беше отворена. Оказа се, че датчик отчете електрически проблем в болида на финландеца, но той успя да стартира. Още след изгасването на светлините Фетел реагира по-добре от Валтери Ботас и влезе пред него в първия завой, повеждайки колоната. Зад тях се наредиха Кими Райконен и Макс Верстапен, а Фернандо Алонсо се справи със Серхио Перес и излезе на пета позиция. В първите няколко завоя имаше два сериозни инцидента, като Ромен Грожан извади от състезанието Естебан Окон. В друга ситуация Кевин Магнусен се закачи в Щофел Вандорн, а белгиецът блъсна Даниел Рикардо. Това доведе до излизане на кола за сигурност, а Вандрон, Магнусен и Окон отпаднаха. Инцидентите бяха добре дошли за Люис Хамилтън, който успя да се изкачи с шест позиции без да е направил нито едно изпреварване. Някои от пилотите използваха колата за сигурност, за да сменят гумите си и по този начин избраха алтернативни стратегии. След повновяването на надпреварата нови проблеми нямаше, а Фетел започна да трупа аванс пред преследвачите си. Ситуацията беше лоша единствено за Фернандо Алонсо, който нямаше как да се бори с по-бързите болиди около себе си и отстъпи едно място на Фелипе Маса. От лидерите първи в бокса влезе Валтери Ботас, който беше на около две секунди зад Фетел. Финландецът опита да \"прескочи\" съперника си с алтернативна стратегия, влизайки при механиците си в 28-ата обиколка. От \"Ферари\" реагираха много бързо и вкараха Фетел в бокса още в следващия тур. Германецът се върна първи на трасето, макар и авансът му сериозно да намаля. Още след първата обиколка обаче пилотът на \"Ферари\" показа, че е по-бърз и се откъсна с новите гуми софт. Хамилтън вече беше на седмо място и записваше най-бързи обиколки, макар да беше с по-твърдите гуми. Британецът остана 43 обиколки на трасето преди да сложи гуми суперсофт и да излезе обратно на пистата. При завръщането си Хамилтън продължи да бъде най-бърз. След агресивното каране на Хамилтън се появиха проблеми с гумите суперсофт, които бързо започнаха да се износват. Той не можеше да ги пази толкова добре, колкото комплекта софт и веднага се появиха сериозни плоски петна. Въпреки това световният шампион успя да изпревари Макс Верстапен 12 обиколки преди края на дистанцията. В края световният шампион продължи да натиска и настигна Кими Райконен. Три обиколки преди края британецът го атакува на спирането за първи завой, но атаката се оказа неуспешна. В крайна сметка Фетел финишира първи пред финландците Ботас и Райконен, и Хамилтън. Пети и шести се наредиха пилотите на \"Ред Бул\" Макс Верстапен и Даниел Рикардо, а по-интересна беше битката зад тях. В последната обиколка Фернандо Алонсо настигна Фелипе Маса в борбата за седмото място, а накрая към тях се присъедини и Перес. Все пак бразилският ветеран издържа и финишира на престижната позиция в последното си състезание пред родна публика. Топ 10 допълни Нико Хюлкенберг с \"Рено\". Емоционално беше след края на състезанието, когато легендата Рубенс Барикело се качи на подиума заедно с призьорите и покани  Маса . Отказващият се от спорта състезател се сбогува с публиката в родния си град Сао Пауло. \"Благодаря ви за подкрепата през годините, благодаря на всички, с които съм работил, а и тези, с които не съм. Това е специален момент за мен\", каза Маса. За 15 години в спорта той има 11 победи, 41 качвания на подиума, 16 полпозишъна и 15 най-бързи обиколки. Маса има и 164 завършвания в точките (5-о място в историята) и е единствения пилот, който не е ставал световен шампион, а има подобно постижение. В 268 състезания той караше за \"Заубер\", \"Ферари\" и \"Уилямс\". Последният старт за сезона във Формула 1 е в Абу Даби на пистата \"Яс Марина\" на 26 ноември.", "date": "2017.11.12", "title": "Фетел спечели състезанието за Гран при на Бразилия, Хамилтън \"открадна\" шоуто на \"Интерлагос\""}
{"url": "http://www.dnevnik.bg/bulgaria/2017/11/12/3076595_rusiia_iska_vandalite_na_alyosha_da_budat_nakazani/", "text": "Русия поиска вандализирането на паметника Альоша, който по-рано през седмицата осъмна с антисемитски лозунги, да бъде разследвано. Това заяви Руската федерация у нас Анатолий Макаров, който днес присъства на честванията по случай 60-та годишнина от издигането на монумента в Пловдив. Русия също пита България защо той не се охранява. \"Този акт не предизвиква нищо друго освен възмущение. Искрено разчитам, че виновните ще бъдат подведени под отговорност и най-важното, че занапред такива престъпления няма да бъдат допуснати\", заяви Анатолий Макаров, цитиран от \"Нова телевизия\" и пловдивският сайт \"Под тепето\". Честванията на хълма Бунарджика бяха уважени от местни политици, военни и духовници, а пловдивският митрополит Николай отслужи заупокойна молитва, предаде телевизията. \"Под тепето\" съобщава, че над пристъстващите са се развели и много знамена на сепаратистите от самообявилата се Донецка народна република в Източна Украйна, донесени от организация на име \"Петко Войвода\". За снимка с един от флаговете позира областният председател на БСП в Пловдив Георги Гергов, като на кадъра според изданието са и представители на рокерите-русофили \"Нощни вълци\".", "date": "2017.11.12", "title": "Русия иска вандалите на \"Альоша\" да бъдат наказани"}
{"url": "http://www.dnevnik.bg/sport/2017/11/12/3076589_federer_ne_pokazah_nai-dobriia_si_tenis_no_purvite/", "text": "Носителят на рекордните шест титли от финалите на АТП Роджър Федерер заяви, че не е показал най-добрата си игра в  откриващия двубой срещу Джак Сок . Според швейцареца това не е повод за притеснение, защото първите мачове в турнирите винаги са трудни. \"Мисля, че всички ще заиграем по-добре с всеки следващ мач. Турнирът тепърва започва. Не може да се очаква да показваме най-добрия си тенис срещу най-добрите в света още в първия кръг\", заяви Федерер на пресконференцията след двубоя. \"С моя отбор естествено имахме тактически план. Но много често в първи мачове като този нещата тръгват в съвсем друга посока, защото в крайна сметка просто си доволен, ако сервираш добре. Фокусираш се първо върху това и след това в гемовете, в които посрещаш, опитваш да дадеш най-доброто от себе си и да държиш топката в игра възможно по-дълго\", допълни той. Федерер изрази задоволство, че е успял да контролира мача. Той беше по-агресивният тенисист от самото начало и не даде на съперника нито една възможност за пробив. \"Мисля, че по-важното днес беше да ръководя мача, отколкото да покажа определено ниво на игра. Джак винаги е опасен опонент. Показа го във втория сет.\" Швейцарецът заяви, че е разочарован само от нереализираните възможности да пробие във втория сет. Той имаше цели пет, но пропусна и петте и трябваше да мине през тайбрек. \"Все пак останах фокусиран върху сервиса си. В тайбрека имаше възходи и спадове и нещата можеха да отидат в двете посоки, но съм доволен от начина, по който се справих.\" Федерер каза още, че се чувства отлично физически след първия си мач. Той пропусна предишния турнир - мастърса в Париж, след като преди това спечели две поредни титли - в Базел и Шанхай. Днешната победа беше единадесета последователна за Маестрото, откакто загуби от Хуан Мартин дел Потро на US Open, и общо 50-а от 54 мача през сезона. \"Да бъда честен, отне ми доста време да се възстановя след турнира в Базел. Имах доста спокойна седмица след финала с Дел Потро. В началото на миналата седмица обаче играхме  този демонстративен мач с Анди Мъри в Шотландия , след това имах няколко по-интензивни дни, особено петък и събота.\" \"Доволен съм от начина, по който се чувствах днес. Контролирах мача и имах доста енергия. Много съм щастлив, че това време, което си взех за почивка и възстановяване, не ми се е отразило негативно. Последните няколко дни ме вкараха във форма, вече съм в турнира и съм готов да го изиграя под пълна пара\", обясни шесткратният шампион. Федерер очаква повечето мачове в Лондон да бъдат равностойни заради бързата настилка. \"Казаха ми, че са увеличи малко скоростта в сравнение с миналата година. Усещах корта по-бърз, отколкото предишни години. Не знам дали това е добре или зле, но прави мачовете по-завързани.\" \"В миналото сме виждали доста неравностойни двубои. Имаше такива, които завършваха по 6:1, 6:2 или 6:2, 6:3, което не се случва често, когато се срещат топ тенисисти. Очаквам сега разликите в резултатите да бъдат близки. Мисля, че ако защитаваш добре подаването си тук, това те поставя в добра позиция\", завърши големият фаворит в турнира.", "date": "2017.11.12", "title": "Федерер: Не показах най-добрия си тенис, но първите мачове винаги са трудни"}
{"url": "http://www.dnevnik.bg/sviat/2017/11/12/3076458_alibaba_otchete_prodajbi_za_rekordnite_25_mlrd_dolara/", "text": "Китайският гигант в онлайн търговията \"Алибаба\" (Alibaba) съобщи, че продажбите в Деня на самотните сърца (11/11) са достигнали 25.4 милиарда долара, разбивайки рекорда от миналата година и утвърждавайки събитието като най-голямото пазаруване в света, съобщи БТА, като цитира \"Ройтерс\". Някога празник на самотните сърца в Китай, 11 ноември се превърна в годишна 24-часова шопинг мания, превишаваща по оборот американските \"Черен петък\" и \"Кибер понеделник\", взети заедно, и служеща като барометър за настроението на китайските потребители. След като касите затвориха в полунощ в събота срещу неделя (местно време), електронният брояч отчете 168.2 милиарда юана, или 39% над миналогодишните 120.7 милиарда юана (18 милиарда долара). Прагът от 1 милиард долара бе преминат още през първите две минути , а 10 милиарда долара бяха похарчени за малко повече от час след началото на разпродажбите. Миналогодишната сума бе достигната за половин ден. За сравнение, през 2016 г. американските купувачи са похарчили 3.3 милиарда долара онлайн на \"Черния петък\" и още 3 милиарда долара на \"Киберпонеделника\". Денят на \"двойната единайсетица\" бе обявен от \"Алибаба\" през 2009 г. по вдъхновение от \"Черния петък\" в САЩ, когато в края на ноември потребителите се втурват да пазаруват. \"Това е голямо събитие за Китай, за китайската икономика. В Деня на самотните сърца пазаруването е спорт, то е развлечение\", коментира вицепрезидентът на \"Алибаба\" Джоузеф Цай.", "date": "2017.11.12", "title": "\"Алибаба\" отчете продажби за рекордните 25 млрд. долара в Деня на самотните сърца"}
