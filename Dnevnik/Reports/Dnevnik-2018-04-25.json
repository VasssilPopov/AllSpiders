{"url": "https://www.dnevnik.bg/sport/2018/04/25/3169377_real_dokosva_nov_final_v_shampionskata_liga_sled/", "text": "Реал\" (Мадрид) направи голяма крачка към финала на Шампионската лига след победа с 2:1 срещу \"Байерн\" в Мюнхен. Баварците откриха резултата чрез Джошуа Кимих в 28-ата минута, но допуснаха обрат след попадения на Марсело и Марко Асенсио. \"Байерн\" изигра много силно първо полувреме, което обаче се разви по кошмарен начин за домакините. Те пропуснаха отлични шансове да поведат с 2:0, допуснаха изравнителен гол минута преди почивката, а освен това трябваше да извършат две принудителни смени заради контузии. \"Реал\" отстъпваше игрово през по-голямата част от двубоя. Тимът на Зинедин Зидан обаче се възползва от грешките и пропуските на съперника, за да постигне отличен резултат преди реванша на \"Сантяго Бернабеу\" на 1 май. \"Реал\" записа рекордна 150-а победа в Шампионската лига. Кристиано Роналдо, който за пръв път през този сезон не успя да вкара гол в най-силния клубен турнир, подобри рекорда за най-много спечелени мачове от един играч. Португалецът вече има 99 - с една повече от дългогодишния вратар на белите Икер Касияс. \"Байерн\" заложи на очакван стартов състав. Свен Улрайх застана на вратата, а пред него действаха Джошуа Кимих, Джером Боатенг, Матс Хумелс, Рафиня, Хави Мартинес, Хамес Родригес, Ариен Робен, Франк Рибери, Томас Мюлер и Роберт Левандовски. Кристиано Роналдо беше поставен на върха на атака на \"Реал\", а Иско и Лукас Васкес - на двете крила. Тони Кроос, Лука Модрич и Каземиро бяха обичайната тройка в центъра на терена, а Дани Карвахал, Рафаел Варан, Серхио Рамос и Марсело оформиха титулярната четворка в отбрана пред Кейлор Навас. Мачът започна вихрено и \"Байерн\" създаде възможност за гол само след 20 секунди игра. Карвахал допусна грешка, а Алкантара центрира отдясно към Мюлер. Германският национал обаче не успя да направи добър контакт с топката. В третата минута баварците поискаха дузпа за игра с ръка на Карвахал, но реферът Бьорн Кауперс правилно подмина претенциите им. \"Реал\" отговори със скоростна атака отляво, но Васкес не успя да достави добро центриране. След бурното начало играха се успокои и двата отбора започнаха да действат доста предпазливо. В осмата минута \"Байерн\" трябваше да направи принудителна смяна. Робен се контузи и вместо него се появи Тиаго Алкантара. В 28-ата минута тактиката на \"Байерн\" даде резултат. Баварците хванаха съперника на контраатака и откриха резултата. Кимих получи огромно пространство по десния след подаване на Хамес, напредна към вратата и с изстрел в близкия ъгъл изненада Навас, който очакваше центриране. След гола последваха много силни минути за \"Байерн\". Домакините обаче получиха и втори удар, след като трябваше да извършат още една принудителна смяна. Този път се контузи Боатенг, а на негово място влезе Никлас Зюле. В 34-ата минута Рибери направи огромен пропуск пред вратата на \"Реал\". Той беше изведен очи в очи с Навас, но направи много нескопосано първо докосване и пропиля чудесната възможност за втори гол. В края на полувремето домакините изпълниха поредица от корнери, при които попадението висеше на косъм. Хумелс не сполучи с акробатичен удар отблизо, а Рамос се намеси решаващо след мощен шут на Мюлер, който щеше да влети в мрежата. След като в продължение на 44 минути нито веднъж не застраши реално Улрайх, \"Реал\" изравни резултата минута преди почивката. Защитата на \"Байерн\" не се справи с центриране на Карвахал и топката попадна в Марсело, който с перфектно насочен удар с левия крак намери далечния долен ъгъл. В добавеното време на първата част се стигна до още две напрегнати ситуации пред Навас. Костариканецът първо се справи с коварен удар с глава на Левандовски, а малко след това Мюлер стреля неточно от добра позиция. Зидан потърси промяна на почивката и смени Иско с Асенсио. \"Байерн\" обаче започна по-добре и второто полувреме. В 50-ата минута Рибери проби отляво и центрира от аутлинията, но Варан отклони топката пред връхлитащия на празна врата Мюлер. Седем минути по-късно груба грешка на Рафиня доведе до втори гол за \"Реал\". Левият бек подари топката на Асенсио, който веднага комбинира с Васкес. Васкес напредна и върна топката към Асенсио, който с удар с левия крак в далечния ъгъл преодоля Урайх, останал очи в очи с вратаря. В следващите минути \"Байерн\" натисна здраво, но Навас отрази няколко изстрела на Рибери. В 71-ата минута Роналдо прати топката в мрежата с красиво изпълнение, но попадението правилно беше отменено заради игра с ръка на португалеца. Четири минути по-късно Улрайх спаси удар на Карим Бензема, който влезе като резерва на изпитващия физически проблеми Карвахал. До края на мача \"Байерн\" имаше няколко възможности да стигне до равенство. Най-добрата се откри пред Левандовски, който беше изведен сам срещу Навас от Корентин Толисо. Полският голмайстор на баварците обаче направи голям пропуск, пращайки топката покрай вратата. Преди година двата отбора изиграха сходен първи мач помежду си в четвъртфиналите. Тогава \"Байерн\" отново поведе в средата на първото полувреме, но допусна обрат и загуби с 1:2 на \"Алианц арена\". Баварците спечелиха реванша с 2:1 и стигнаха до продължения. В тях \"Реал\" отбеляза три гола и продължи към финала след спорно съдийство и червен картон на Артуро Видал в края на редовното време.", "date": "2018.04.25", "title": "\"Реал\" докосва нов финал в Шампионската лига след победа в Мюнхен"}
{"url": "https://www.dnevnik.bg/zelen/2018/04/25/3169259_ekoministerstvoto_dava_zelena_svetlina_na_julen_da/", "text": "Министерството на околната среда и водите разреши на концесионера на ски зона Банско \"Юлен\" да укрепи писта \"Томба\" в Национален парк Пирин. От екоминистерството са преценили, че за това инвестиционно намерение не се налага процедура по оценка за съвместимост. Това става известно от  писмо, разписано от заместник-министъра на околната среда и водите Красимир Живков на 20 април  тази година, адресирано до изпълнителния директор на концесионера Мая Христоскова и публикувано на страницата на ведомството. Според проверката на представители на МОСВ инвестиционното намерение за укрепване на склона на писта \"Томба\" няма вероятност от отрицателно въздействие върху защитени зони. Преценката на компетентния орган е, че не е необходимо провеждане на процедура по оценка за съвместимост, но с изричната уговорка, че решението им се отнася само за заявените параметри в инвестиционното намерение, които ще се извършват само в обхвата на пистата. Инвестиционното намерение на \"Юлен\" попада в границите на две защитени зони от \"Натура 2000\" по смисъла на Закона за биоразнообразието. Проверката на място на МОСВ установява, че предвижданите дейности не противоречат на режима на зона на сгради и съоръжения в Закона за защитените територии и в плана за управление на Пирин и са допустими за изпълнение, пише в писмото. Дейностите според експертите няма да доведат до значително отрицателно въздействие върху околната среда, тъй като ще се извършват в обхвата на пистата, допълват от МОСВ. Не се предвиждали използване на природни ресурси и нови водохващания за питейни или промишлени нужди. Затова инвестиционното намерение не подлежи и на оценка на въздействието върху околната среда, правят заключение от ведомството. Няма вероятност от отрицателно въздействие върху защитени зони, констатират още от МОСВ Природозащитници обаче смятат, че случаят с \"укрепването\" на \"Томба\" показва за пореден път как в Национален парк Пирин се заобикаля законът, за да се извършва ново пълзящо строителство. От коалиция \"За да остане природа в България\" показват  карта с планираните действия , на която се вижда, че ерозиралите терени излизат извън границите на пистата \"Томба\" и припомнят, че за \"укрепването\" на територии извън пистата трябва преценка по Закона за биологичното разнообразие, защото е свързано с промяна на начина на трайно ползване на земята. За изграждането на всякакви съоръжения, свързани с инвестиционно предложение за писта, представлява негово изменение и попада в обхвата на Закона за опазване на околната среда.  От екокоалицията подчертават, че тази пистата е изградена в нарушение на решението за оценка за въздействие върху околната среда, няма разрешение за строеж, при прокарването й не е спазена оценка за въздействие върху околната среда на цялата ски зона Банско, която не допуска модифициране на терена с едра строителна техника. Писта \"Томба\" е до четири пъти по-широка от предвиденото в концесионния договор и общия устройствен план на ски зоната, посочват еколозите в съобщение до медиите. ", "date": "2018.04.25", "title": "Екоминистерството дава зелена светлина на \"Юлен\" да укрепи писта \"Томба\" в Пирин"}
{"url": "https://www.dnevnik.bg/sviat/2018/04/25/3169019_kakvo_postignaha_dvete_korei_na_sreshtite_si_dotuk/", "text": "Двете Кореи ще имат в петък  едва трета среща на върха  след края на войната. В дневния ред са ядреният арсенал на Пхенян и мирен договор, който официално да сложи край на конфликта. Тази среща е замислена като предшестваща историческата среща на четири очи между севернокорейския лидер Ким Чен-ун и президента на САЩ Доналд Тръмп. Ето как преминаха двете досегашни срещи на най-високо равнище: Юни 2000 г. Първата среща на върха между двете корейски държави бележи етап между конфронтацията от студената война и стремеж към помирение. Севернокорейският лидер Ким Чен-ир посреща лично южнокорейския президент Ким Те-чжун на летището в Пхенян, а емоционалното събитие се предава на живо в Южна Корея. Стотици хиляди жени с традиционни рокли в ярки цветове и мъже с костюми и вратовръзки приветстват южнокорейския президент и размахват цветя в рамките на умело подготвена масовка.  \"Радвам се да ви видя\", казва гостът на своя домакин. \"Ние сме корейци като вас\", отговоря Ким Чен-ир. В спомените си южнокорейският лидер разказва, че в лимузината Ким Чен-ир го попитал: \"Страх ли ви е да дойдете на Север?\" Двамата подписват споразумение за намаляване на напрежението, напредване към обединение, окончателен мир на полуострова и събиране на разделените семейства. След корейската война от 1950-1953 г. двете Кореи не подписват мирен договор, а само примирие и технически все още са в конфликт. На обяда преди заминаването на гостуващия южнокорейски държавен глава двамата лидери се хващат за ръка и изпяват заедно \"Обединението е наше общо желание\". Светът аплодира, а САЩ приветстват този \"нов ден на надежда\". Срещата на върха може и да е помогнала на южнокорейския президент да получи Нобелова награда за мир, но разкритието за плащане на 500 млн. долара на Севера с посредничеството на на конгломерата \"Хюндай\" предизвиква спорове. \"Хюндай\" изпълнява различни проекти на Север, включително екскурзии до планинския курорт Кумкан до 2008 г., когато южнокорейски турист беше застрелян, след като навлиза по невнимание във военна зона. Октомври 2007 г. Втората среща на най-високо равнище, също в Пхенян, протича на фона на шестстранните преговори за ядреното разоръжаване на Севера въпреки първия му атомен опит една година преди това. Южнокорейският президент Но Му-хен символично преминава пеша силно милитаризираната граница между двете Кореи. Тази граница \"разделя нацията от половин век. Тя й причинява голяма болка и пречи на развитието й\", казва Но. По-късно президентът Но разказва, че първата нощ в Пхенян не можел да мигне заради \"ужасните различия в мненията\" със Севера. \"Не бях сигурен дали можем да постигнем съгласие и по най-дребния въпрос.\" Но двамата лидери подписват обща декларация, която призовава за денуклеаризация на полуострова и за насърчаване на траен мир. Те се договарят да засилят търговските и политическите си връзки и да проведат нови срещи на върха. Реакцията на международната общност този път е по-сдържана. Вашингтон обявява, че мирът зависи от това Пхенян да гарантира, че ще ликвидира ядрените си програми. Политиката за сближаване със Севера, наречена \"Слънчеви лъчи\", е изоставена с идването на власт в Сеул през 2008 г. на консерватора И Мюн-бак. През 2009 г. Пхенян напуска шестстранните преговори, преди да извърши втория си ядрен опит. Идвайки на власт през декември 2011 г., след смъртта на баща му, Ким Чен-ун ръководи ускоряването на севернокорейските ракетни и ядрени програми, заради които ООН налага многобройни санкции на Пхенян. Напрежението расте до сегашното разведряване, задействано по време на зимните олимпийски игри, организирани от Южна Корея. /БТА", "date": "2018.04.25", "title": "Какво постигнаха двете Кореи на срещите си дотук"}
{"url": "https://www.dnevnik.bg/sport/2018/04/25/3169206_doklad_e_ustanovil_cunami_ot_uredeni_machove_v_niskite/", "text": "Цунами от уредени мачове и значителни проблеми с почтеността се наблюдават в ниските нива на тениса. Това е основното заключение в дългоочаквания доклад за корупция в този спорт, чийто междинен вариант беше представен днес след двегодишно разследване. Независимата комисия по случая обяви, че не са установени доказателства за прикриване на нередности, както и от ръководните органи в тениса - Асоциацията на професионалните тенисисти (АТП), Женската тенис асоциция (WTA), Международната федерация по тенис (IТF) и Борда на Големия шлем. Няма данни за злоупотреби и от Tennis Integrity Unit (TIU) - звеното, което следи за уговорени срещи и корупция в този спорт. Разследването беше поръчано от четирите ръководни организации, след като в началото на 2016 г. Би Би Си и Buzz Feed News обявиха, че  имат доказателства за манипулиране на резултати на най-високо ниво . Според информацията 16 състезатели от топ 50 през последното десетилетие са били свързани с уреждането на мачове, включително шампиони в турнирите от Големия шлем. Твърдеше се, че осем от заподозрените са участвали в Australian Open 2016. Разследването не е установило \"широко разпространена корупция по високите нива на тениса\". Няма данни и топ тенисисти да са замесени в уредени мачове. В доклада все пак се посочва, че \"съществуват доказателства за някои проблеми\" и в елита на спорта, включително в Големия шлем и турнири от световния тур на АТП. \"Проблемите с почтеността са най-големи, където финансовите ресурси на турнирите са най-ниски\", казват авторите на междинния доклад. Те посочват, че зависимостта се определя от разходите, перспективите за напредък, публичния интерес и вниманието. Разследването е установило, че \"сезонът на уредените мачове\" е от октомври до края на календарната година, когато \"има следи за по две-три манипулирани срещи на ден\" в състезанията от календара на ITF. Турнирите от сериите \"Фючърс\" при мъжете са най-проблематичните, особено тези в Източна Европа. Според доклада развитието на онлайн залаганията и доставянето на официални данни за резултати на живо са изострили проблема. Един от най-разпространените методи за манипулиране на срещи е съдиите да забавят обновяването на резултатите на официалните си таблети или да въвеждат несъществуващи равенства във вече приключили геймове. По този начин се дава възможност на залагащите да разберат изхода от точки и геймове, преди да бъдат спрени залозите за тях.  Авторите на доклада препоръчват на ITF да приключи споразумението си за продажбата на информация на живо от турнирите от сериите \"Фючърс\". Друга от препоръките е да се преустанови практиката компании за залагания да са спонсори в тениса и особено на турнири. Независимата комисия обаче отправи и критиките към големите организации в мъжкия тенис - АТП и Борда на Големия шлем. Част от разследванията на турнирите от Големия шлем са счетени за \"недостатъчни\", а други - за \"неподходящи и неефективни, което е довело до пропуснати възможности\". В същото време се посочва, че АТП се е провалила в задачата си да \"изстиска всичко от потенциални следи, преди да приключи разследванията\". Критики са отправени и към отдела по почтеността - Tennis Integrity Unit, който според авторите на доклада трябва да бъде \"реорганизиран и реформиран\". \"Няма лесни или опростени решения, но тенисът трябва да ограничи пазарите за залагания, които в крайна сметка водят до проблема, както и да подобри системите за предотвратяване и отстраняване на нарушенията, както и за тяхното откриване и санкциониране, когато се случат\", се казва още в междинния доклад. В същото време Tennis Integrity Unit благодари на комисията за работата им и се похвали, че няма данни за корупция сред ръководните органи в тениса. \"Сега нашият основен приоритет е да осигурим информацията, поискана от комисията, като внимателно разгледаме, обмислим и отговорим на отправените препоръки преди публикуването на финалния доклад\", допълниха от TIU.", "date": "2018.04.25", "title": "Доклад е установил \"цунами от уредени мачове\" в ниските нива на тениса"}
{"url": "https://www.dnevnik.bg/video/2018/04/25/3169036_video_kak_se_praviat_obuvki_ot_duvki_subrani_ot/", "text": "Три холандски компании създадоха обувки от преработени дъвки, събрани от улиците на Амстердам. Според  сайта , специално създаден за инициативата, единствената им цел са \"чистите улици\". \"Всички я обичаме, всички я дъвчем и всички трябва да се отървем от нея. За съжаление по-голямата част от нея се озовава на улицата\", обяснява разказвачът в началото на видеоклипа. Само в Холандия 1.5 млн. кг дъвки се изхвърлят на улицата всяка година, а на правителството са му нужни милиони евро. Инициативата е на организацията за градски маркетинг Iamsterdam, която решава да използва материала и да насочи вниманието към замърсяването с дъвки заедно с още две компании. \"С тези обувки правим крачка към улици без дъвки и по същото време насочваме вниманието... без да поучаваме.\" От дъвките фирмата Gum-Tec произвежда специален гумен материал, подобен на каучук, като събира изхвърлени дъвки от цял град. После Iamsterdam се обръща към компанията производител на обувки Explicit, за да създаде продукта. Обувките ще се продават от юни 2018 г. на цена 190 евро - изцяло розови или черно-червени.", "date": "2018.04.25", "title": "В Холандия ще се продават обувки от рециклирани дъвки (видео)"}
{"url": "https://www.dnevnik.bg/biznes/potrebiteli/2018/04/25/3169298_regulatorut_poiska_ot_sofiiskata_toplafikaciia/", "text": "Във връзка с оповестените информации и възникналия дебат в средствата за масово осведомяване за по-високи сметки на клиенти на \"Топлофикация София\" ЕАД за март 2018 г. председателят на КЕВР Иван Иванов изиска ръководството на дружеството да предостави подробна информация, съобщи пресцентърът на КЕВР. В тридневен срок \"Топлофикация София\" ЕАД следва да представи на Комисията пълни данни за количеството топлинна енергия, която е доставена и фактурирана на клиентите на дружеството за март 2017 г. и за март 2018 г. - общо и по групи клиенти. От дружеството е изискана информация и за броя на битовите клиенти, избрали дяловото разпределение да се извършва по прогнозни данни, съгласно чл. 71 от Наредбата за топлоснабдяването от 6 април 2007 г. За тези клиенти топлоснабдителното дружество трябва да посочи както количеството на потребената от тях топлинна енергия, така и начислените суми в сметките им за март 2017 г. и за март 2018 г. Отделно в КЕВР трябва да постъпи информация и за броя на битовите клиенти, избрали дяловото разпределение да се извършва по реален месечен отчет на средствата за дялово разпределение в имотите на клиентите. \"Топлофикация София\" ЕАД трябва да предостави и данни за количеството на потребената от тези клиенти топлинна енергия, както и начислените суми в сметките им за март 2017 г. и за март 2018 г. След получаването на цялата искана информация, КЕВР ще изготви подробен анализ, резултатите от който ще бъдат публично обявени.", "date": "2018.04.25", "title": "Регулаторът поиска от софийската топлофикация разяснения за последните сметки"}
{"url": "https://www.dnevnik.bg/bulgaria/2018/04/25/3169293_hibridnite_ataki_sreshtu_bulgariia_produljavat_s/", "text": "Продължиха и опитите за хибридно въздействие върху България, включващо целия арсенал от подходи и действия за оказване на влияние в политически, икономически, дипломатически, културен и пропаганден аспект.\" Това е едно от заключенията на Държавна агенция \"Разузнаване\" (ДАР) в годишния доклад за дейността ѝ 2017 г., който бе разпространен в публичната си част късно във вторник и внесен за обсъждане и приемане в парламента. То е в главата \"Оценка на външната среда за сигурност\", като имена на конкретни държави не се споменават никъде в несекретната част от доклада. Приблизителна представа се добива само от използването на изрази като \"глобални и регионални сили\". В частта за киберсигурност е записано: \"Като част от информационната война за въздействие върху общественото мнение редица страни продължиха да използват и през 2017 г. кибератаките за решаване на политически, икономически и разузнавателни задачи в полза на собствени интереси, включително и в нашата страна\". Отново не се посочва кой е източник на опитите за хибридно въздействие. Включването на Русия, като \"източник на регионална нестабилност\" в  Доклада за националната сигурност  на България миналата година доведе до дипломатическо напрежение и скандали в парламента. \"През годината доминираха националните интереси и борбата за надмощие на глобалните и регионалните сили. Променливите баланси и конфигурации в международните отношения обуславяха основните рискове и заплахи за националната сигурност и интересите на Република България\", пише в доклада без да се посочват \"глобалните сили\". Като основен \"генератор на нестабилност, политически, икономически и асиметрични рискове и заплахи за България\" според ДАР са продължаващите кризисни процеси, традиционно е посочен Близкият изток, но също така Балканите и Северна Корея. Тероризъм и престъпност Терористична заплаха за Европа идва от \"Ислямска държава\" и засилване на пропагандната кампания на организацията в интернет и социалните мрежи, насочена към симпатизантите на групировката в чужбина с цел тяхната радикализация, посочват авторите. По-висок е риска за \"западните държави - преки участнички с военни сили в международната коалиция за борба с ИД\". Но на фона на военните поражения на ИД съперничещата групировка \"Ал Кайда\" се опитва да привлече част от бойците и привържениците на своя страна. Реална заплаха са и завръщащите се в европейските страни джихадисти, както и самостоятелно радикализирали се лица, които в терора намират средство за отрицание и борба с европейския начин на живот и ценностна система. Заплахата за България идва от проникване или преминаване на радикални елементи през нашата територия, така и поради намесата на организирани престъпни групи в този трафик към Европа. Нисък риск от кризи на Балканите В малко по-подробната част за регионалните заплахи на документа прогнозата за Западните Балкани е, че в средносрочен план опасността от широкомащабни кризи с етнически или религиозен характер в региона е ниска, но евентуалното им възникване може да има сериозни негативни последствия за стабилността и сигурността както в регионален план, така и за България. За Украйна разузнавачите смятат, че продължаващото противопоставяне между различните вътрешни и външни интереси създава предпоставки за превръщането на украинската криза в нов замразен конфликт на европейска територия. \"Замразените\" конфликти в постсъветското пространство остават постоянен източник на напрежение съдържащ рисков потенциал по линия на сигурността, а засегнатите от тях страни продължават да бъдат поле за сблъсък на различни геополитически интереси. Какво още отчита ДАР за 2017 г.: - не е допуснат провал на оперативни източници и операции; - до български директивни институции са изготвени и изпратени общо 1961 информационно-аналитични материала, както и 52 седмични брифинга (до президента, председателя на парламента, министър-председателя, министъра на външните работи, министъра на вътрешните работи, секретаря на съвета по сигурността), като средно дневно са изпращани по 8 информационни материала. От тях за асиметрични заплахи са били 49% от материалите, по външнополитически проблеми - 38%, и икономическа сигурност - 13%; - разширява се използването на психологическа експертиза в оперативната и информационната работа на ДАР, според илюстративна графика в доклада увеличението в сравнение с 2015 г. е 100%; - за целите на ДАР и на други служби от сектор \"Сигурност\" са извършени 66 530 проверки с проучванията за работа с класифицирана информация. Проверени са 12 019 кандидати за българско гражданство, 1300 кандидати за убежище и 6872 лица във връзка с българското председателство на Съвета на ЕС.", "date": "2018.04.25", "title": "Хибридните атаки срещу България продължават с целия арсенал, обяви разузнаването"}
{"url": "https://www.dnevnik.bg/sport/2018/04/25/3169162_kaster_semenia_shte_bude_prinudena_da_pie_hapcheta_za/", "text": "Международната федерация по лека атлетика (IAAF) ще приеме нови правила, които да важат за състезателите с  хиперандрогенизъм , сред които е и двукратната олимпийска шампионка на 800 метра Кастер Семеня. Южноафриканката често е  подлагана на полови тестове от IAAF . Според новото правило, което още не е подложено на гласуване от Изпълнителния комитет, състезатели като Семеня ще бъдат принудени да приемат всекидневно лекарства за намаляване на нивата на тестостерон. Ако не го правят, от IAAF ще ги задължат да се състезават на по-дълги дистанции или дори да напуснат спорта. Правилото е съгласувано с Международния олимпийски комитет, след като започва цикълът за игрите в Токио през 2020 г. Новите мерки ще важат за лекоатлети, които бягат дистанции от 400 до 1500 метра. Засега разпоредбите ще засягат само международните състезания. На практика от IAAF повтарят решението си от 2011 г., когато отново въведоха правило за контрол на тестостерона. Това повлия много на резултатите на Семеня в периода 2011-2012 г. През 2015 г. Спортният арбитражен съд в Лозана ( КАС ) отмени решението, но сега IAAF ще заобиколи тази забрана.", "date": "2018.04.25", "title": "Кастер Семеня ще бъде принудена да пие хапчета за намаляване на тестостерона"}
{"url": "https://www.dnevnik.bg/sviat/2018/04/25/3169308_shapkata_na_melaniia_trump_oznachavashe_neshto_no_kakvo/", "text": "Шапката на Мелания Тръмп открадна шоуто – това е общият извод на всички медии, обърнали внимание на дрехите на първата дама на САЩ по време на посещението на френския държавен глава. Общо е и мнението, че Мелания прави твърдо изявление с този аксесоар. Но никой не знае какво точно има да каже тя. Мелания избягваше светлината на прожекторите още по време на президентската кампания на съпруга си. След като се премести в Белия дом, далеч не е толкова активна, колкото предшественичката си Мишел Обама. В първите месеци по важни събития често я заместваше  \"Първата дъщеря\" Иванка Тръмп . В последните съпругът ѝ отново е забъркан в  секс скандал  заради порно звезда, която твърди, че е имала връзка с него месеци след като Мелания е родила сина им Барън. Макар да изпълнява протоколните си задължения, Мелания рядко продумва по време на събитията или пред медиите. Вместо това дрехите ѝ – внимателно подбрани и винаги с намек спрямо обстановката – говорят вместо нея. В случая хит в социалните мрежи стана шапката ѝ – бяла, висока, с голяма периферия. \"Тя оповестява присъствието на първата дама с ефекта на цял оркестър тромпетисти\", писа в. \"Вашингтон пост\". \"Тази шапка има силово поле, което пречеше на хората, на грешните хора, да се доближат прекалено много.\" Дали става въпрус за съпруга ѝ, остава под въпрос. Но сп. \"Пийпъл\" разпространи видео, на което се вижда как Доналд опитва да хване ръката ѝ, която виси безжизнено. В миналото Мелания неколкократно се е отдръпвала от докосванията му на публични места. Остава без отговор обаче въпросът какво точно изразява първата дама. Шапката ѝ накара потребители в социалните мрежи да я сравнят с вида на Бийонсе в клипа на Formation. Британският \"Телеграф\" тълкува  белия цвят като кимване  към движението на суфражетките. Аксесоарът е дело на родения във Франция дизайнер  Ерве Пиер, който създаде  и вида на Мелания за встъпването в длъжност на съпруга ѝ. Пред \"Венити феър\" Пиер описва себе си като съветник, а не като стилист. \"На коя свободна жена може да ѝ се каже какво да носи? Това е разговор, сътрудничество.\" Шапката е изработена в Ню Йорк от същия плат, от който и костюма ѝ (на Майкъл Корс). Което означава, отбелязва \"Вашингтон пост\", че това не е случаен избор. Целият ѝ костюм бе строг, консервативен и в тон с традиционния ѝ стил – тя бе в подобен вид по време на първото обръщение на Тръмп към Конгреса и на първата си международна обиколка. Тогава широките ѝ колани се тълкуваха като демонстрация на сила, особено в консервативната Саудитска Арабия, където жените са принудени да се движат с безформени покривала. \"По време на тази държавна визита  Мелания отстояваше себе си без думи . Това е най-буквалния израз на облеклото за власт (power dressing)\", писа \"Дейли бийст\".", "date": "2018.04.25", "title": "Шапката на Мелания Тръмп означаваше нещо. Но какво?"}
{"url": "https://www.dnevnik.bg/evropa/2018/04/25/3168939_koi_e_arestuvaniiat_frenskiia_miliarder_vensan_bolore/", "text": "Френският милиардер Венсан Болоре, който  вчера бе задържан и разпитван  от полицията по разследване за предполагаеми корупционни практики с цел да получи изгодни сделки в Африка, 37 години е начело на семейната компания \"Груп Болоре\" (Groupe Bollore), която превърна в международен конгломерат, разказва \"Ройтерс\". Той наследява бретанския производител на висококачествена тънка хартия, използвана в печатарството и книгоиздаването, в началото на 80-те години и успява да го развие в световна компания за 18.3 млрд. евро (22.35 млрд. долара), листвана на Парижката фондова борса и с персонал от 80 000 служители. Приятел на бившия френски президент Никола Саркози и няколко африкански лидери, 66-годишният предприемач обяви по-рано, че ще предаде контрола на четирите си деца през февруари 2022 г., когато ще отпразнува 70-годишния си юбилей и 200-годишнината на компанията. Транспорт и логистика Транспортното и логистично подразделение на Болоре, създавано чрез поредица придобивания и инвестиции от 90-те години, носеше по-голямата част от оперативната печалба на групата през последните две десетилетия. То отчете приходи от 7.9 млрд. евро през 2017 г. Подразделението начело с един от тримата синове на бизнесмена е особено активно в Западна Африка, където за дъщерната му компания работят 25 000 души. \"Болоре Африка лоджистик\" (Bollore Africa Logistics) управлява 16 пристанища за контейнеровози в Кот д'Ивоар, Камерун, Гана, Габон, Бенин, Конго, Сиера Леоне, Нигерия, Того и Коморските острови. Компанията извършва жп превози в Камерун, Бенин и Кот д'Ивоар, инвестира в петролни и газови проекти, селското стопанство, телекомуникациите и фармацевтичния сектор. Извършва също логистични дейности за петролния сектор, включително дистрибуция и съхраняване на горива и петролни продукти във Франция, Германия и Швейцария. Комуникации С годишни продажби за над 10 млрд. евро комуникационният бизнес изпревари транспорта и логистиката като източника на най-големи приходи за Болоре, след като сметките на френската \"Вивенди\" (Vivendi) бяха включени в баланса на групата. Болоре стана най-големият инвеститор в медийния гигант през 2014 г. и в момента държи 20 процента от \"Вивенди\", собственика на платената телевизия \"Канал плюс\" (Canal Plus) и най-голямата звукозаписна компания в света \"Юнивърсъл мюзик\" (Universal Music Group). Болоре контролира \"Вивенди\" благодарение на френското законодателство, което дава двойни права на глас на дългогодишните акционери. Медийната компания погълна \"Авас\" (Havas) през 2017 г., когато Болоре продаде 60-процентовия си контролен дял в рекламната компания при сделка за 3.9 млрд. евро. Друг син на Венсан Болоре миналата седмица го замести като президент на \"Вивенди\". Енергетика Най-малкото подразделение по обем на приходите, клонът за съхраняване на енергия, миналата година донесе 311 млн. евро, но Болоре вижда в него огромен потенциал. Милиардерът е поддръжник на технологиите за батерии, използвани от услугата на споделяне на електромобили \"Отолиб\" (Autolib), която групата предлага в Париж и други френски градове. Батериите на Болоре са произвеждани от заводи в Европа, които изцяло са собственост на компанията. /БТА", "date": "2018.04.25", "title": "Кой е задържаният за корупция френски милиардер Венсан Болоре"}
{"url": "https://www.dnevnik.bg/sport/2018/04/25/3169312_nadal_produlji_strahovitata_si_seriia_na_cherveni/", "text": "Световният №1 Рафаел Надал започна с победа похода към трета поредна и общо единадесета титла от турнира на червени кортове в Барселона. Испанският тенисист срещна сериозна съпротива от сънародника си Роберто Карбайес Баена, но спечели с 6:4, 6:4 и се класира за третия кръг на надпреварата от категория \"АТП 500\". Надал записа 11-а поредна победа в Барселона и 15-и последователен успех на червени кортове. 31-годишният испанец се намира в изключителна серия от 38 поредни спечелени сетове на любимата си настилка. От 2017 г. насам той има само една загуба в 33 двубоя на клей. Победата на Надал срещу Карбайес Баена дойде по-трудно от очакваното. 25-годишният испанец, който е №77 в света, се бореше здраво за всяка топка и накара далеч по-титулувания си сънародник да допусна необичайно много грешки. Карбайес Баена е първият тенисист, който печели повече от три гейма в два сета в мач срещу Надал на клей, откакто Доминик Тийм нанесе последната загуба на испанеца на любимата му настилка - в четвъртфиналите на мастърса в Рим през 2017 г. Карбайес Баена реализира пробив още в първото подаване на световния №1 и поведе с 2:0. Надал обаче успя веднага да го върне, след като съперникът му помогна с две двойни и една непредизвикана грешка. Носителят на 16 титли от Големия шлем спечели и следващото подаване на своя сънародник, затвърди втория пробив и поведе с 4:2. При 5:4 Надал сервираше за спечелването на първата част. Десеткратният шампион в Барселона пропусна два поредни сетбола, след което беше изправен пред точка за връщане на пробива, но я спаси и при третия си шанс приключи сета в своя полза. Втората част започна с пробив за Надал. Карбайес Баена успя да го върне и да изравни при 3:3, но веднага след това отново се пропука. Световният №1 затвърди предимството си, а след това стигна до мачбол в подаването на съперника. Карбайес Баена се измъкна, но при свой сервис, след 1.51 ч. игра, Надал сложи точка на спора с гейм на нула. В двубой за място в четвъртфиналите Надал ще срещне друг испанец - Гилермо Гарсия Лопес. Той отстрани финалиста от мастърса в Монте Карло и двукратен шампион в Барселона Кей Нишикори. Японецът се отказа, след като загуби първия сет с 3:6. Още едно от големите имена в тази първа четвърт на схемата напусна турнира - Новак Джокович.  Сърбинът загуби в три сета  от словашкия квалификант Мартин Клижан, който ще играе с Фелисиано Лопес в следващия кръг. От поставените  за третия кръг се класираха още Григор Димитров , Доминик Тийм, Давид Гофен, Роберто Баутиста Агут, Алберт Рамос и Адриан Манарино.", "date": "2018.04.25", "title": "Надал продължи страховитата си серия на червени кортове"}
{"url": "https://www.dnevnik.bg/politika/2018/04/25/3169307_spored_valeri_simeonov_na_mvr_e_vinata_za_ranenite/", "text": "Вината за ранените полицаи по време на мача \"Левски\"-ЦСКА преди седмица е на МВР. Това обяви в ефира на БНТ вицепремиерът Валери Симеонов. Обясни, че преди въпросната среща шествие на фенове минало пред Министерски съвет и били хвърляни бомбички, а охраняващите полицаи не \"си мръднали пръста, за да ги респектират\". Симеонов допълни, че било поискано от колегата му Валентин Радев да наложи наказания и да уволни виновните полицаи. Никога не съм ходил и не ме интересува футбола, но не можем да приемем, че държавата е безсилна пред футболната анархия след като Великобритания успя да се справи с агресивните си фенове, посочи още вицепремиерът. На въпрос, свързан с  исканията на полицейския синдикат  за спешни мерки срещу \"терора по улици и стадиони\", Симеонов обяви, че синдикатите освен да искат пари друго не правят и след като са ги получили сега не си вършат работата, имайки вероятно предвид повишението на заплатите в МВР след протест, организиран от синдиката. Във връзка с посещението на няколко депутати от \"Атака\" в Крим, сред които и Явор Нотев, който е заместник-председател на Народното събрание, Симеонов коментира, че в НФСБ са знаели за пътуването на представители на \"Атака\". Според него обаче Нотев като представляващ Народното събрание не е трябвало да ходи като се има предвид позицията на България за казуса с Крим. Според него има \"известно основание\" в искането за оставката на Нотев заради това. Вицепремиерът отново защити проектите си за частична отмяна на забраната за пушене в заведения и за рекламата на хазартни игри. Посочи, че превратно се тълкувала предлаганата от партията му промяна в Закона за здравето. Тя предвиждала да се пуши в нощните заведения, тези за забавления, летищата и плавателните съдове, а не да се разреши навсякъде пушенето. За хазарта цитира данни на Световната здравна организация и нейно определение, според което хазартът е \"патологична болест\". Допълни, че в България приходите от хазарт формират най-голям дял в БВП в сравнение със съседните страни. Освен това рекламата на хазарт увреждала психиката на млади и възрастни хора, а пък данъците са много ниски, което означава, че се наливат пари \"в няколко крупни олигарси\".", "date": "2018.04.25", "title": "Според Валери Симеонов на МВР е вината за ранените полицаи по време на мач"}
{"url": "https://www.dnevnik.bg/sviat/2018/04/25/3169309_na_1_mai_stachka_shte_blokira_feriboti_i_korabi_v/", "text": "Общогръцката федерация на моряците (ПNO) обяви, че на 1 май ще проведе национална 24-часова стачка, която ще спре трафика на всички категории кораби. Тя ще започне в полунощ и ще продължи през целия ден до 24 часа. Това ще се отрази и на плановете на хиляди българи, които планират да пътуват до Гърция за празниците около 1 и 6 май. В официалното съобщение на ръководството на синдиката се казва, че това е протест с искане за незабавно уреждане на спора за пенсионото осигуряване. Сред исканията са още сключването на колективни договори с цел намаляване на безработицата и подходящи заплати за екипажите, които да се изплащат навреме. Моряците атакуват отново части от закон от 2013г., съгласно който министерството на морските превози и политиката за островите има власт да надзирава всички аспекти на управлението, развитието и оперирането на пристанищните власти в страната, както и този от 2016г., с който бе основан специален регулатор на пристанищата. По принцип 1 май - Международният ден на Труда, е използван като повод за големи шествия и демонстрации от профсъюзи по цял свят. Много е вероятно следващия вторник цяла Холандия да бъде парализирана от транспортна стачка.", "date": "2018.04.25", "title": "На 1 май стачка ще блокира фериботи и кораби в Гърция"}
{"url": "https://www.dnevnik.bg/sviat/2018/04/25/3169302_stroitelni_roboti_pomagat_za_spravianeto_s_nedostiga/", "text": "Роботи, които могат да заваряват, вдигат материали и завинтват, са разработвани, за да помогнат да се преодолее недостигът на работна ръка в японския строителен сектор. Използването им обаче ще бъде ограничено до нощните смени, когато няма да има хора наблизо, заради опасения, свързани с безопасността и регулациите. Голямата японска компания Shimizu Corp. представи тази седмица няколко робота, включително един, който вече е в употреба на строителни обекти. Той вдига големи купчини дъски и ги слага на повдигач. Robo-Welder и Robo-Buddy с гъвкави и обръщащи се механични ръце ще бъдат разположени на строителни обекти по-късно тази година, съобщи компанията. Японският строителен сектор процъфтява, но подизпълнителите имат затруднения за попълване на незаетите работни места - проблем, с който се сблъскват и на други места по света, включително САЩ. Роботите, представени на полигона за тестове на Shimizu в Токио, могат да намалят броя на работниците, необходими за всяка от задачите, които те изпълняват, с около една трета или една четвърт спрямо необходимия сега брой. Строителните дейности обаче са толкова различни, деликатни или комплексни, че роботите могат да вършат само 1% от всички строителни работи, казва Масахиро Индо, управляващ изпълнителен директор на Shimizu, който отговаря за строителните технологии. Усилията да се достигнат 10% е голямо предизвикателство и може да бъде прекалено скъпо, допълва той.  Роботите се срещат често в производствата, като например в автомобилните заводи, но тези машини са стационарни и извършват една и съща задача отново и отново, често в стерилна и затворена среда. Роботите, които се използват в строителството, трябва да се движат. Макар голяма част от задачите им да са повтарящи се, те трябва да се съобразяват с неравности по земята и да заобикалят препятствия в зависимост от плана на сградата. Shimizu посочва, че разработва свои системи за изкуствен интелект, като използва роботи, произведени от германския Kuka Robotics. Ако работят успешно, роботите свързани с безопасността, и многото часове труд на строителните работници. Shimizu показа, че при една обикновена задача работникът трябва да използва една ръка и главата си с каска, за да придържа дъска и да държи болтове в устата си, докато използва другата си ръка да закрепи с болт дъската на място, използвайки ръчна машина. Robo-Buddy направи тази задача по-лесна. Той използва вакуумни приспособления да вдигне дъска и сензори, за да я сложи на точното място, докато механична ръка се върти и закрепва с болт дъската, като се премества от място на място. Използването на роботи има смисъл в градското строителство, където се строят високи сгради и се върши една и съща работа на всеки етаж. В Япония, където равнището на раждаемост спада от много години, работната сила също започна да намалява. Много строители са възрастни и компаниите са затруднени в привличането на млади хора, казва Индо. През 2014 г. в Япония е имало 3.4 милиона строителни работници. Очакванията са до 2025 г. да се свият до 2.2 милиона според Shimizu Corp. По-голяма част от разработките на роботи е съсредоточена върху роботите за развлечения и компания, като например Pepper на SoftBank Corp. и Kiribo Mini на Toyota Motor Corp. Официалните власти обаче обявиха, че разработването на роботи за други нужди е национален приоритет. Toyota също създава роботи, които могат да бъдат използвани в строителството като хуманоидния T-HR3 и плъзгащ се робот в помощ на човека. В САЩ Construction Robotics разработи робот, който реди тухли. Компанията Shimizu, която участва и в много проекти в чужбина, обяви, че проучва възможността да изнесе технологията за създаването на роботи, но все още не е взела окончателно решение.", "date": "2018.04.25", "title": "Строителни роботи могат да решат проблема с работната сила в Япония"}
{"url": "https://www.dnevnik.bg/politika/2018/04/25/3169317_prezidentut_radev_prekrachil_chervena_liniia_spored/", "text": "Държавната институция в лицето на г-н Радев прекрачи една червена линия, която я има във всички демократични цивилизации. Това обяви председателят на Народното събрание Цвета Караянчева в ефира на БиТиВи. \"Трябва думите да се претеглят преди да се кажат, защото не сме случайни хора\", заяви Караянчева и подчерта, че е недопустимо президентът да напада Цветанов (\"председателят на най-голямата парламентарна група, който е избран преди само една година на избори\"). Обясни, че тя знаела какъв \"херкулесовски труд\" било създаването на партия и регионалните й структури, имайки предвид дейността на Цветанов. Според нея репликите на президента Радев по адрес на Цветанов са направени заради една усмивка или потупване по рамото. Освен това не ставало дума за остроумие или \"сарказма на Чърчил\". Успешна партия се прави с ентусиазъм, вдъхновение, оптимизъм, надежда. Не се прави с жлъч, подхвърлени подмятания, със слушане на определена групичка хора, която му дава грешни съвети. Така Караянчева коментира въпрос, свързан с намеци за готвен от Радев политически проект.  Тези намеци бяха отправени  наскоро тъкмо от Цветан Цветанов. За визитата на депутати от \"Атака\", сред които и зам.-председателят на Народното събрание Явор Нотев в Крим, Караянчева каза, че знаела само, че групата ще пътува за своя сметка. \"Атака\" са самостоятелна партия, ние следваме евроатлантическата позиция\", обясни председателят на парламента и подчерта, че управляващите се разграничават от визитата. Изрази надежда, че това няма да е проблем за българската външна политика. В отговор на въпрос за това, че Караянчева не приела няколко пъти  поискана среща от бившия й колега Огнян Герджиков , който сега оглавява правния съвет към парламента, Караянчева обясни, че той не бил искал среща извън една преди време заради забавено от нейна страна плащане. ", "date": "2018.04.25", "title": "Президентът Радев прекрачил червена линия, според Цвета Караянчева"}
{"url": "https://www.dnevnik.bg/sport/2018/04/25/3168668_sharapova_shte_izpadne_ot_top_50_sled_chetvurtata_si/", "text": "Рускинята Мария Шарапова ще изпадне от първите 50 в световната ранглиста в женския тенис, след като допусна четвърта поредна загуба. Тя отстъпи с 6:3, 6:7 (6), 4:6 срещу Каролин Гарсия в Щутгарт. Неуспехът дойде дни след изказването ѝ, че се надява да спечели още титли от Големия шлем след завръщането си след изтърпяно наказание за употреба на забранени вещества. Това беше първата победа на Гарсия срещу Шарапова от пет мача помежду им. \"Двубоят беше много оспорван. Знаех, че тя е боец и ще ми е трудно до края\", каза французойката, която спаси два мачбола във втория сет. С десетата си двойна грешка рускинята допусна решаващ пробив в третия сет, който позволи на съперничката ѝ да стигне до победата. В първия за годината турнир от Шлема - Australian Open, Шарапова започна с две победи, но след това отстъпи срещу Анжелик Кербер в третия кръг. Последваха още две поражения - срещу румънската квалификантка Моника Никулеску в Катар и срещу Наоми Осака от Япония в Индиън Уелс. Шарапова се върна в игра преди година в турнира в Щутгарт, след като изтърпя наказанието си за употреба на мелдоний. От тогава тя не се е изкачвала по-напред от 40-ото място.", "date": "2018.04.25", "title": "Шарапова ще изпадне от топ 50 след четвъртата си поредна загуба"}
{"url": "https://www.dnevnik.bg/sport/2018/04/25/3168451_cska_se_hvurlia_za_goliam_obrat_sreshtu_levski_v_macha/", "text": "ЦСКА и \"Левски\" се изправят един срещу друг в мача за спасяването на сезона си и с надеждата, че ще стигнат до финала за Купата на България. Двата отбора влизат в различни позиции в реванша от полуфиналите. Сините спечелиха с 2:0 първата среща като гост с  головете на бившия нападател на ЦСКА Серджиу Буш . Тази вечер в 18.30 ч. на \"Васил Левски\" те ще опитат да довършат започнатото и да направят втората крачка. ЦСКА се настройва за голям обрат с увереността, че има силите да го постигне. Червените се нуждаят минимум от два гола и стабилна защита. Победителят от дуела ще спори за купата със \"Славия\". Белите  победиха с 1:0 \"Ботев\" в мач със спорно съдийство . Големият мач Воденият от Стамен Белчев отбор се надява да постигне целта си и да се върне на пътя на положителните емоции. Доскоро на \"Българска армия\" гледаха към титлата и купата, но слабите резултати във важните мачове промениха нагласите. В първенството надпреварата с откъсналия се на десет точки \"Лудогорец\" изглежда решена. ЦСКА ще хвърли всичко в опит да подобри настроението си в момент, в който клубът се подготвя да празнува юбилей. Треньорът Белчев е доволен, че за първи път от няколко седмици ще може да използва почти всичките си основни футболисти. Кирил Десподов и Кристиян Малинов са възстановени и два дни тренираха с отбора. Специалистът  е убеден, че съставът може да вкара необходимия брой голове , но предупреди, че трябва да се внимава в защита. В лагера на \"Левски\" имат притеснения заради невъзможността да се използва основен футболист - Милош Цветкович. Сръбският десен защитник  получи контузия и няма да играе повече през сезона . Сините се надяват да отстранят ЦСКА и впоследствие да вдигнат купата, тъй като са без спечелено отличие от 2009 г. От клуба призоваха привържениците за подкрепа. Сините обявиха, че са започнали изграждането на отбор с цел за печелене на отличия и са сигурни, че това ще стане, \"когато моментът узрее\". \"Най-голямото богатство на \"Левски\" обаче винаги е била, е и ще бъде публиката на \"Левски\". Нека покажем на всички, че отборът и хората са едно. Нека покажем какво означава великият левскарски дух и изпълним трибуните. И нека заедно направим следващата крачка\", се казва в обръщението на сините. С повишено внимание Това ще е третата поредна сряда, в която двата отбора играят на \"Васил Левски\". По традиция  ще има промени в движението в София , ще има и засилени мерки за сигурност. МВР ще удвои усилията си заради инцидента от миналата седмица, когато след хвърлена бомбичка пострадаха двама полицаи. Тогава бяха организирани спешни срещи за обсъждане на мерките за справяне с проблема и министърът на вътрешните работи Валентин Радев заяви, че полицаите ще проверяват посетителите два пъти по-внимателно. На срещата с участието на министъра на спорта Красен Кралев, депутати и представители на БФС беше посочено, че в дългосрочен план  за преодоляване на футболното хулиганство се изисква засилване на личната отговорност .", "date": "2018.04.25", "title": "ЦСКА се хвърля за голям обрат срещу \"Левски\" в мача за спасяване на сезона"}
{"url": "https://www.dnevnik.bg/bulgaria/2018/04/25/3168307_begulcite_ot_pravosudie_u_nas_predpochitat_jujnite/", "text": "Бегълците от българското правосъдие предпочитат южните европейски държави - Италия, Испания, Гърция, както и Германия, Австрия и Великобритания. Това се разбира от отговорите на Министерството на правосъдието на въпроси на \"Дневник\", изпратени във връзка със случая на Желяз Андреев, чиято екстрадиция поиска САЩ и доведе до протести в негова защита в страната и в Лондон. Искането за задържане на Андреев е във връзка  с водено разследване от властите във Флорида  срещу 11 души по обвинения, че са нарушили ембаргото за търговия със Сирия.  Петима от тях  - Желяз Андреев, Михаела Ненова, Любка Христова, Искрен Георгиев и Иван Сергиев, са българи. Американските власти поискаха екстрадицията и на другите четирима български граждани.  Прокуратурата обаче обяви, че няма да иска задържането им под стража  докато тече производството по екстрадиция, като главният прокурор се позова на мотивите на определението на първоинстанционния съд, който  отказа да остави в ареста Андреев . България очаква екстрадиция на български граждани най-често от страни, членки на Европейския съюз. В последните години най-често преписките са до Великобритания, Германия, Австрия, Италия, Испания и Гърция. От оглавяваното от Цецка Цачева ведомство не могат да дадат отговор за това колко български граждани е поискала България да бъдат върнати у нас. Те не посочват и молбите, като уточняват: \"Допускането или отказ за екстрадиции се постановяват от съда. В този смисъл няма как Министерството на правосъдието да прогнозира колко от българските молби или тези на държавите, с които имаме споразумения за това, ще бъдат удовлетворени\", отговарят от ведомството без да посочват колко е броят поне на тези молби. Заради председателството - без нови договори за екстрадиция От отговора на правосъдното министерство се разбира още, че последният подписан договор за екстрадиция е с Казахстан от 14 ноември 2014 г. Към настоящия момент министерството пък било ангажирано изцяло с ангажиментите, следващи от Българското председателство на Съвета на Европейския съюз и не се предвижда провеждане на преговори и подписване на нови договори за екстрадиция в близкото бъдеще. Иначе България е страна по редица международни актове, които предвиждат задължение за екстрадиция на хора, издирвани за целите на наказателно производство или за изпълнение на влязла в сила присъда. Условно те могат да бъдат разделени на три групи: многостранни международни договори, двустранни международни договори и актове на Европейския съюз. Водещ акт в групата на многостранните международни договори е Европейската конвенция за екстрадиция от 1957 г. Конвенцията и протоколите към нея се прилагат, съобразно предпоставките залегнали в тях, между България и останалите 46 европейски държави страни по конкретния акт. Практиката на Министерството на правосъдието след 1993 г. е Всички нови договори за екстрадиция уреждат самостоятелно тази форма на сътрудничеството по наказателни дела. Двустранните договори, уреждащи единствено екстрадиция са девет - с Беларус, Индия, Казахстан, Китай, Ливан, Мароко, Република Корея, САЩ и Узбекистан. На трето място са и актовете на Европейския съюз и конкретно Рамково решение от 2002 г. за процедурите за предаване между държавите членки и Европейската заповед за арест. То заменя многостранните и двустранни договори за предаване/екстрадиция между държавите членки и се прилага между всички 28 държави членки на Съюза. Всяка договаряща страна се задължава да предава на другата държава при отправяне на съответно искане според разпоредбите и условията, установени с конкретния договор, хората, които се намират на нейна територия, и са обвинени или осъдени за престъпления, даващи основание за екстрадиция. Това задължение обаче не е установено като абсолют и изисква наличието на изброените в договора предпоставки за допускане на екстрадицията, както и липсата на което и да е основанията за отказ от екстрадиране. Преценката за това в България се прави в рамките на съдебно производство, образувано след внасяне на документите от страна на окръжната прокуратура, водено пред окръжния съд по местозадържане на човека. В края на миналата седмица от коментари на юристи пред \"Икономист\" стана известно, че случаят на Желяз Андреев няма как веднага да доведе до преразглеждане на договора за екстрадиция с Америка. Искането за промяна бе поискано от омбудсмана Мая Манолова.  Тя обаче може да стане само със съгласието на САЩ. Според данните на правосъдното министерство от 2013 г. досега \"Обратен процес - от САЩ към България, няма\", пък заяви преди време вицепремиерът и министър на отбраната Красимир Каракачанов. След опита за преврат в Турция България е предала четирима души на южната ни съседка, показват още данните на правосъдното министерство - двама през 2016 г. и двама през 2017 г. Като подчертават, че България не е предавала български граждани на Турция. В статистиката на правосъдното ведомство обаче не е попаднало предаването на седем турски граждани през октомври 2016 г.,  които бяха посрещнати там като гюленисти.  Екстрадиция се допуска само, когато деянието съставлява престъпление по българския закон и по закона на молещата държава и за него се предвижда затвор или мярка, изискваща задържане на лицето за не по-малко от една година или друго по-тежко наказание. По принцип екстрадиция спрямо български граждани не се допуска, освен ако това е предвидено във влязъл в сила международен договор, по който България е страна. От международните ни договори единствено този с Америка допуска екстрадиция на собствени граждани на двете държави. Не се екстрадират и хора, на което е предоставено убежище в страната; чужди граждани, които има съдебен имунитет в България; наказателнонеотговорните според българските закони. Екстрадиция се отказва  за политическо или свързано с него престъпление, с изключение на престъпленията, които по силата на закон или на международен договор, по който България е страна, не се смятат за политически; за военно престъпление, което не е престъпление по общото наказателно право; ако човекът, чието предаване се иска, ще бъде съден от извънреден съд в молещата държава или ако срещу него ще бъде приведена в изпълнение присъда, постановена от такъв съд. И още редица изрично посочени условия, сред които и това че екстрадиция се отказва за държави в които се прилагае смъртното наказание. Молба за екстрадиция се подава от компетентен орган на молещата държава в писмена форма до българското Министерство на правосъдието. Министърът на правосъдието проверява молбата и приложените към нея документи. След проверката министърът изпраща незабавно на Върховната касационна прокуратура молбата за екстрадиция или молбата за временно задържане, което се иска от молещата държава преди изпращането на молба за екстрадиция в неотложни случаи. След установяване на местонахождението и самоличността на човека Върховната касационна прокуратура го задържа за срок до 72 часа и изпраща молбата за временно задържане заедно с всички документи на окръжния прокурор, в чийто район се намира лицето. В същия срок окръжният прокурор назначава защитник и преводач на задържания - ако не владее български език, и внася в съответния окръжен съд искане за временния му арест. Окръжният съд разглежда искането и се произнася с определение, с което постановява временно задържане или друга мярка на процесуална принуда, която осигурява участието на задържания в производството по екстрадиция, докато искането са разгледа и реши по същество. Временно задържане се взема за срок до 40 дни или за друг срок, установен в международен договор, по който България е страна. Определението на съда може да се обжалва/протестира пред апелативния съд в тридневен срок. Върховната касационна прокуратура уведомява незабавно министъра на правосъдието и молещата държава за взетата мярка. Прокурорът отменя временното задържане, ако в определения от съда срок България не получи молбата за екстрадиция и нужните документи. Освобождаването на задържания при тази хипотеза не е пречка за нов арест с цел екстрадиция или за извършване на самата екстрадиция, ако молбата бъде получена след определения от съда срок. След получаване на прокурорската преписка по молбата за екстрадиция окръжният съд образува дело и насрочва съдебно заседание не по-късно от 7 дни от постъпването ѝ. Молбата за екстрадиция се разглежда в открито заседание от трима съдии с участието на прокурор. Съдът постановява решение, с което допуска или отказва екстрадиция. Във всички случаи, когато я допуска, той взема мярка за неотклонение задържане под стража до фактическото предаване на лоцето на молещата държава. Производството по екстрадиция е двуинстанционно.", "date": "2018.04.25", "title": "Бегълците от правосъдие у нас предпочитат южните европейски държави, Германия и Англия"}
{"url": "https://www.dnevnik.bg/sport/2018/04/25/3168429_dvijenieto_v_centura_na_sofiia_se_promenia_zaradi/", "text": "Организацията на движението в центъра на София ще претърпи промени заради провеждането на футболната среща между \"Левски\" и ЦСКА. До приключването на мача се забраняват престоят и паркирането по алеите около Националния стадион \"Васил Левски\" при секторите Б, В и Г. Забраната важи също от 12.30 до 20.30 часа днес на моста пред стадиона и на ул. \"Ген. Гурко\" между бул. \"Любен Каравелов\" и бул. \"Евлоги и Христо Георгиеви\". От Столичната община посочват, че от 17.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". От МВР вече обявиха, че ще се засили охраната на мача заради инцидента, при който пострадаха двама полицаи преди седмица. Министърът на вътрешните работи  Валентин Радев призова запалянковците да се явят по рано на мача, защото проверката ще бъде засилена . Мачът е реванш от полуфиналите за Купата на България и е от 18.30 часа на \"Васил Левски\". В първата среща  \"Левски\" спечели с 2:0 с голове на Серджиу Буш .", "date": "2018.04.25", "title": "Движението в центъра на София се променя заради мача между \"Левски\" и ЦСКА"}
{"url": "https://www.dnevnik.bg/evropa/zemedelie/2018/04/25/3168580_ek_planira_oriazvane_na_agrosubsidii_sled_2020_g_s_6/", "text": "Брюксел планира да намали субсидиите си за най-големите земеделски производители в Европа след 2020 г. като по този начин съкрати разходите за селско стопанство с 6%. Това съобщава \"Политико\", цитирайки изказване на еврокомисаря по бюджетните въпроси Гюнтер Йотингер в Хановер. Подобен сценарий би засегнал силно България, доколкото тя е държавата с най-голяма концентрация на земеделски земи в малко на брой собственици, коментира  capital.bg . На 2 май ЕК трябва да публикува предложението си за многогодишната финансова рамка за следващия програмен период между 2021 и 2027 г. Според изданието \"Политико\" обаче се очаква в нея да бъде заложено орязване на разходите за земеделие, които годишно са за 59 млрд. евро или 40% от общия бюджет на ЕС. \"Политико\" цитира еврокомисаря по бюджета Гюнтер Йотингер, който е казал в кулоарите на конференция в Хановер в понеделник, че съществуващите програми не могат да бъдат \"напълно изключени\" от съкращения. По думите му в сравнение с 2020 г., която е последната година от настоящия програмен период, общите разходи за земеделие, които включват изплащането на директни субсидии и финансиране в програмите за развитие на селските райони, ще бъдат намалени с приблизително 6% в новия период. \"Политико\" коментира, че една от големите критики към селскостопанската политика на ЕС е, че е дала приоритет на големите земевладелци, които получават директни плащания на базата на заявените за подпомагане площи.Така около 80% от цялото подпомагане отива в 20% от стопанствата в ЕС. По този повод Йотингер е съобщил пред изданието, че новият бюджетен модел ще се стреми да балансира това поне малко. За целта се предвижда големите стопанства да получават по-малко средства за своите обработваеми площи, отколкото ще получават малките фермери. Комисарят по бюджета е съобщил, че в сряда предстои обсъждане по въпроса заедно със земеделския комисар Фил Хоган, който пък според изданието вече е казал на фермерите да се готвят за \"затягане на коланите\". Ако съкращенията на земеделските плащания се съсредоточат основно към субсидиите за големите производители, то това би имало по-сериозно отражение върху държавите от Източна Европа, включително и България, коментира capital.bg, позовавайки се на последните данни за земеползването в Европа. Изданието цитира доклад към резолюцията на европарламента от миналата пролет срещу концентрацията на земи, който е показал, че в България едва 1.5% от стопанствата управляват над 82% от земеделската земя в страната. Подобни дисбаланси има още в държави като Румъния, Унгария, Чехия и др. Плановете за съкращаване на разходите по основни политики в ЕС са част от мерките, които трябва да компенсират намалението на общия бюджет след очакваното излизане на Великобритания, както и нуждата от финансиране за различни нови приоритети като сигурност, миграция, защита на външните граници и др. През февруари Гюнтер Йотингер бе  цитиран да казва , че \"Брекзит променя играта\" и че държавите-членки ще трябва да харчат повече пари или да намалят амбициите на ЕС.", "date": "2018.04.25", "title": "ЕК планира орязване на агросубсидии след 2020 г. с 6%"}
{"url": "https://www.dnevnik.bg/gradska_sreda/2018/04/25/3169284_snimka_na_denia_poreden_remont_pred_ndk/", "text": "Площадът пред Националния дворец на култура отново е в ремонт, и то само 7 месеца след като приключи повторната му цялостна реконструкция. Причината е, че вчера някои от наскоро поставените плочи се нагънаха", "date": "2018.04.25", "title": "Снимка на деня: Пореден ремонт пред НДК"}
{"url": "https://www.dnevnik.bg/gradska_sreda/2018/04/25/3168478_poveche_ot_polovinata_jiteli_na_sofiia_sa_izlojeni_na/", "text": "За последните 7 години шумът от автомобили, индустрията, железопътния и въздушния транспорт в София са намалели. Въпреки това повече от половината жители на града са изложени на нива на шум над допустимото, като стойностите са почти еднакви през деня и през нощта. От доклад на зам.-кмета Йоана Христова, който ще бъде гласуван на заседанието на общинския съвет в четвъртък, се разбира, че мерките за общината за справяне със шумовото замърсяване са дали резултат, като през 2009 г., на него са били изложени 73% от жителите. През 2017 г. процентът е 56%. През нощта (между 23:00 и 07:00 часа) стойностите са подобни - 72% за 2009 г. и 57% през 2017 г. Автомобилите са основният причинител на шум, се казва в доклада. Мерките, които общината е вземала срещу шума са идентични  с тези, които прилага и за ограничаването на замърсителите на въздуха  - строителството на метро, ринговите булеварди около града, развитие на велоалеите, обновяване на градския транспорт. На заседанието в четвъртък общинските съветници ще отчетат резултатите от мерките, ще гласуват актуализирането на \"шумовата карта\" на София, като с този процес ще започне и създаването на нови мерки за справянето с проблема. Наредбата се завръща През следващия месец комисиите на общинския съвет ще започнат да обсъждат  наредбата за обществения ред в столицата . Тя беше представена в края на миналата година и стана популярна с предвидените санкции за употреба на алкохол по улици, тротоари, площади, градинки и паркове, което води до нарушаване на обществения ред.  Те беше подложена  на обществено обсъждане през октомври , като постъпилите в общината предложения са в обем от 150 страници. От тогава досега те се разглеждат от експерти към общината, които ги съгласуват и преглеждат за съвместимост със законодателството. Първоначалните текстове предвиждаха и забрана за развиване на търговска дейност след 22 часа в сгради, които са в режим на етажна собственост. Поеха се и ангажименти за въвеждане на регламенти за \"дразнители\", като ромските сватби, климатиците и хладилниците пред магазините за алкохол и хранителни стоки.", "date": "2018.04.25", "title": "Повече от половината жители на София са изложени на шум над допустимите нива"}
{"url": "https://www.dnevnik.bg/sport/2018/04/25/3168752_fen_na_livurpul_e_v_kritichno_sustoianie_sled/", "text": "Фен на \"Ливърпул\" е пострадал сериозно, след като е бил нападнат преди  мача с \"Рома\" , съобщават медиите на Острова. Запалянкото на червените е на 53 години и е в критично състояние. Инцидентът се е случил около 19:35 ч. местно време пред \"Албърт пъб\", в близост до стадиона. Смята се, че група фенове на \"Рома\" е причакала запалянковци на \"Ливърпул\". Полицията в Мърсисайд е задържала двама души на 25 и 26 години, които са заподозрени като евентуални извършители. Те са обвинени в опит за убийство и ще бъдат разпитвани от детективи. \"Според очевидци жертвата е била ударена с колан, след което е паднала на земята. За момента знаем, че състоянието му е критично, но не можем да кажем нищо повече\", съобщи началникът на полицията Пол Спейт. Преди началото на мача имаше сблъсъци около стадион \"Анфийлд\", след като група от 80 италианци се озова много близо до мястото, където традиционно се събират фенове на \"Ливърпул\". Кадри на BBC показаха как един мъж лежи безжинено на земята, вероятно след като е бил ударен. Според очевидци един от феновете на \"Рома\" дори е носил чук. Общо броят на задържаните фенове на \"Рома\" е седем, като те са на възраст между 20 и 43 години. В някои са открити оръжия.", "date": "2018.04.25", "title": "Фен на \"Ливърпул\" е в критично състояние след нападение преди мача с \"Рома\""}
{"url": "https://www.dnevnik.bg/sviat/2018/04/25/3168564_na_miastoto_za_sreshta_na_dvete_korei_voinata_e/", "text": "Две враждебни армии си разменят пренебрежителни погледи в Панминчжон, граничния пункт в демилитаризираната зона (ДМЗ), разделяща Корея. Разделя я обаче и друго. Северът и Югът правят противоположни прочити на Историята, които  ще изправят един срещу друг в петък , на историческа среща на върха. \"Общата зона за сигурност\" е единственият сектор от ДМЗ, където човек може да види как южнокорейски охранители с пилотски очила втренчено наблюдават севернокорейски войници едва от метри разстояние. Панминчжон - \"селото на примирието\", е популярен обект сред туристите и от Юга, и от Севера. Няколко американски президенти са позирали там за снимки, които да докажат непоклатимите им ангажименти към Сеул. Севернокорейският ръководител Ким Чен-ун ще прекоси в петък демаркационната линия, за да разговаря с президента на Южна Корея Мун Дже-ин в южнокорейската част на ДМЗ на третата междукорейска среща на върха след войната през 1950-1953 г. Войната приключи с примирие, а не с мирно споразумение, тъй че формално Сеул и Пхенян все още са в състояние на война. Американският гард, придружаващ туристите на груповата им обиколка из Панминчжон, не пропуска да напомни, че южнокорейските военни \"застават всеки ден лице в лице с врага\". Той не подминава и събитията от 18 август 1976 г. Двама американски военни бяха тогава \"брутално убити с удари на брадва\" от севернокорейската охрана, докато се опитвали да окастрят дърво, чиито листа пречели на видимостта над местността от силите на ООН под командването на САЩ. Цинизъм Този случай предизвика осъществената три дни по-късно \"операция Пол Бъниън\", описвана като най-скъпоструващата касапница в човешката история. Общо 813 военни, 23 коли, 27 хеликоптера и бомбардировачи Б-52 \"Стратфортрес\", ескортирани от изтребители, бяха изпратени да изравнят със земята дървото на раздора; американска военноморска и военновъздушна групировка патрулираше недалеч в океана. Млад наборник на име Мун Дже-ин бе сред поставените в бойна готовност, за да се намесят, ако Северът отвърне. \"Точно този момент изгради у мен възгледите за страната ни и сигурността ѝ, формира моя патриотизъм\", разказа той през 2017 г. в предизборната кампания, когато обеща \"да възстанови мирните отношения със Северна Корея\". Междукорейската среща на върха е първата, която ще протече на Юг. Преговорите от 2000 и 2007 г. се състояха в Пхенян. Този път лидерите ще разговарят в Дома на мира - сграда от стъкло и бетон, в чието име, както и в това на съседния Дом на свободата, северняците виждат проява на цинизъм. \"Сякаш са им дали свобода и мир\", обвинява Юга лейтенант Ким от Корейската народна армия - войските на Севера, според когото САЩ носят отговорността за разделянето на страната. \"Америка, която е пречка за мира, разкрива с тези имена същинското си лице\", заявява той пред АФП. Преговорите на двамата лидери предшестват друга необичайна среща, очаквана в близките седмици - между Ким Чен-ун и президента на САЩ Доналд Тръмп. Но за да стигнат до споразумение, Северът и Югът ще трябва да преодолеят десетилетия на враждебност и недоверие. Северът твърди, че е станал победител в конфликта, който нарича \"Велика освободителна война\". Тръпките са гарантирани В северната част на ДМЗ има паметна плоча по повод посещение на Ким Чен-ун от 2012 г., което \"бе за нас ценен урок за това историческо място, където американските завоеватели са коленичили в знак, че се предават\". \"Бъдните поколения ще живеят в обединена Майка Родина\", уверил освен това севернокорейският лидер. В една от сините бараки, през които минава демаркационната линия, боец от американската охрана внася оживление в обиколката, предупреждавайки туристите: \"Не минавайте зад войника там, защото тази врата води право към Северна Корея\". Тръпката е гарантирана. Туристите, застанали в дъното на стаята, всъщност наистина се намират в \"комунистическа Северна Корея\", добавя той. Веднага започват да щракат фотокамерите на всички желаещи да увековечат краткото си \"прехвърляне\" в КНДР. Границата може да се минава само в помещението, изпълнено изцяло от голяма вехта заседателна маса. Да пресечеш обаче бетонната демаркационна линия отвън, разделяща ДМЗ, би било тежка провокация. Освен умилителните страхове на туристите, в ДМЗ може да се видят понякога и драми - като бягството на обезумелия кореец от Севера, прехвърлил се на юг през ноември под дъжд от куршуми. А Северът все още гордо излага на показ брадвите от инцидента през 1976 г. /БТА", "date": "2018.04.25", "title": "На мястото за среща на двете Кореи войната е всекидневен спектакъл"}
{"url": "https://www.dnevnik.bg/sport/2018/04/25/3168751_grigor_dimitrov_izliza_za_purviia_si_mach_v_barselona/", "text": "Григор Димитров започва днес участието си в  турнира на червени кортове в Барселона . Българският тенисист се изправя срещу опитния французин Жил Симон в двубой от втория кръг на надпреварата от категория \"АТП 500\". Мачът е първи в програмата на централния корт \"Рафа Надал\" и ще започне в 12.00 часа. В България срещата ще бъде предавана пряко по \"Мтел спорт 1\". Димитров и Симон имат осем мача помежду си. Дълго време френският тенисист беше един от най-неудобните съперници на българина, като спечели пет от първите им шест двубоя. Шампионът от финалите на АТП обаче излезе победител в последните им две срещи. Двамата се срещнаха за пръв път в първия кръг на турнира в зала в Марсилия. Димитров, който участваше с \"уайлд кард\", загуби срещу поставения под №2 Симон с 6:4, 3:6, 5:7. По-късно същата година французинът спечели с два тайбрека в първия кръг на тревните кортове в \"Куинс\". През 2012 г. Симон записа две победи с резултат 6:3, 6:3 - в осминафиналите в Ница и във втория кръг на олимпийския турнир в Лондон. Другите четири двубоя помежду им бяха през 2016 г. Димитров спря серията от загуби срещу французина в Бризбейн след успех с 6:3, 7:6 (10). Мастърсът в Монте Карло донесе петата победа на Симон - 6:4, 6:3. Във втория кръг на \"Уимбълдън\" българинът се наложи трудно с 6:3, 7:6 (1), 4:6, 6:4. Последната им среща беше в Синсинати, като завърши при 6:1, 6:3. Димитров е поставен под №2 в Барселона, което му осигури място директно във втория кръг.  Симон преодоля първия кръг след убедителна победа  срещу беларуския квалификант Иля Ивашка - 6:2, 6:3 за 76 минути. Французинът заема 70-ото място в световната ранглиста, но е достигал до №6 и има 13 титли в кариерата си. В началото на сезона той спечели първия си трофей от три години насам, след като победи Кевин Андерсън във финала в Пуна (Индия). Димитров ще запише трето участие в основната схема в Барселона. Световният №5 ще играе в каталунската столица за пръв път от 2013 г., като ще преследва първата си победа в този турнир. Дебютът му в основната схема беше през 2011 г., когато загуби от аржентинеца Хуан Монако с 4:6, 1:6. Две години по-късно българинът отстъпи срещу испанеца Томи Робредо с 5:7, 1:6. Димитров има и едно участие в квалификациите - през 2008 г. Турнирът в Барселона, където българинът тренираше в ранните етапи от кариерата си, беше един от първите, който му предостави \"уайлд кард\". 17-годишният тогава тенисист загуби с 4:6, 0:6 от представителя на Казахстан Андрей Голубьов. Победителят от деветия мач между Димитров и Симон ще играе в осминафиналите с Малек Джазири. Тунизиецът спечели с 6:4, 6:3 срещу американеца Ернесто Ескобедо, който влезе в турнира като \"щастлив губещ\" от квалификациите след оттеглянето на руснака Андрей Рубльов. В навечерието на турнира в Барселона  Димитров заяви, че се чувства в по-добра форма  на червени кортове в сравнение с 2017 г.  С достигането до полуфиналите в Монте Карло  той спечели повече точки, отколкото през целия минал сезон на червени кортове. Тогава той напусна Маракеш, Монте Карло и Рим още след първия си мач, а в Мадрид и \"Ролан Гарос\" беше отстранен в третия кръг.  \"Не е лошо като за начало. Отпаднах рано в Маями и бях малко притеснен, че няма да съм натрупал достатъчно мачове преди голям турнир като този в Монте Карло, но в същото време това ми даде възможност да си почина малко и да се подготвя добре\", каза Димитров преди турнира в Барселона. \"Нещата се развиват в правилната посока. С всеки мач се чувствах все по-добре, движех се добре по корта. Това са най-важните неща, когато играеш на клей. Останалото е много здрава битка и когато стане напечено, трябва да си готов\", допълни световният №5. Програмата за деня Григор Димитров - Жил Симон (от 12.00 ч.) Новак Джокович - Мартин Клижан Рафаел Надал - Роберто Карбалес Баена Пабло Кареньо Буста - Беноа Пер (най-рано в 16.00 ч.) Хьон Чун - Бьорн Фратанджело Кей Нишикори - Гилермо Гарсия Лопес (от 12.00 ч.) Доминик Тийм - Хауме Мунар Алберт Рамос - Рожерио Дутра Силва Диего Шварцман - Стефанос Циципас (най-рано в 16.00 ч.) Карен Хачанов - Леонардо Майер", "date": "2018.04.25", "title": "Григор Димитров излиза за първия си мач в Барселона от 2013 г."}
{"url": "https://www.dnevnik.bg/sviat/2018/04/25/3168602_gurciia_i_makedoniia_shte_tursiat_nov_tlasuk_v_dialoga/", "text": "Във Виена министрите на външните работи на Гърция и Македония ще дадат начало на процес, който Скопие и Брюксел се надяват да ускори преговорите по въпроса за името. Никос Коциас и Никола Димитров ще разговарят със специалния пратеник на ООН в спора, Матю Нимиц след предупрежденията на Гърция, че разговорите не вървят със скорост, която да позволи на Македония ускорената евроинтеграция, която желае. Нимиц - който в края на декември даде тласък на предварителните разговори между Атина и Скопие преди началото на диалога, - ще се срещне с Димитров и Коциас по обяд. За последен път  той се срещна с тях във Виена  на 30 март. Това ще е втората от четири (в рамките на месец) възможност за разговори между двамата първи дипломати: по-рано през април те се срещнаха двустранно, а от началото на идния месец (3-4 май и 11-12 май) те ще разговарят още два пъти в рамките на две срещи в Гърция. По-рано този месец министрите за пръв път започнаха да говорят за \"времева рамка\" в преговорите и начин на прилагане на бъдещото споразумение за името, за което според македонските власти има четири възможности. Представителите на Атина и Скопие обаче признаха, че между тях има различия - например за това дали договорът трябва да се скрепи с конституционни промени в Македония, как трябва да се изписва новото име или дали не трябва да се смени и названието на народа в Македония, за да се избегнат \"всякакви прояви на иредентизъм.\" В разгара на този спор Гърция  предупреди Македония , че няма да може да получи покана от НАТО през май (както е планирала, а решението за името е условие за преодоляване на гръцкото вето) заради бавния ход на преговорите. В контраст с тази позиция еврокомисарят по въпросите на разширяването  е казал по-рано тази седмица  (според \"Катимерини\"), че развръзката може да дойде до 2 седмици.", "date": "2018.04.25", "title": "Гърция и Македония ще търсят нов тласък в диалога за името с помощта на ООН"}
{"url": "https://www.dnevnik.bg/sport/2018/04/25/3168551_baiern_shte_spira_cherna_seriia_sreshtu_real_vuv/", "text": "Сблъсък на гиганти - така беше определен вторият полуфинал в Шампионската лига, който противопоставя \"Байерн\" (Мюнхен) и \"Реал\" (Мадрид). Два от фаворитите за крайния успях се срещат на крачка преди финала, а първата арена на този сблъсък е \"Алианц арена\" в Мюнхен. Двата отбора са се изправяли 24 пъти един срещу друг, като до момента балансът е абсолютно равен - по 11 победи, а два мача завършиха наравно. Психологическото предимство е на страната на \"Реал\", който преди 12 месеца успя успя да отстрани баварците във фазата на четвъртфиналите. За \"Байерн\" спомените са горчиви, след като в последните си шест опита баварците не успяха да се справят с \"Реал\". Последният успех за германския шампион датира отпреди шест години, а оттогава последва пълна доминация на европейския шампион за последните два сезона. Мачът ще бъде по-специален и за Хамес Родригес, който е собственост на \"Реал\", но играе като преотстъпен на \"Алианц арена\". Колумбийският плеймейкър гори от желание да докаже на треньора на мадридчани Зинедин Зидан, че беше отпратен незаслужено. Оръжието на \"Байерн\" - непобедими домакини С 19 победи и само три равенства на \"Алианц арена\" домакинската форма е това, което дава най-сериозни надежди на баварците в предстоящия сблъсък. \"Байерн\" ще се надява на солиден мач вкъщи, който да даде предимство на момчетата на Юп Хайнкес. Първата задача ще бъде да не се допуска гол, след което да се мисли колко по-голям аванс да се натрупа преди реванша на \"Сантяго Бернабеу\". \"Байерн\" е убедителен у дома и в Шампионската лига, като последната домакинска загуба в турнира е именно от \"Реал\" - на 12 април 2017 г. Треньорът на баварците Юп Хайнкес демонстрира самочувствие преди мача и обясни, че \"Реал\" няма предимство пред германския шампион. Опитният специалист добави, че има добро предчувствие. \"Изправял съм се срещу велики треньори и казвам, че съм голям фен на Зидан - и преди като футболист, и сега като наставник. Харесва ми как играе отборът му. На пейката той е доста спокоен, което показва, че следи всичко без излишни емоции. Такъв беше и като футболист. Той е отличен пример за треньор\", каза Хайнкес. Колегата му Зидан смята, че сблъсъкът няма да се реши в първия мач, но гостуването в Германия трябва да се изиграе много умно. \"Ще бъде важно каква ще е изходната ни позиция след гостуването в Германия, но за нас е добре, че сме домакини във втория мач. Тогава ще знаем какво ни е нужно\", каза Зидан. Може ли да бъде спрян Роналдо Най-голямото притеснение за баварците е Кристиано Роналдо и формата му. След колебливото начало на сезона португалецът вече има 42 гола в 39 мача във всички турнири, а в Шампионската лига не пропуска да се разпише във всеки двубой от надпреварата. Роналдо се е разписал в последните 12 мача, в които е играл във всички турнири, което е доказателство се прекрасната му форма. \"Роналдо е страхотен футболист, няма да изненадам никого, но той не е единственият, за когото да внимаваме. В нашия състав също има играчи на световно ниво, за които \"Реал\" трябва да мисли\", каза Хайнкес. Защитникът на \"Байерн\" Йошуа Кимих, който най-вероятно ще трябва да пази носителя на \"Златната топка\", също говори за класата на Роналдо. Въпреки това младият играч каза, че не се страхува от нападателя на \"Реал\". Роналдо има девет гола срещу \"Байерн\" в Шампионската лига, като това е един от любимите му съперници в турнира. През миналата година нападателят вкара пет гола в четвъртфиналите и имаше основен принос \"Реал\" да отстрани баварците. В първия мач на \"Алианц арена\" Роналдо се разписа два пъти и \"Реал\" победи с 2:1, а на реванша редовното време завърши 1:2 отново след гол на португалеца. В последвалите продължения той вкара два пъти в рамките на четири минути – 105-а и 109-а, за да наклони везните в полза на тима си. \"Те със сигурност помнят какво направи Роналдо и съм убеден, че ще са по-внимателни с него. Ние обаче имаме достатъчно силен отбор, който е доказал, че винаги може да вкара, и то чрез всеки\", коментира Зинедин Зидан.", "date": "2018.04.25", "title": "\"Байерн\" ще спира черна серия срещу \"Реал\" във втория полуфинал в Шампионската лига"}
{"url": "https://www.dnevnik.bg/sport/2018/04/25/3168754_golovete_na_roma_ne_promeniat_situaciiata_za_revansha/", "text": "Мениджърът на \"Ливърпул\" Юрген Клоп не е притеснен от това, че \"Рома\" успя да вкара два гола в първия полуфинал между двата отбора в Шампионската лига. Червените  спечелиха с 5:2 , но според Клоп попаденията не променят ситуацията на неговия отбор. \"Това, което разбрах от мача, е, че имаме сили да спечелим и на реванша в Рим\", обясни Клоп след двубоя. \"Ливърпул\" отива в Рим с аванс от три попадения. Три гола преднина имаше и \"Барселона\" след успех с 4:1 над \"вълците\", но след това загуби с 0:3 и отпадна в четвъртфиналите. \"Казах го и преди това – ние не сме \"Барселона\" за добро или лошо. Те са един от трите най-добри отбора в света за последните 15 години, спечелиха всичко, а ние – не. Ние няма да се отпуснем, а ще се борим все едно е 0:0. Ситуацията не се променя, защото \"Рома\" трябва да ни вкарат голове, те ще са много агресивни, а това може да ни помогне\", каза още Клоп. Германският специалист обясни мудното начало на двубоя с това, че \"Ливърпул\" е трябвало да опознае съперника и да се нагоди към неговата техническа постройка. \"След това играхме, както знаем, и видяхте какво стана.\" Клоп не спести своите похвали и за голямата звезда на отбора си  Мохамед Салах . Египтянинът вкара първите два гола в мача и отново беше на висота. \"Той е страхотен, във формата, в която се намира в момента, е много трудно да бъде спрян. Ако мислите, че е най-добрият в света, напишете го или го кажете. Аз съм убеден, че той е сред най-добрите. За да кажеш обаче, че някой е най-добър, трябва той да показва постоянство за по-дълъг период\", каза Клоп по повод на Салах. Нападателят на мърсисайдци има 43 гола в 47 мача през този сезон. Наскоро Салах беше избран за играч на сезона във Висшата лига. \"Мохамед е фантастичен играч и аз съм истински щастливец, че имам такъв човек в моя отбор. На първо място той е и страхотен човек\", завърши германецът.", "date": "2018.04.25", "title": "Головете на \"Рома\" не променят ситуацията за реванша, смята Юрген Клоп"}
{"url": "https://www.dnevnik.bg/tehnologii/2018/04/25/3168759_prilojenieto_uotsap_povishi_minimalnata_vuzrast_za/", "text": "Популярното мобилно приложение за текстови съобщения \"Уотсап\" (WhatsApp), което е собственост на \"Фейсбук\", вдига минимално разрешената възраст за потребителите си в Европа от 13 на 16 години. Целта е така да се изпълнят новите изисквания за личните данни в Европейския съюз, влизащи в сила от другия месец, съобщава БТА. \"Уотсап\" вече ще иска от европейските си потребители да потвърждават, че са поне на 16 години. Това ще става чрез известие за нови правила за ползването на услугата и политиката на \"Уотсап\" в областта на личната информация. Тази политика ще се осъществява от ново юридическо лице - \"Уотсап Ирландия\", дружество с ограничена отговорност, което ще заработи през следващите седмици. Не е ясно как и дали изобщо спазването на възрастовото ограничение ще бъде проверявано с оглед на лимитирания обем данни, който услугата има право да изисква и съхранява. Компанията майка \"Фейсбук\", която има своя отделна политика в областта на личната информация, възприе различен подход, що се отнася до децата в юношеска възраст между 13 и 15 години. Целта тук също е да се изпълнят изискванията на предстоящия да влезе в сила нов регламент на ЕС за защитата на личните данни. \"Фейсбук\" иска от децата на тази възраст да посочат родител или настойник, който да даде съгласие те да споделят информация за себе си в социалната мрежа. В противен случай не получават напълно персонализирана версия на социалната мрежа. Сред другите обявени промени от \"Уотсап\" е и тази, че потребителите ще могат да свалят обобщение за съхраняваните за тях данни, като например модела и марката на използваното от тях устройство, контактите и групите им и всякакви блокирани номера.", "date": "2018.04.25", "title": "Приложението \"Уотсап\" повиши минималната възраст за потребителите си в Европа"}
{"url": "https://www.dnevnik.bg/evropa/2018/04/25/3168760_irlandiia_shte_zapochne_da_subira_miliardite_evro/", "text": "Ирландия обяви, че ще започне да събира над 13 милиарда евро стари данъци от \"Епъл\" (Apple), съобщи \"Асошиейтед прес\". Това се случва 19 месеца след като Европейската комисия заяви, че данъчното споразумение на Дъблин с технологичния гигант е незаконна държавна помощ. Еврокомисията нареди на Ирландия да си събере с обратна сила данъците за периода 2003 - 2014 година.  Стойността им се оценява  на 13 милиарда евро плюс лихвите. Ирландия не се съгласи, твърдейки, че постановлението подкопава целостта на ирландската данъчна система. През октомври миналата година Европейската комисия каза, че ще изправи Ирландия пред Съда на ЕС заради забавянето й да си възстанови парите. Страната трябваше да направи това през януари 2017 година, четири месеца след първоначалното постановление. Ирландският финансов министър Паскал Донахю каза, че ще подпише споразумение за създаване на целева депозитна сметка, по която ще се съхранят плащанията, докато \"Епъл\" и Ирландия обжалват решението на Еврокомисията. Както \"Епъл\", така и Дъблин обжалват с твърдението, че данъчното третиране на производителя на айфони съответства на ирландското и европейско законодателство. Те очакват процесът да започне през есента. Донахю допълни, че правителството изобщо не е съгласно с постановлението, но Ирландия възнамерява да спази своите правни задължения. /БТА", "date": "2018.04.25", "title": "Ирландия ще започне да събира милиардите евро стари данъци от \"Епъл\""}
{"url": "https://www.dnevnik.bg/bulgaria/2018/04/25/3168764_cacarov_iska_zatvor_za_futbolnite_huligani/", "text": "Главният прокурор Сотир Цацаров заяви пред \"Нова телевизия\", че санкциите за футболните хулигани \"трябва да бъдат жестоки, като това включва реално лишаване от свобода\". Повод за коментара му стана задържането на привърженик на \"Левски\",  който призна, че е хвърлил бомбичката на мача срещу \"ЦСКА-София \", ранила двама полицаи. \"Трудно мога да приема насрочване на футболни мачове по време и на място, което да блокира цялото движение в София. Ред трябва да има. Държавата има сила да наложи контрол и трябва да го направи\", допълни главният прокурор. Днес предстои реваншът от турнира за Купата на България между \"Левски\" и \"ЦСКА-София\", като д вижението в центъра на София  ще бъде променено през целия ден. Цацаров допълни, че  не приема критиките, че при ареста на кмета на столичния район \"Младост\" Десислава Иванчева е била премината границата , както заяви вицепремиерът Екатерина Захариева. Според него законът е бил спазен и уточни, че мнението на външния министър е лично и не е позиция на правителството. Главният прокурор отговори и на лидера на БСП Корнелия Нинова, която също критикува начина на задържане на Иванчева. \"Ако тя смята, че процедурата води до унижение, нейно право е да предложи изменения в закона. Все пак е част от законодателната власт в страната\", каза Цацаров. Той каза още, че към момента няма предпоставки за екстрадирането на петимата българи, срещу които се води разследване от властите във Флорида по обвинения, че са нарушили ембаргото за търговия със Сирия. Американските власти поискаха екстрадицията на Желяз Андреев, Михаела Ненова, Любка Христова, Искрен Георгиев и Иван Сергиев.  \"Ако САЩ предявят молбите по същество за екстрадиция , ще започне нова процедура\", уточни главният прокурор.", "date": "2018.04.25", "title": "Цацаров иска затвор за футболните хулигани"}
{"url": "https://www.dnevnik.bg/na_put/2018/04/25/3167038_praga_zabrani_velosipedite_v_stariia_grad/", "text": "Властите в Прага решиха да забранят придвижването с велосипеди в централната градска част в часовете, когато напливът на туристи е най-голям. Забраната се предвижда да бъде въведена на 1 май за времето между 10 и 17 ч. и ще обхваща района от \"Вацлавске намести\" до Карловия мост и Еврейския квартал, информира британският \"Гардиън\". Любителите на колоезденето негодуват срещу забраната, която е наложена без градът да е постигнал целта велосипедните пътувания да станат 5%. Според кмета Олдржих Ломецки обаче в зоната за пешеходци колелетата нямат място. Привържениците на двуколесния начин на придвижване възразяват, че над 1000 автомобила имат специални разрешения да се движат в Стария град. Те цитират данни, според които през последните 10 г. 21 пешеходци са били ударени от кола в Прага, а инцидентите с велосипеди са само три. В същото време в града на 1000 жители се падат 900 автомобила - близо два пъти повече от подобни западни градове. Новото ограничение идва след като през 2016 г. общината забрани разходките със сегуей, които преди това се предлагаха на туристите.", "date": "2018.04.25", "title": "Прага забрани велосипедите в Стария град"}
{"url": "https://www.dnevnik.bg/evropa/2018/04/25/3168765_dvijenie_pet_zvezdi_zatvori_vratata_za_koaliciia_sus/", "text": "Италианското антисистемно Движение \"Пет звезди\" и Демократическата партия, които дълго време бяха в остра конфронтация, заявиха, че са готови да обсъдят обща управленска програма, предаде \"Франс прес\", цитирана от БТА. В случай на неуспех на това ново партньорство Движение \"Пет звезди\" е склонно да се свикат нови избори. След като претърпя поражение на  изборите на 4 март , които не излъчиха ясно мнозинство, Демократическата партия (ДП) отказваше да влиза в каквито и да било съюзи, за да не служи за \"патерица\" на никоя политическа сила. Вчера обаче тя каза \"че е склонна да обмисли\" споразумение с  Движение \"Пет звезди\" , но настоя лидерът на Движението Луиджи ди Майо да прекрати окончателно разговорите, които водеше от седмици с  крайнодясната формация \"Лига\"  на Матео Салвини. \"Искам да заявя официално, че за мен всякакви дискусии с \"Лигата\" приключват тук\", заяви снощи Ди Майо, след като разговаря с председателя на Камарата на депутатите Роберто Фико. Той посочи, че Салвини и \"Лигата\" са се обрекли на незначителност, отказвайки да скъсат с партията на бившия премиер Силвио Берлускони \"Форца Италия\". Президентът Серджо Матарела  възложи на Фико да проучи възможностите за договаряне между Движение \"Пет звезди\" и ДП след провала миналата седмица на варианта за съюз между Движението и дясната коалиция.", "date": "2018.04.25", "title": "Движение \"Пет звезди\" затвори вратата за коалиция със съюзниците на Берлускони"}
{"url": "https://www.dnevnik.bg/analizi/2018/04/25/3168315_za_diasnoto_i_demokraciiata/", "text": "Дезинтеграцията на старата десница е продължителен процес, на който са посветени множество аналитични материали. Това е изтъркана тема за политическите коментатори, към нея се подхожда почти машинално, тя се появява периодично в медиите, когато се разрази поредният скандал. Съответно дясното се мисли като нещо, което трябва да се обедини, за да оцелее на поредните избори, за него се говори през призмата на вътрешните междуособици и противоречия, а те напоследък се свеждат до това дали е необходимо сътрудничество с ГЕРБ, с Патриотичния фронт, или трябва да се участва в състезанието от самостоятелна писта. С други думи, Десните обсъждат формата, а не съдържанието, стратегията за привличане на изгубените избиратели, а не идеологическото послание. Разбира се, не липсват и информационни поводи от типа на последното заседание на  Националния съвет на СДС , което беше широко отразено в медиите. Оттук следва резонният въпрос как е възможно да говорим за идеология, това ли са днешните български консерватори, с физически бой ли се провежда битката за каузата на СДС – всъщност тази кауза се е превърнала в политическо клише, чиято същност не е достатъчно адаптивна днес.  Основната заслуга на българската десница е, че тя е вдъхновител и участник в процеса на прехода от тоталитаризъм и планово стопанство към конкурентна плуралистична система и пазарна икономика. Следователно от перспективата на 1989 г. дясното е носител на ценностите на демокрацията, която обаче не е идеология, а е вид политически режим. В изминалите близо 30 години поне на формално равнище в България беше изградена ефективна демократична политическа система. Всички партии признават официално демокрацията и на практика т.нар. \"демократични сили\" са изгубили статута си на нейни апологети. Структурната грешка да се бърка идеологията с режима се наблюдава и при новата коалиция, която неслучайно носи името \" Демократична България \". Разглежданото политическо недоразумение, изразяващо се в смесването на демокрация и идеология, съдържа в себе си още един структурен елемент. Десницата перманентно борави с клишето, чрез което поема ангажимент \"да решава проблемите на хората\". Посланието е адресирано към всички, смятащи себе си за демократи и респективно отхвърлящи дефицитите на демократичната политическа система, която не функционира нормално и редица нейни отделни аспекти се критикуват в докладите на различни международни организации. Функционалният елемент има институционално измерение, което се базира върху изкуствено изградената опозиция между политика и ефективност, чието дешифриране не е предмет на настоящия анализ. Хората сами по себе си са индивидуалности с разнопосочни потребности и интереси. Обръщението към всички или е обръщение към народа като единно цяло и признат авторитет и е натоварено със съответния популистки привкус, или е безадресно послание към хетерогенната общност. И в двата случая внушението на демократите е, че ще установят статукво на истинска демокрация. Не се предлага нито идеологически, нито институционален инструментариум за реализация на целта. Оттук решаването на проблемите на хората се хлъзга по тънката граница, по която тече напрежението между демокрацията и популизма. Действително основните проблеми са свързани с неудовлетворените социални очаквания и липсата на обществена справедливост, оттук автоматично се разтваря ножицата между народа и елита и се продуцира естественият резултат на размиване на границите между популисткото и непопулисткото. Елементарен, но съществен и показателен пример е проблемът с корупцията. Тя е основен бич на политическата система и катализатор на ерозията на институциите, тя предпоставя липсата на справедливост и икономически растеж, тя прогонва чуждестранните инвеститори и създава недоверие към България. Атаката срещу корумпираните елити е основният патос на популистите, които перманентно рушат демократичните устои. Това е парадоксът пред днешните демократи. Те на теория би трябвало да се обърнат към традицията и консерватизма, към моралните принципи, към отстояването на закона и реда. Само така могат да се отстранят деструктуриращи явления от типа на корупцията. Аналитичното говорене за основния недъг на българската политическа система се пресича с възловия момент на популизма – антикорупционната реторика. Като резултат от това възниква затруднение да се отчлени популисткото от непопулисткото. По същата схема върви обещанието за повишаване на качеството на живот на всички български граждани. То е чист популизъм, но десницата не се отказва от него, в нашите условия да се лансира идеята за провеждане на политика, която взема предвид консервативния постулат за естественото неравенство между хората, би било равнозначно на доброволен отказ от политическо участие. Реално погледнато, всички партии предлагат в програмите си високо качество на живот и борба с корупцията. От казаното дотук е видно, че дясното е неспособно да се изправи само срещу партиите, които набират мощ в днешната ситуация. Нека да се върнем към началото и през призмата на нашата теза да осмислим идеята на Божидар Лукарски за коалиция с НФСБ. Според официалната обосновка СДС се обръща към естествения си съюзник – консервативните патриотични сили. По природата си патриотизмът е по-скоро ориентиран към национализма. Днес у нас няма истински национализъм, той вече е изживял своята политическа актуалност. По редица показатели Патриотичният фронт е популистка формация, вътре влиза и крайнолявата \"Атака\". Жонглирането на Лукарски с идеологическия фундамент е белег на девалвацията на ценностите, обусловена от предизвикателствата на съвременния свят. Коалициите винаги се правят на принципна основа, като принципът, върху който те се градят, е политическото оцеляване. Консервативно мислещата част от българското общество не може да приеме продукта, който й се предлага. Има един по-дълбок дебат и той се отнася до това Идеологическото образование на обществото се изчерпва с познанията на онези поколения, които са държали изпита по научен комунизъм в университета. Казано във възможно най-сбита форма, консервативната нагласа не е актуална с оглед на особеностите на историческото развитие, в това число липсата на силна демократична държавна традиция, на аристокрация, на религиозно възпитание; съществен фактор е състоянието на интелигенцията, която в повечето случаи е поставена пред дилемите на борбата за собственото си оцеляване. Освен това консервативната нагласа се опира върху естествените неравенства между хората, а логиката на българския преход и по-специално на неговия първоначален етап създаде напълно изкуствени неравенства. Ако условно определим разликата между лявото и дясното като разлика между труда и капитала, у нас капиталите отидоха в ръцете на левите, появи се терминът \"леви олигарси\" с несъмнената си идеологическа противоречивост. Налага се изводът, че липсва социална база за автентична дясна консервативна партия; адаптивността на популистките послания към обществените нагласи рефлектира върху поведението на всички партии, включително и на десните; структурните трансформации в десницата не могат да пречупят дефицита на идеи.", "date": "2018.04.25", "title": "За дясното и демокрацията"}
{"url": "https://www.dnevnik.bg/evropa/2018/04/25/3168767_malta_e_pod_bezprecedenten_evropeiski_monitoring_za/", "text": "Засиленото европейско наблюдение върху полицейското разследване на убийството на Дафне Каруана Галиция в Малта показва степента на международна загриженост за върховенството на закона в страната, каза един от синовете на журналистката, цитиран от \"Ройтерс\". Дафне Каруана Галиция, която правеше разследвания срещу корупцията, беше убита през октомври при експлозията на поставена под седалката на колата ѝ бомба. Малтийските власти обвиниха трима мъже за извършването на убийството, но  все още не са идентифицирали  поръчителите. Парламентарната асамблея на Съвета на Европа (ПАСЕ) назначи в понеделник холандски депутат за наблюдател на полицейското разследване в Малта. Той трябва да провери дали убийството се разследва задълбочено и безпристрастно без политическа намеса. \"Този мониторинг е безпрецедентен за държава - членка на ЕС. Той показва степента на тревожност в Европа за ситуацията в Малта\", каза Андрю, син на Каруана Галиция. Еврокомисарят по правосъдието Вера Йоурова заяви в понеделник, че  скоро ще посети Малта , за да види как върви разследването и да провери действията срещу прането на пари. Представител на Съвета на Европа каза, че това е първият път, когато асамблеята е подготвила доклад за убийство в държава - членка на ЕС. Организацията досега е следила разследванията на убийства само в два случая, и двата в Русия. Решението й дойде, след като местни и международни медийни групи, включително \"Ройтерс\", започнаха да работят по историите, които отразяваше Каруана Галиция в рамките на инициатива, наречена  \"Проекта Дафне\" . Малтийските власти заявиха, че нямат представа какъв е мотивът за убийството. Правителството обяви награда от един милион евро за информация.", "date": "2018.04.25", "title": "Малта е под безпрецедентен европейски мониторинг за убийството на Дафне Галиция"}
{"url": "https://www.dnevnik.bg/sport/2018/04/25/3168671_antonina_zetova_poluchi_zlatna_mreja_ot_ljubitelskata/", "text": "Преди това наградата са получавали Радостин Стойчев, волейболен клуб ЦСКА, Пламен Константинов, Цветан Соколов, Евгени Иванов, Камило Плачи и Ивайло Стефанов.", "date": "2018.04.25", "title": "Антонина Зетова получи \"Златна мрежа\" от любителската волейболна лига"}
{"url": "https://www.dnevnik.bg/sviat/2018/04/25/3168769_bulgariia_e_po-zle_po_svoboda_na_mediite_dori_ot/", "text": "Между Боливия и Централноафриканската република - това е мястото, което отрежда на България годишната класация на \"Репортери без граници\" за свобода на медиите в света. Организацията разпространи в сряда изработвания от нея Световен индекс за свобода на медиите и в него от 180 държави България е на 111-о място. Това означава още, че България е не само медийно най-несвободната държава от Европейския съюз, но и е единствената в ЕС в категорията \"трудна ситуация\". Това е предпоследната от 5 категории и в нея в Европа са още три държави - Турция, Русия и Беларус. Македония, която миналата година бе в тази категория, сега излиза от нея и е пред нас на 109-о място. Авторите на доклада изрично изтъкват това: \"Макар в момента да ръководи ротационното председателство на Европейския съвет (до края на юни 2018 г.), България е по-ниско в индекса от която и да е страна от Западните Балкани, някои от които са кандидати за членство в ЕС.\" Правителството подкупва медии Частта, посветена на България, е озаглавена \"Непрозрачни и корумпирани\" и в нея се казва, че са \"масово разпространени корупцията и тайното договаряне между медии, политици и олигарси\".", "date": "2018.04.25", "title": "България е по-зле по свобода на медиите дори от Западните Балкани"}
{"url": "https://www.dnevnik.bg/evropa/2018/04/24/3168232_potulva_li_brjuksel_nepriiatni_razkritiia_za_malta/", "text": "45 журналисти от 15 държави  работят заедно , за да довършат разследването, започнато от Дафне Каруана Галиция, а заедно с това и да разкрият поръчителите на нейното убийство.  Шестмесечните усилия  на малтийското правителство и правосъдните органи да стигнат до извършителите на това брутално престъпление не дадоха никакви резултати. Създаде се впечатлението, че властите не водят сериозно разследването, а може би дори искат да прикрият някои факти, неудобни за управляващите. Но  какво прави ЕС , защо не постави Малта под натиск? И с какви средства биха могли  да бъдат защитени разследващите журналисти ? Има ли нарушение на правовия ред в Малта \"Еврокомисията очаква независимо и обстойно разследване, за да бъдат привлечени под наказателна отговорност отговорните за убийството\", заявява говорителят на комисията Маргаритис Скинас. Но има ли шансове за такова разследване, след като политика, правосъдие и полиция в Малта са тясно обвързани помежду си и има съмнение, че независимостта на съдилищата и следователите не е гарантирана? С разкриването на тъкмо тези зависимости и преплитания дълги години се занимаваше и убитата журналистка Дафне Галиция. Международният екип от журналисти сега публикува нови подробности по проекта \"Дафне\". Въпреки това еврокомисията в Брюксел не смята, че правосъдието в Малта е обхванато от системна криза. Маргаритис Скинас обяви, че комисията няма да възбуди наказателна процедура срещу Малта за нарушаване върховенството на закона. Случаят бил обсъден в комисията, а там стигнали до извода, че правовата държава в Малта не е застрашена. Имало обаче специфични проблеми, по които трябвало да се разговаря, и комисията поддържала контакт с малтийското правителство. Евродепутатът от фракцията на Зелените Свен Гиголд, който беше член на делегацията на ЕС в Малта, не споделя това становище. \"В Малта съществува системен проблем по отношение на правовия ред, а еврокомисията го потулва дори и след смъртта на Дафне. Това е просто ужасяващо\", казва той. Брюксел все пак има намерение да подготви доклад по един друг проблем, свързан с Малта -  съмнителната продажба на европейски паспорти . От Брюксел обаче добавят и това, че въпросът бил от компетенциите на националната държава, и че на първо време не се забелязвали нарушения на законите. За този \"бизнес\" на малтийското правителство обаче обстойно беше писала убитата журналистка. От нейните материали ставаше ясно, че всеки гражданин на трета страна може да получи малтийско гражданство по облекчена процедура срещу инвестиции и разходи в размер на общо 1.1 милиона евро. От тази облекчена процедура навярно се възползват предимно бизнесмени от Русия, Китай и арабските държави, които искат да си купят свобода на придвижване в Европа или да се укрият от санкции и наказателно преследване в други страни. Ставало дума за хора, които нямат никаква връзка с Малта, нито пък имат намерение наистина да живеят в островната държава. Ще помогне ли промяната в законодателството По друг начин изглеждат нещата във връзка с обвинението за пране на пари, което е в центъра на безброй престъпни дейности в Малта. Дафне Галиция беше разкрила например връзки между автократичното държавно ръководство на Азербайджан, малтийската банка \"Пилатус\" и премиера на Малта Джоузеф Мускат. В края на март властите в Малта затвориха банката, иранският ѝ собственик междувременно се намира в американски затвор, но разследването на съмнителните парични сделки между Баку и Малта не е напреднало ни най-малко. В края на януари МВФ заяви следното: \"Трябва да се предприемат дългосрочни усилия, за да се осигури интегритетът на финансовата система в Малта. Нужни са ефикасен контрол и решително прилагане на правилата срещу прането на пари.\" И еврокомисията също призна, че Малта има проблем в това отношение: \"ЕК проверява дали да открие наказателна процедура срещу Малта за нарушаване на европейските директиви в борбата срещу прането на пари\", каза говорителят Маргаритис Скинас. Той се позова на новоприетата Пета директива на ЕС срещу прането на пари, която беше  гласувана в европарламента миналата седмица . Тази директива затяга допълнително разпоредбите срещу нелегалния бизнес. Публичен регистър на собствениците и компаниите Още в предишната промяна на директивите срещу прането на пари имаше съществени промени, казва ръководителят на преговорите в европарламента Юдит Саргентини. \"Оттогава собствениците на фирми и недвижими имоти трябва да бъдат включени в специален публичен регистър като физически лица. Сега обаче в същия регистър ние включихме и компаниите\", казва тя. Според Саргентини не бива да се очакват бързи резултати. Преди да влезе в сила предишната промяна на директивата срещу прането на пари в ЕС, изминаха три години. \"Надяваме се да се появи своего рода очистителен ефект. Тогава ще бъде много по-трудно престъпните машинации да се прикриват зад фасадата на уж легални фирми\", казва Саргентини. Тя се гордее с факта, че европарламентът е отхвърлил желанието на някои страни - членки на ЕС, да бъде строго ограничен достъпът до публичния регистър. Сега достъп до този регистър ще имат както неправителствени организации, така и разследващи журналисти. Евродепутатът съзира проблеми в прилагането на директивите от страните - членки на ЕС. \"Всички говорят за огромните вреди от прането на пари и същевременно бавят въвеждането на новите правила или не анализират в достатъчна степен някои информации, които и сега са налични\", казва тя.", "date": "2018.04.25", "title": "Потулва ли Брюксел неприятни разкрития за Малта"}
{"url": "https://www.dnevnik.bg/sport/2018/04/25/3168804_purviiat_krug_na_svetovnoto_po_snukur_donese/", "text": "Световният шампион за 2015 г. Стюърт Бингам е поредното голямо име, което напусна световното първенство в \"Крусибъл\" още в първия кръг. Шампионатът на планетата по снукър донесе няколко големи изненади още в началото на турнира, след като преди това отпаднаха  трикратният първенец Марк Селби  и  шампионът за 2005 г. Шон Мърфи . Бингам отстъпи със 7:10 фрейма срещу квалификанта Джак Лисовски, който записа най-усоешното си представяне на световно първенство. 26-годишният англичанин от Челтънам с прякор Джакпота, едва за втори път стигна до основната схема в \"Крусибъл\". Лисовски имаше едно отпадане през 2013 г. и шест пъти губеше в квалификациите. Първата сесия приключи при 5:4 в полза на Лисовски, който игра на много високо ниво. Бингам отговори в деветия фрейм, когато дори се движеше по график за максимален брейк от 147, но пропусна 12-ата червена. Решителният момент в мача беше в началото на вечерната сесия, когато Лисовски поведе с 9:6 и това му помогна да спечели срещата. Така в схемата на турнира остават само четирима световни шампиони. Петкратният първенец в \"Крусибъл\"  Рони О'Съливан вече се класира за втория кръг , където ще срещне Алистър Картър, срещу когото няма загуба на световно и има два спечелени финала. Капитанът Картър отстрани друг световен шампион Греъм Дот. Останалите шампиони, които още са в надпреварата са Марк Уилямс, Нийл Робъртсън и Джон Хигинс. Вълшебникът от Уишоу започва участието си в сряда, докато Робъртсън е в тежка ситуация, след като изостава с 3:6 от квалификанта Робърт Милкинс.", "date": "2018.04.25", "title": "Първият кръг на световното по снукър донесе отпадането на още един шампион"}
{"url": "https://www.dnevnik.bg/evropa/2018/04/25/3168774_bulgariia_e_purva_v_es_po_dial_na_horata_v_tejki/", "text": "Около 30 процента от българското население, или почти всеки трети българин, живее в сериозен риск от бедност, показват данни от анализ на  Евростат  за дела на хората в тежки материални лишения в ЕС през 2017 г. Средният показател за ЕС на хора, живеещи в тежки материални лишения, е 6.7 на сто. Все пак страната е постигнала значителен ръст в социалната си политика, тъй като през 2010 г. делът на хората в тежки материални лишения е бил 46%, показват данните на \"Евростат\". Отнесени към населението на България цифрите показват, че през 2010 г. в материални лишения са живели около 3.5 милиона българи, докато през 2017 г. техният брой е бил около 2.1 милиона, или намаление от 1.4 млн. души на хората, които са имали сериозни материални лишения. Според актуални данни на НСИ най-висок дял на хората в страната, които живеят в сериозен риск от бедност или материални лишения, има сред българите на възраст над 65 години - около 46 на сто от хората в тази възрастова категория, или близо над 670 хиляди души. Втората група, за която също се отчитат показатели на бедност и материални лишения, е на младите българи до 17-годишна възраст, които са около 42 процента, или над 550 хиляди. Сред българите в активна трудова възраст 18-64 години процентът на риск от бедност е 37 на сто, показват данните на българската статистика. 33 млн. души в ЕС в тежки материални лишения Около 33 милиона европейци, или 6.7 на сто от гражданите на ЕС, са били в ситуация на сериозни материални лишения през 2017 г., отчитат данните на Евростат. Най-ниски нива на материални лишения са регистрирани в Швеция (0.8%), Люксембург (1.6%), Финландия (2%) и Холандия (2.6%), показват данните на европейската статистика. В другия край на скалата, страните от ЕС, в които се регистрира най-висок процент на хора в материални лишения са: България - 30%, Гърция - 21%, Румъния - 19.4%, и Унгария - 14.5%. Най-високи дялове на хората в ЕС, които са били в тежки материални лишения, са регистрирани сред домакинствата с един възрастен човек - около 10 на сто. Още по-висок е делът на хората с материални лишения сред възрастните домакинства с деца - 14 процента. За домакинствата с двама или повече членове (със деца или без деца) показателят за бедност е значително по-нисък и варира между 5 - 6 процента. Според европейската практика се счита, че един човек е изложен в риск от бедност, когато не може да си позволи поне четири от следните неща, за които повечето хора смятат, че са желателни или необходими за адекватен социален живот: да плащат сметките си навреме; да поддържат дома си топъл; изправени пред неочаквани разходи да ги поемат без проблеми; да ядат месо (или вегетариански еквивалент) редовно; да могат да си позволят една седмица почивка далеч от дома; да ползват без проблеми телевизор, пералня, кола, телефон. /БТА", "date": "2018.04.25", "title": "България е първа в ЕС по дял на хората в тежки материални лишения"}
{"url": "https://www.dnevnik.bg/bulgaria/2018/04/25/3168773_niskite_zaplati_i_problem_s_kadrite_vodiat_do/", "text": "Ниските заплати, съществуващ чадър над определени хора, законите и липсата на качествени кадри са причина за корупцията в Изпълнителна агенция \"Автомобилна администрация\" (ИААА). Около тази теза се обединиха в ефира на Би Ти Ви преподавателите по автомобилна подготовка Йонко Иванов и Кънчо Димитров, който е и бивш шеф на агенцията. Поводът е вчерашната акцията на ГДПОП и Специализираната прокуратура в Благоевград, при която бяха задържани над 10 души от бившата Държавна автомобилна инспекция. Тя беше поредната от серия подобни арести в тази структура. Според Иванов \"Благоевград е емблематично място, в което от 10 години стават подобни неща\" Той предположи, че акциите от последните дни са отговор на призива на президента \"да се палнат прожекторите\". \"Хората ще бъдат натиснати, ще започнат да се топят един друг, ще последват нови арести, но ще бъдат освободени\", допълни Йонко Иванов. \"Хора, които са били арестувани, биват възстановявани на работа и реабилитирани. Не може хора с повдигнати обвинения да ти работят\", смята бившият шеф на ДАИ Кънчо Димитров. \"Нищо не беше направено, за да може да бъдат обезпечени финансово тези служители. Тоест те работят при едни много ниски заплати. Това е предпоставка, която поражда корупция\", каза още той. Иванов коментира, че заплатите трябва да са 1000–1500 лв. на хората, които се занимават с контрол и с изпитите, както и да има сериозна санкция, когато ги хванат в корупция. Той фокусира вниманието и към кадровия проблем - \"един началник на отдел не си назначава хората – те са му назначени и той трябва да работи с тях, без да ги познава\". Според него такива акции се ограничават до най-ниското ниво и не се продължава нагоре. \"Аз съм близко до мисълта, че и министърът, и зам.-министърът са в течение на всичко това, което става, и то става с тяхното желание да се спрат тези корупционни практики, иначе би било немислимо някой да пипа в тяхната служба\", каза още Иванов. Той смята, че именно министърът трябва да вземе под крилото си борбата с корупцията.", "date": "2018.04.25", "title": "Ниските заплати и проблем с кадрите водят до корупция в автомобилната администрация, твърдят експерти"}
{"url": "https://www.dnevnik.bg/sport/2018/04/25/3168807_prezidentut_na_slaviia_e_bil_podlojen_na_telefonen/", "text": "Президентът на \"Славия\" Венцислав Стефанов е бил подложен на телефонен тормоз от фенове на \"Ботев\" (Пловдив) след  полуфиналния мач в Купата на България  между двата отбора. Стефанов се оплака, че цяла нощ е получавал заплахи, заради което е сигнализирал полицията. \"Някой от \"Ботев\" е дал номера ми на фенвоете и получавам обаждания. Дадени са телефонните номера на шефа на съдиите Йордан Сталев и на рефера от мача Станислав Ставров. Къщата на директора на Съдийската комисия е боядисана в жълто. Полицията е записала нашите номера и сега прави проверки\", каза Стефанов пред Нова телевизия. Той смята, че феновете на  \"Ботев\"  са се държали провокативно по време на мача на Националния стадион \"Васил Левски\" и не са дошли, за да гледат двубоя. \"От Пловдив бяха дошли хора, които не се интересуваха от мача. Бяха с цел да се сбият. Дори след края на срещата видях как хора от две пловдивски коли се бият на улицата. В нашата публика имаше стотици малки деца, а в сектора на гостите имаше озверяла тълпа, която хвърляшме бомбички\", добави президентът на \"Славия\". Стефанов коментира и проблемите с  футболното хулиганство . \"Има изстъпления по стадиони, които граничат с терор. Не може 1000-2000 души ултраси от цялата страна да си правят маршове и побоища\". Според Стефанов съдийството на Станислав Ставров в полуфиналния мач е било перфектно.", "date": "2018.04.25", "title": "Президентът на \"Славия\" е бил подложен на телефонен тормоз от фенове на \"Ботев\" (Пловдив)"}
{"url": "https://www.dnevnik.bg/video/2018/04/25/3168837_big_bendut_na_bnr_sviri_horo_s_iskaniia_za_dostoino/", "text": "Музикантите от БНР са на протест за трети пореден ден. Членове на биг бенда, симфоничния окестър, фолклорния ансамбъл и смесения хор на общественото радио свириха и пяха пред министерския съвет днес, за да припомнят исканията си за увеличение на бюджета на радиото и ръст на възнагражденията си с 50%. Средната им основна заплата в момента  е около 650-660 лева . Утре исканията им ще бъде обсъдени в комисията по култура и медии в парламента, след като при гледането на бюджета миналата година депутатите ги пренебрегнаха.", "date": "2018.04.25", "title": "Биг бендът на БНР свири пред Министерския съвет с искане за достойно заплащане (видео)"}
{"url": "https://www.dnevnik.bg/bulgaria/2018/04/25/3168838_kratki_novini_meteorolozite_ot_ban_gotviat_protesti/", "text": "Правната комисия в парламента подкрепи последните изменения в съдебния закон С \"въздържал се\" гласуваха само депутатите от БСП. Аргументът им беше свързан с обсъждан досега проблем в иначе спорните изменения - прехвърлянето на управлението на сградите на съдебната власт от Министерството на правосъдието на ВСС, което е трябвало да стане в 3-месечен срок през 2016 г., а сега се предлага този иначе изтекъл срок да бъде удължен до края на януари 2019 г. Иначе едно измененията в съдебния закон е възможността на Инспектората на ВСС да разкрива банкова тайна на магистрати с изричното му съгласие, а при отказ, съдебните инспектори ще искат това от съда. Сред другите промени са корекции при оценка на работата на съдии, прокурори и следователи, уеднаквяване на сроковете за обжалване на конкурси и др. На заседанието на правната комисия днес стана известно и, че председателят ѝ Данаил Кирилов от ГЕРБ ще предложи нова поправка в закона - председателят на Върховния административен съд (ВАС) да може да командирова съдии от общите съдилища - районни и окръжни в административните. Работна група ще реши как да бъде осигурена медицинска помощ извън графика на личните лекари  Със заповед на министъра на здравеопазването Кирил Ананиев беше създадена работна група, която има за задача да прегледа възможностите за промени в действащата нормативна уредба, за да бъде решен въпросът с осигуряването на достъп до медицинска помощ извън обявения работен график на общопрактикуващите лекари. Целта е да се гарантира достъп до неотложна медицинска помощ за всички здравноосигурени лица по всяко време. В момента личните лекари са задължени да бъдат на денонощно разположение. Съгласно Наредбата за пакета от здравни дейности, гарантирани от бюджета на НЗОК това може да стане по няколко начина: чрез дежурен кабинет на групова практика, в която общопрактикуващ лекар е съучредител, чрез сключен договор с друго лечебно заведение/кабинет, чрез договор с лечебно заведение с разкрит филиал на спешна помощ и др. В работната група има експерти от министерството, здравната каса и от Българския лекарски съюз. Столичната полиция издирва 50-годишен мъж Валентин Спасов от село Мало Бучино е в неизвестност от 22 април, съобщиха от МВТ. Тогава той е напуснал местоработата си на пазач на язовир \"Мало Бучино\". Мъжът е висок около 160-170 сантиметра, с нормално телосложение, къса коса, с челно оплешивяване и сини очи. Няма данни за това с какво е бил облечен, носил е червена бейзболна шапка. Валентин Спасов се е придвижвал с колело. Хората, които разполагат с информация за него, могат да се обадят на телефони: 112, 02/9821760, тел. 02/9821755 или в най-близкото поделение на МВР. Анонимността им е гарантирана. Прокуратурата повдигна обвинения на адвокат и бивш съдия Софийската градска прокуратура внесе в районния съд Раднево обвинителен акт срещу бивш съдия и адвокат от колегията в Стара Загора. Двамата са обвинени, че се опитали да окажат въздействие върху двама свидетели по наказателно дело срещу друг съдия. От прокуратурата уточняват, че \"деянието е останало недовършено, поради отказа на свидетелите да променят показанията си\". За подобно престъпление законът предвижда до 5 години затвор. Мярката за неотклонение на двамата обвиняеми е \"подписка\". Метеоролозите от БАН готвят протести Недоволството им е насочено срещу несправедливото разпределение на бюджетната субсидия за този година. Според учените това застрашава функционирането на националната хидро-метеорологична служба. На сайта на института е публикувано официално съобщение.", "date": "2018.04.25", "title": "Кратки новини: Метеоролозите от БАН готвят протести"}
{"url": "https://www.dnevnik.bg/sport/2018/04/25/3168868_botev_poiska_ostavkata_na_shefa_na_sudiiskata_komisiia/", "text": "Ботев\" (Пловдив) поиска оставката на председателя на съдийската комисия Йордан Сталев след полуфиналния мач в Купата на България срещу \"Славия\".  Жълто-черните загубиха с 0:1  и заради гол на чужд терен, който \"Славия\" отбеляза в първата среща, столичният тим отива на финал. В срещата на стадион \"Васил Левски\" имаше редица  отсъждания на рефера Станислав Ставров в полза на белите . Нарушение на Стефан Велков срещу Жоао Пауло в наказателното поле не беше маркирано, а гол на Стивън Петков - отменен заради засада. \"ПФК \"Ботев\" иска оставката на новоназначения председател на съдийската комисия Йордан Сталев! ПФК \"Ботев\" настоява арбитърът Станислав Ставров да бъде изваден от съдийската листа и да не получава наряди като главен, асистент или четвърти съдия! ПФК \"Ботев\" настоява за публично оповестяване на доклада и мотивите за оценка на съдийската бригада, каквато и да е тя, от страна на наблюдателя на днешния мач Валери Цветков\", пише в съобщението на клуба. От \"Ботев\" добавиха, че запазват доверие в треньорския щаб въпреки отпадането от турнира. След мача треньорът Николай Киров обясни, че е знаел за назначението на Ставров далеч преди мача. \"Въпреки изобилието от сигнали за това, което се случи във вечерта на 24 април на ст. \"Васил Левски\", ПФК \"Ботев\" реши да не нагнетява напрежението преди двубоя, тъй като това не се вписва в стила, историята и традициите на нашия клуб.\" Шефът на съдийската комисия  Йордан Сталев беше назначен  от Изпълкома на БФС на 20 март. Той замени  подалия оставка Петър Петров . Именно \"Ботев\" беше един от клубовете, които  искаха оставката  и на бившия председател, като това се случи през ноември 2017 г. след мач с \"Берое\".", "date": "2018.04.25", "title": "\"Ботев\" поиска оставката на шефа на съдийската комисия и отстраняване на рефера от мача със \"Славия\""}
{"url": "https://www.dnevnik.bg/bulgaria/2018/04/25/3168883_muzikantite_ot_bnr_protestiraha_sreshtu_niskite_si/", "text": "Музикантите от Българското национално радио (БНР) протестираха пред Министерския съвет с искане за достойно заплащане, съобщи общественото радио. Протестът започна с изпълнението на музикантите от Симфоничния оркестър на Българското национално радио на химна на Република България. Творците са на протест за трети пореден ден. Те настояват за увеличаване на бюджета на със сума, която да позволи ръст на възнагражденията им с 50%. Средната основна заплата е около 650-660 лева, казаха протестиращите. По думите им при тези заплати те трябва да поддържат и музикалните си инструменти, като например цената на струни за контрабас е 400 лева. Днес творците обявиха, че ще поискат среща с генералния директор на БНР Александър Велев, за да му кажат какви са очакванията им от утрешното извънредно заседание на парламентарната комисия по култура и медии. То беше насрочено от председателя Вежди Рашидов по казуса с искането за повишение на бюджета на БНР, което да даде възможност за повишение на заплатите на музикантите.", "date": "2018.04.25", "title": "Музикантите от БНР протестираха трети път срещу ниските си заплати"}
{"url": "https://www.dnevnik.bg/detski_dnevnik/2018/04/25/3168902_otelo_za_tiineidjuri/", "text": "Убийство от ревност, трагична любовна история, битка между добро и зло - всичко това могат да видят и чуят тийнейджърите в новия проект на \"Фортисимо Фамилия\" #отело. Концертът е заключителният за сезон 2017/ 2018 след \"Love story\", \"Пълнолуние\", \"Рицарска история\", \"Божествена комедия\", \"Сянката на пръстена\", с който организаторите на проекта целят да запознават тийнейджърската публика с класически музикални и литературни произведения по близък до тях начин. На сцената на 27 май от 19 часа в зала \"България\" заедно с Максим Ешкенази и Софийската филхармония ще бъдат Михаела Филева, Деян Донков, Весела Бабинова и Валери Турманов. Билети могат да бъдат купени на касите на зала \"България\" и  онлайн на уеб страницата  на Софийската филхармония.", "date": "2018.04.25", "title": "#отело за тийнейджъри"}
{"url": "https://www.dnevnik.bg/bulgaria/2018/04/25/3168876_helzinkskiiat_komitet_prez_2017_g_vlastite_v_bulgariia/", "text": "През 2017 г. се отбелязва застой в защитата на правата на човека в България, като в някои сфери има и влошаване. Властите и публичната сфера останаха глухи за правата на човека, а гражданското общество не успя да предизвика загриженост по основни проблеми и тази задача стои на дневен ред през 2018 г. Това бяха част от встъпителните думи на председателя на Българския хелзинкски комитет (БХК) Красимир Кънев при представянето на годишния доклад на организацията за състоянието на човешките права у нас. Акцент в него са евикциите на роми, насилието на жените и свободата на изразяване, като и в трите сфери се забелязва влошаване. Състоянието на медиите, които са се превърнали в неблагоприятна среда за повдигане на въпроси, свързани с правата на човека, както и присъствието на националистически организации в управлението са сред факторите за застоя в повечето сфери. Подбуждането към омраза - все така безнаказано \"Формирането на правителството на ГЕРБ и \"Обединени патриоти\" доведе до цялостно влошаване на обществения климат, свързан с правата на човека, междуетническата и религиозната толерантност. Възможностите за провеждане на каквато и да е политика за интеграция на малцинствата и бежанците бяха силно ограничени. До края на 2017 г. бяха предложени и приети редица рестриктивни законодателни изменения, засягащи правата на човека, някои от които впоследствие бяха отменени след международни критики. Подбуждането към омраза, дискриминация и насилие към определени уязвими групи в българското общество продължи безнаказано. Сътрудничеството на властите с неправителствените организации и особено с тези за защита на правата на човека се влоши\", е записано в доклада. Управляващите - с цинична незаинтересованост към правата на жените Управляващите демонстрираха пълно пренебрежение към най-тежките и системни прояви на насилието над жените у нас и не изпълниха един от най-важните ангажименти - ратифицирането на Истанбулската конвенция, констатират от БХК. Според тях в края на 2017 г. въпросът за приемането на документа е предизвикал \"един от най-ирационалните и деструктивните дебати в българското общество и правата на човека\". Темата беше използвана за политически цели, открито за подбуждане към дискриминация\", заяви Диляна Ангелова от организацията. По думите й вместо усилия за борба с насилието над жените, което е широко разпространено у нас, е имало пълно пренебрежение и цинична незаинтересованост към най-тежките и системни прояви на този тип насилие. Драстично влошаване в свободата на изразяване в България От БХК отчитат, че през 2017 г. е имало драстично влошаване на свободата на изразяване в България. Годината е белязана от безпрецедентен политически натиск, заплахи и атаки към журналисти, медии са продължили да играят ролята на бухалки. Това са сред основните изводи от доклада във връзка със състоянието на медиите. По-рано днес годишната класация на  \"Репортери без граници\" отреди на България 111-о от 180 места  - или България е не само медийно най-несвободната държава от Европейския съюз, но и е единствената в ЕС в категорията \"трудна ситуация\". От БХК отбелязват в доклада, че и през 2017 г. е продължил натискът върху издатели и припомнят действията на Комисията за незаконно придобито имущество срещу \"Икономедиа\". В края на годината от  организацията определиха акцията на комисията като натиск върху опоненти на властта.", "date": "2018.04.25", "title": "Хелзинкският комитет: През 2017 г. властите в България останаха глухи за правата на човека"}
{"url": "https://www.dnevnik.bg/photos/2018/04/25/3168749_fotogaleriia_purvata_durjavna_vecheria_na_koiato_trump/", "text": "Френският президент Еманюел Макрон стана първият чужд лидер, удостоен с държавно посещение в САЩ.", "date": "2018.04.25", "title": "Фотогалерия: Първата държавна вечеря, на която Тръмп бе домакин"}
{"url": "https://www.dnevnik.bg/bulgaria/2018/04/25/3168899_premierut_se_sreshtna_s_poslanika_na_sasht_po_sluchaia/", "text": "Не са налице всички юридически предпоставки за екстрадиране на лицата по казуса \"Желяз Андреев\". Шансовете за екстрадиция са минимални. Това съобщи главният прокурор Сотир Цацаров на брифинг в Министерския съвет след среща с министър-председателя Бойко Борисов и посланика на САЩ Ерик Рубин, съобщава \"Фокус\". \"Основната тема на разговорите в момента е свързана с исканията за екстрадиция на българските граждани към САЩ. Завчера и вчера тези процеси са продължили. Започнаха консултациите съобразно чл. 20 от Договора между България и САЩ за екстрадиция\" каза Цацаров. Консултациите са водени, от една страна, от представители на Департамента за правосъдие на САЩ и американски прокурори и, от друга, от представители на българското Министерство на правосъдието и прокурори от ВКС. По думите му първият резултат е налице. \"Съобразно действащия договор, чл. 11, в неотложни случаи всяка от молещите страни може да поиска временно задържане за срок до 60 дни. Както е известно,  такова задържане беше поискано  по отношение на българския гражданин Желяз Андреев и то беше отказано от Добричкия окръжен съд.\" В същото време обаче на същото основание е направено такова искане и за още четирима български граждани и към настоящия момент прокуратурата не е пристъпила към неговото изпълнение. В резултат на проведените разговори американската страна ще приеме, че не се касае за неотложен случай, допълни Цацаров. Според него няма да се пристъпва към задържането на четиримата българи. \"Вторият етап е свързан с това, че в определен срок при така направените искания би следвало да пристигнат и искания за екстрадиция по същество със съответни придружаващи документи\", обясни още главният прокурор. \"За да сме съвсем открити пред американската страна, както в хода на консултациите, така и днес изложихме всички свои съображение. По наше разбиране липсва изискуемата по договора за екстрадиция европейската заповед за арест двойна наказуемост, липсват и предпоставките, по силата на които могат да бъдат предавани български граждани\", каза в заключение Сотир Цацаров. В същото време правосъдният министър Цецка Цачева съобщи, че на 22 и 23 май в София в рамките на българското председателство на Съвета на ЕС ще се проведе среща между ЕС и САЩ, на която се очаква и главният прокурор на САЩ, който е и ръководител на Департамента за правосъдие. Тя обясни, че се се продължава с контактите, консултациите и диалога, така че да не се стигне до изпълнение на договора. Цачева уточни, че очаква да бъде и писмено изразено нежеланието за предварителен арест на българите.  Желяз Андреев  беше задържан в началото на април по искане на САЩ . Властите настояват за неговата екстрадиция, както и на още четирима българи, които са работили в кол-център на американска компания. Младите хора са обвинени, че са нарушили ембаргото за търговия със Сирия.", "date": "2018.04.25", "title": "Борисов, Цацаров и посланикът на САЩ обсъдиха исканата екстрадиция на Желяз Андреев"}
{"url": "https://www.dnevnik.bg/bulgaria/2018/04/25/3168931_bulgariia_e_v_troikata_na_otlichnicite_po_nisuk/", "text": "Премиерът Бойко Борисов остана доволен от обявената вчера информация от Националния статистически институт, че  външният дълг на България в края на миналата година е 25.064 млрд. лева , като е вече 25.4% от брутния вътрешен продукт. По думите му в началото на заседанието на Министерския съвет страната е сред отличниците в Европа по този показател. \"България е трета в класацията по най-нисък външен дълг в Европа след Естония и Люксембург. Сиреч поколенията в България и сега са в тройката на отличниците по нисък външен дълг\", заяви Борисов. Той допълни, че външният дълг е намалял с почти 4%, а \"с това темпо, с което работи правителството, накрая на годината ще го свалим докъм 20%\". Борисов каза още, че когато се говори за една година от управлението на кабинета, трябва да се започва с това, че външният дълг е намалял за този период с 2.3 млрд. лв.", "date": "2018.04.25", "title": "България е в тройката на отличниците по нисък външен дълг, обяви Борисов"}
{"url": "https://www.dnevnik.bg/razvlechenie/2018/04/25/3168925_snimka_na_denia_kartinata_s_nai-visokata_ocenka_ot/", "text": "Картина на Амедео Модиляни с лежаща гола жена получи най-високата в историята оценка на специалисти. Nu couché (sur le côté gauche) ще бъде предложена на 14 май на търг в Ню Йорк срещу 150 милиона долара, обяви аукционната къща \"Сотбис\" (Sotheby's). \"Полегнала гола (на лявата си страна)\", за която се смята, че е позирала професионален модел, е нарисувана през 1917 г., когато италианският майстор е на 35 години. Това е най-голямата и \"най-амбициозната\" му картина. Специалистите казват, че живописното платно е пример за създаването на \"нов тип голота\" - жената обикновено е изобразявана дистанцирана от художника, докато тук тя гледа право в зрителя, което е едновременно еротично и демонстриращо съзнание за контролирана сексуалност. Картината бе представена в Фонконг а демонстрация на интереса към Модиляни в Азия - предимно сред богаташите от Китай, Сингапур и Индонезия - е че през 2015 г. китайският милиардер Лю Ицян плати 170 милиона долара за една от картините от негова дръзка серия от 22 лежащи голи жени. От тази поредица в ръцете на частни колекционери са останали 9 картини. Nu couché е била купена през 2003 г. за почти 27 милиона долара. Цените, предлагани за Модиляни, тръгнаха рязко нагоре през 2010 г., когато една от \"голите жени\" бе продадена за 69 милиона долара. Досега най-високата експертна оценка за предлагана на търг картина бе за \"Алжирски жени (версия О)\", нарисувана през 1955 г. от Пабло Пикасо. Тя бе предложена за 140 и продадена за 179 милиона долара. Най-скъпата картина, купена на публичен търг, е \"Спасителят на света\" от Леонардо да Винчи. Тя бе оценена на 100 и продадена миналия ноември за 450.3 милиона долара. След спекулации кой е официалният ѝ притежател и че това е престолонаследникът на Саудитска Арабия, \"Ройтерс\" твърди, че сега изображението на Исус Христос принадлежи на министерството на културата и туризма на Абу Даби и ще бъде изложена в местния клон на Лувъра.", "date": "2018.04.25", "title": "Снимка на деня: Картината с най-високата оценка от специалисти"}
{"url": "https://www.dnevnik.bg/politika/2018/04/25/3168919_zaradi_provalena_mladejka_sreshta_bsp_obvini_ministri/", "text": "За пореден ден основните политически опоненти си размениха обвинения покрай среща на Европейския младежки форум в София миналата седмица, която бе определена от  представители на форума като провал . Според участници събитието било пример за това какво не е младежко участие, имало режисирани аплодисменти и се предлагал безплатен алкохол на вечерно празненство, на което \"полуголи\" жени танцували по масите, пише  EURACTIV , цитирайки председателя на форума Луис Алварадо. В декларация от парламентарната трибуна зам.-председателят на група на \"БСП за България\" Весела Лечева поиска извинение от министрите Лиляна Павлова и Красен Кралев, които по думите й нямало да си попадат оставките, въпреки че такава е европейската практика при такъв организационен гаф и провал. \"Правителството се провали и не казваме това със злорадство, защото това е петно за цяла България. Премиерът съветва младите да стават овчари и да се размножават, но опростачването на политиката е основната причина да се разделяме с децата си\", каза Лечева. В отговор в кулоарите на парламента говори лидерът на младежката организация на ГЕРБ и зам.-министър на външните работи Георг Георгиев, който обвини БСП в опити за спекулации и интриги. Основните критикари на форума според него - Мина Кутева и Лилия Еленкова, са партийно ангажирани, защото били съответно дъщеря и сестра на депутатите от левицата Антон Кутев и Станислав Владимиров. По думите на зам.-министъра критиките на Европейския младежки форум и на младежкото БСП съмнително си приличат. \"Европредседателството е успех на правителството и в БСП не могат да го понесат\", твърдят младежите от ГЕРБ.", "date": "2018.04.25", "title": "Заради \"провалена\" младежка среща БСП и ГЕРБ се обвиниха в гаф и интригантство"}
{"url": "https://www.dnevnik.bg/sviat/2018/04/25/3168944_v_bulgariia_durjavata_vodi_kampanii_za_oklevetiavane_v/", "text": "България си остава на последно място сред държавите от ЕС, като отново влоши позицията си - в настоящата класация е на 111-о място. Най-напред трябва да кажа, че в световен мащаб цяла Европа най-силно губи позиции по отношение на медийната свобода. Сърбия е малко по-добре от България, на 76-о място, но независимо от това драматично пропада с 10 места надолу. Сериозно се влошава положението с медийната свобода и в друга страна от региона - членката на ЕС Унгария. Там това е тенденция вече от няколко години.  За съжаление почти нищо не се е променило. Единствената промяна, която регистрират няколко емпирични изследвания, е свързана с едновременното въздействие на тези три фактора. В резултат от това едновременно въздействие доверието на българите в медиите е спаднало драматично. А след като недоверието е толкова масивно, медиите вече не могат да изпълняват изконната си функция.  Най-напред трябва да кажа нещо по принцип. В България, но и в други страни, рекламният пазар е доста ограничен, а медиите са прекалено много. Тоест медиите по никакъв начин не могат да се издържат само чрез рекламни пари от частния бизнес. Конкретно за България през последните години се появиха някои журналистически разследвания, например на Спас Спасов от \"Капитал\", които показват как комуналните власти сключват договори с местните медии, които трябва да насърчават положителното отношение на гражданите към съответните местни власти. И за това се плащат пари. Според други проучвания сходни тенденции се наблюдават и в медиите на един от най-големите медийни олигарси в България - Делян Пеевски. - Трябва да уточня, че аз имам проблем с понятието \"фалшиви новини\". Башар Асад нарече фалшиви новини информациите за изтезания в Сирия, а това компрометира самото понятие, което впрочем още преди това беше дискредитирано от Доналд Тръмп в неговото настъпление срещу медиите. Затова и ние не използваме това понятие в нашия доклад. Независимо от това обаче е факт, че в България има кампании за дискредитиране и оклеветяване, водени от представители на държавната власт. От страна на правителството няколко пъти е имало мръсни кампании. Мога да спомена например кампанията в медиите на Делян Пеевски срещу основателите на информационния портал \"Биволъ\", които бяха сериозно оклеветени с помощта на отчасти напълно измислени истории. И по този начин, тъй да се каже, бяха нарочени за \"свободен отстрел\" в България. Има и други подобни примери, когато по инициатива на своите собственици определени медии разпространяват лъжи и оклеветяват журналисти. В този смисъл това наистина може да се нарече фалшиви новини.", "date": "2018.04.25", "title": "В България държавата води кампании за оклеветяване в медиите"}
{"url": "https://www.dnevnik.bg/skorost/2018/04/25/3168947_mejdunarodnata_banka_za_vuzstanoviavane_i_razvitie/", "text": "Международната банка за възстановяване и развитие ще консултира Агенция \"Пътна инфраструктура\" (АПИ) при въвеждането на Националната система за електронно събиране на пътни такси в България. Днес правителството даде мандат на председателя на управителния съвет на АПИ да подпише споразумение, с което това да стане факт, съобщиха от пресслужбата на кабинета. Така пътната агенция ще ползва експертизата на банката за успешното изпълнение на проекта. Той предвижда превозните средства с общо допустима маса над 3.5 тона да дължат такса, която зависи от изминатото разстояние, а леките автомобили да използват електронни винетки, които вероятно ще са с цените на досегашните. Консултантските услуги по споразумението са специално предназначени да подпомогнат агенцията при изпълнението и въвеждането на националната система за електронно събиране на пътни такси в България спрямо представения план и етапи. Споразумението предвижда определяне на обхвата на таксуваната тол-мрежа, както и на тарифата. То включва също така преглед на цялата техническа документация на проекта, неговото проектиране, планиране и внедряване, оперативни процедури, графици за изпитване и изпробване и доклади от изпитвания и изпробвания. Ще бъде направено тестване на компонентите на системата. Предвижда се също подпомагане за структуриране на организация за опериране на системата, както и изграждане на капацитет на оператора и подобряване на капацитета и трансфер на знания, свързани с въвеждането на доставчиците на декларирани данни и националните доставчици на услуги. Дейностите по споразумението ще се изпълняват в рамките на националния бюджет след ратификация от Народното събрание.", "date": "2018.04.25", "title": "Международната банка за възстановяване и развитие ще консултира въвеждането на тол-системата"}
{"url": "https://www.dnevnik.bg/sport/2018/04/25/3168839_za_purva_godina_blagotvoritelnoto_biagane_biznes_run/", "text": "Днес започва регистрацията за отборното състезание за компании - \"Бизнес рън\" във Варна. Надпреварата ще се проведе на 17 юни, като 30% от събраните такси ще отидат за организирането на спортен лагер за деца със заболявания спина бифида и хидроцефалия. Състезанието се провежда за първа година във Варна. В двете издания през 2017 г. в София и Пловдив участваха над 1200 души от 150 от компании в България. Право на участие има всяка компания, която работи на територията на България. Отборът е съставен от четирима служители, като те трябва да имат трудов договор с фирмата за повече от 25 часа на седмица и да са работили последните 3 месеца на това място. Състезанието е на щафетен принцип, като всеки участник трябва да пробяга 4 км, преди да предаде щафетата на съотборник. Маршрутът ще премине покрай корабостроителницата BulYard. Отборите могат да бъдат смесени или изцяло съставени от мъже или жени, като ще има отделно класиране за трите дисциплини. Състезанието се организира от спортен клуб \"Бегач\" съвместно с iRun.bg.  Ранната регистрация  до 1 май струва 180 лева за отбор.", "date": "2018.04.25", "title": "За първа година благотворителното бягане \"Бизнес рън\" ще се проведе във Варна"}
{"url": "https://www.dnevnik.bg/bulgaria/2018/04/25/3168948_povecheto_universiteti_uvelichavat_taksite_si/", "text": "Единствено Софийският университет \"Св. Климент Охридски\"  намалява таксите си за някои специалности . Например в редовна форма на обучение годишните такси за специалността \"Ядрена химия\" и при специалностите от професионално направление \"Физически науки\" се намаляват на 200 лв. (при 750 лв. за настоящата учебна година), а в задочна форма на обучение - на 100 лева (при 300 лева за тази година). Таксите за кандидатстване и за обучение в държавните висши училища за 2018/2019 г. бяха утвърдени от правителството на заседанието си днес. Цените са определени въз основа на предложенията на академичните ръководства на висшите училища.  за новоприети студенти в професионалните направления  \"Администрация и управление\", \"Право\", \"Психология\" и \"Филология\". Увеличението за редовната форма на обучение е в границите 40-61 лв., а за задочна форма – 100-160 лв. Единствено в професионално направление \"Социални дейности\" се отчита по-голямо увеличение в задочната форма – 300 лв.  таксите за студенти в 17 държавни висши училища: Университет \"Проф. д-р Асен Златаров\" – Бургас, ШУ \"Епископ Константин Преславски\", ТУ – София, ТУ – Варна, УАСГ – София, МГУ – София, ЛТУ – София, МУ – София, МУ – Варна, УНСС, Икономически университет – Варна, НМА \"Проф. Панчо Владигеров\", НАТФИЗ \"Кр. Сарафов\", АМТИ – Пловдив, НСА, ВСУ \"Л. Каравелов\" и УниБИТ.  в някои професионални направления средно с 11.7 на сто.  се увеличават таксите с по 40 лв. във всички професионални направления, с изключение на тези в \"Администрация и управление\", \"Туризъм\", \"Икономика\" и направленията от природните науки, математика и информатика, както и техническите науки.  \"Св. Св. Кирил и Методий\" увеличението е с 50 лв. само за новоприети студенти в професионално направление \"Педагогика\" – редовна и задочна форма.  – от 100 лв. до 240 лв. в редовна форма и до 30 лв. в задочна форма, а студентите в ХТМУ – София, ще плащат 50 лв. повече във всички професионални направления.  повишение на таксите има в Пловдив и в Плевен. За първия университет таксите се повишават с 250 лв. в направленията \"Медицина\", \"Фармация\" и \"Стоматология\" – за І курс редовна форма на обучение. При втория университет се наблюдава увеличение от 50 лв. до 100 лв. в различните професионални направления. От 6% до 8% е увеличението на таксите за всички специалности в  \"Ангел Кънчев\", с изключение на тези от социалните, стопански и правни науки. Увеличението в ЮЗУ \"Неофит Рилски\" е от 11 до 24 процента. При сравнителния анализ на досегашните такси и предложенията на висшите училища за новата учебна година е установено, че при девет държавни висши училища размерът на таксите за обучение на докторанти се увеличава средно с 13.1% (от 20 лв. до 300 лева). При 24 държавни висши училища и БАН няма промяна в размера на таксите за обучение на докторантите.", "date": "2018.04.25", "title": "Повечето университети увеличават таксите си"}
{"url": "https://www.dnevnik.bg/biznes/2018/04/25/3168967_kabinetut_dava_do_26_mln_leva_za_remont_na_mig-ovete/", "text": "Правителството ще даде на министерството на отбраната до 26 млн. лв., с които да се ремонтират самолетите \"МиГ-29\". Решението беше взето днес на заседанието на кабинета, съобщи пресслужбата на Министерския съвет. Средствата са предвидени в централния бюджет за плащания по договори по  рамковото споразумение с РСК МиГ . Като мотив се посочва, че със сключването на договорите се създават необходимите условия военновъздушните сили да поддържат и развиват способности за контрол на въздухоплаването и за гарантиране на въздушния суверенитет на страната и за включване в механизмите на колективната отбрана на НАТО и общата политика за сигурност и отбрана на Европейския съюз. Неотдавна  министърът на отбраната Красимир Каракачанов обяви , че договорът с РСК МиГ е за следващите четири години, като ремонтите ще се правят в България, с части, купени от Русия. Амбицията е в следващите седем години да летят всичките 15 български многоцелеви изтребители МиГ-29. Изпълнението на целия договор ще струва 81 милиона лева, така че отпусната сума е само за първата година от него.", "date": "2018.04.25", "title": "Кабинетът дава до 26 млн. лева за ремонт на МиГ-овете"}
{"url": "https://www.dnevnik.bg/razvlechenie/2018/04/25/3168933_otmustitelite_se_kaniat_da_otveiat_boksofisa/", "text": "Суперпродукцията \"Отмъстителите\" на \"Марвел\" впечатли критиката в навечерието на американската си премиера, която се очаква да е една от най-силните в историята, предаде \"Ройтерс\". \"Отмъстителите: Война без край\", който събира над 20 супергерои в ослепително звезден състав, бе похвален за мащаба, остроумието си и спиращия дъха край. \"Марвел\" удари джакпота отново, пише \"Холивуд рипортър\", а USA Today се радва на \"неочакваните обрати, изненадите, драматичните жертви и край, който ще разтърси феновете\". Боксофис анализаторите очакват поредната серия да разбие или поне да изравни рекордния дебют на седмата серия от \"Междузвездни войни\" - \"Силата се пробужда\" от 2015 г., която събра 248 млн. долара в боксофиса. Само пет филма в историята са минавали границата от 200 млн. долара в първия си уикенд. Над 1000 от прожекциите, които започват в САЩ тази вечер, са напълно разпродадени. Звездите на \"Отмъстителите\" се забавляваха на червения килим снощи на официалната премиера си в Ел Ей. Робърт Дауни-джуниър, Бенедикт Къмбърбач, Скарлет Йохансон, Крис Еванс и Джош Бролин са само някои от актьорите във филма, който е и с впечатляващ продукционен бюджет. \"Дисни\" обаче не споделя официалните числа, нито подробности за бюджета. Зрителите могат да очакват Железния човек, Капитан Америка, Черната вдовица, Спайдърмен и още над дузина супергерои, които ще влязат в битка на живот и смърт със злодея Танос. \"Варайъти\" също нарече филма пищен и зашеметяващ и също предрече, че \"мрачният му и страшен\" финал ще шокира публиката. \"Умират ли някои от любимите ни герои? Отговорът е да. Но всъщност краят е толкова дързък, че осъзнаваш, че има някакъв трик.\" Все пак не всички са възторжени. TimeOut нарече филма \"претрупано лятно забавление\", а Slant Magazine заяви, че \"монотонноста от маниакални моменти\" уморява зрителя и го оставя безчувствен. \"Война без край\" няма да е последната серия от поредицата - още един филм, засега без заглавие, е насрочен за май 2019 г.", "date": "2018.04.25", "title": "\"Отмъстителите\" се канят да отвеят боксофиса"}
{"url": "https://www.dnevnik.bg/zelen/2018/04/25/3168945_reikiavik_oglavi_klasaciia_za_nai-zelen_grad/", "text": "Столицата на Исландия Рейкявик оглави класация за най-зелен град за пътуващите, с най-много зелени пространства на глава от населението. Проучването на холандска туристическа агенция TravelBird, цитирана от агенция \"Ройтерс\" включва общо 50 града.  Индексът анализира картографските данни от 50 популярни туристически дестинации, като оценява видовете и броя на зелените площи: паркове, голф игрища, ливади, лозя и ферми. Според изследването крайбрежният Рейкявик, където живеят 120 000 души, има 410 квадратни метра зеленина на глава от населението, а в допълнение са големите национални паркове. Окланд в Нова Зеландия е класиран на второ място, а след него са словашката столица Братислава и шведският Гьотеборг. Сидни (Австралия) заема пето място в индекса за зелени градове. Токио остава в другия край на класацията като най-малко зеления град, следван от Истанбул (Турция), Атина (Гърция), Лион (Франция) и Сантяго (Чили), всички те с по-малко от 8 квадратни метра зеленина на жител. Единбург е най-зеленият град във Великобритания, а Вашингтон и Лос Анджелис са на върха на класацията за САЩ. Много известни градски дестинации по света правят значителни стъпки за опазването и разширяването на зелените си площи, както и за създаването на нови такива. В същото време ООН изчислява, че до 2050 г. повече от две трети от света ще живеят в градските райони, и призова за радикално преосмисляне на градското планиране. Зелените зони охлаждат градската среда, стимулират хората да се движат и да спортуват, помагат за намаляване на стреса и умората, спомагат и социалните отношения и контакти и могат да подобрят психическото състояние, констатира Световната здравна организация. Изпълнителният директор на агенцията Фиона Вандерброек, която прави класирането, разказва за Thomson Reuters Foundation, че идеята на TravelBird е да вдъхновяват туристите да виждат градския туризъм по различен начин, като ги приканват да се насладят и на природата в градовете, като същевременно с това се наслаждават на културата и живота му. Редица градовете през последните години предприемат стъпки за по-добри градски условия, като ограничават или забраняват дизеловите автомобили, обособяват зелени зони, свободни от автомобили, стимулират използването на автобуси с нулеви емисии, налагат по-строги ограничения срещу замърсяването на въздуха. Един от основните стимули е постигане на целите на Парижкото споразумение за климата от 2015 г. за ограничаване на емисиите на парникови газове. ", "date": "2018.04.25", "title": "Столицата на Исландия оглави класация за най-зелен град"}
{"url": "https://www.dnevnik.bg/biznes/2018/04/25/3168972_lidl_shte_otkrie_pone_7_magazina_do_kraia_na_godinata/", "text": "Тази година \"Лидл\" ще отворим поне седем магазина в България, информира  \"Капитал\"  като се позовава на главния изпълнителен директор на веригата Милена Драгийска. На 22 април компанията откри в софийския квартал \"Борово\" свой магазин, създаден по нов модел за гъсто населени градски райони. Той е на два етажа, има над 120 паркоместа, половината от които са в подземен паркинг, а търговската част е разположена на 1300 кв.м. Вторият ще бъде на бул. \"Черни връх\" и Околовръстния път в столицата. Двата обекта са в близост до обекти на веригата \"Фантастико\". През тази година \"Лидл\" ще влезе и в бившето кино \"Европа палас\" (известно и с по-старото си име \"Димитър Благоев\"), на ул. \"Алабин\" в София. по изключение магазинът ще е с площ под 1000 кв. м, каквото е минималното изискване за площ във веригата, защото в центъра на града такива помещения са рядкост. След като по-рано тази година компанията откри магазин в Созопол, сега разширява присъствието си по Черноморието като започна строителство на обект на ул. \"Битоля\" във Варна - на мястото на бивш обект на \"Пикадили\". Предвидени са обекти и в Пловдив.", "date": "2018.04.25", "title": "\"Лидл\" ще открие поне 7 магазина до края на годината"}
{"url": "https://www.dnevnik.bg/bulgaria/2018/04/25/3168973_sudut_vurna_na_prokuraturata_deloto_sreshtu_rumen/", "text": "Специализираният наказателен съд върна на прокуратурата делото срещу бившия министър на икономиката и енергетиката Румен Овчаров за \"Мини Бобов дол\". Той е обвинен за безстопанственост и престъпление по служба. Обвинителният акт срещу него беше внесен в съда  11 години след като той напусна министерския пост. Според прокуратурата държавата е била ощетена от неговите действия, свързани с \"Бобов дол\", с близо 9 млн. лв. Съдът върна делото заради неясноти в обвинителния акт, заради които Овчаров не може да организира добре защитата си. В него няма посочени дати, не са конкретизирани задълженията на подсъдимия като министър. Освен това липсва връзка между задълженията му и вредните последици от действията му, аргументира се съдът. За днешното заседание дружеството и енергийното ведомство не изпратиха свои представители. Финансовото министерство пък отказа да встъпи в делото като граждански ищец. Защитата на Овчаров Васил Василев припомни тезата си, че прокурори от градската прокуратура нямат право да участват на дело в спецсъда, още повече с нарочна заповед на главния прокурор, информира БТА. Адвокатът поиска делото да бъде върнато на прокуратурата, защото в обвинителния акт имало редица пороци. Прокуратурата изпрати Овчаров на съд за това, че в периода от 9 юни 2006 г. до 18 юли 2007 г. в качеството си на министър на икономиката и енергетиката, упражняващ правата на държавата в еднолично търговско дружество със 100% държавно участие \"Мини Бобов дол\" ЕАД, въпреки задълженията си умишлено не е упражнил достатъчно контрол. В резултат на това са последвали значителни щети за държавното дружество в общ размер 8 940 231.47 лв. Второто му обвинение е затова, че в периода от 31 май 2006 г до 26 февруари 2007 г. отново като министър, упражняващ правата на държавата в еднолично търговско дружество със 100% държавно участие \"Мини Бобов дол\" ЕАД, няколко пъти е превишил властта си и е нарушил служебните си задължения. Целта му според прокуратурата е била да набави за частно дружество облага, изразяваща се в осигуряване на възможност за добив на подземни богатства, изключителна държавна собственост, и от това са настъпили немаловажни вредни последици за въгледобивното предприятие и държавата като цяло. ", "date": "2018.04.25", "title": "Съдът върна на прокуратурата делото срещу Румен Овчаров заради сбъркано обвинение"}
{"url": "https://www.dnevnik.bg/sport/2018/04/25/3168926_panatinaikos_beshe_izvaden_ot_evropeiskite_turniri_za/", "text": "Гръцкият футболен клуб \"Панатинайкос\" беше изваден от участие в европейските клубни турнири в следващите три сезона заради просрочени задължения към други отбори и играчи. Решението на УЕФА е крайно, като организацията наложи допълнителна глоба от 200 хиляди евро на тима. Към 30 септември 2017 г. \"Панатинайкос\" е имал задължения 5.631 милиона евро. На 12 декември финансовият регулатор към УЕФА взе отношение и даде време на клуба до 1 март, за да постигне споразумение с кредиторите. Сред футболистите, очакващи пари от клуба от Атина, е и българинът Иван Иванов. Според медиите в Гърция той има да получава 145 хил. евро. Иванов изигра 19 мача за отбора през 2016 и 2017 г., като вкара един гол. В петък от актива на \"Панатинайкос\" в първенството бяха отнети три точки заради неизплатени 500 хиляди евро към 32-годишния футболист Йенс Вемер. Той игра от 2015 до 2017 г. за отбора, след което заведе дело и осъди клуба. Преди началото на сезона от актива на \"Панатинайкос\" бяха отнети още две точки заради ексцесии в плейофите срещу ПАОК през миналата година.", "date": "2018.04.25", "title": "\"Панатинайкос\" беше изваден от европейските турнири за три години"}
{"url": "https://www.dnevnik.bg/video/2018/04/25/3168971_kak_izglejda_vielica_na_povurhnostta_na_kometa/", "text": "На повърхността на кометата 67Р Чурюмов-Герасименко бушува виелица. Но не от сняг, а от прах и частици от звездното тяло, което малко над две години бе изследвано от \"Розета\" - сондата на Европейската космическа агенция (ЕSA). На 30 септември 2016 г. апаратът бе насочен да се разбие в кометата, но от ЕSA продължават да публикуват заснетото. Най-новите кадри бяха  разпространени на 22 март  и от тях  ентусиасти сглобяват своеобразно видео , на което се вижда \"виелицата\". Снимките са от 1 март 2016 г., когато \"Розета\" е на няколко километра от кометата. Според учените на някои от тях се вижда част от съзвездието Голямо куче.", "date": "2018.04.25", "title": "Как изглежда \"виелица\" на повърхността на комета"}
{"url": "https://www.dnevnik.bg/skorost/2018/04/25/3168895_fotogaleriia_elektromobilite_sa_akcenta_na_avtosalona/", "text": "Изложението \"Ауто чайна\" отвори врати в Пекин днес. Акцент в него са електромобилите. Изложението ще продължи до 4 май, а на снимката е концептуален електрически модел на \"Фолксваген\".", "date": "2018.04.25", "title": "Фотогалерия: Футуристичните електромобили на автосалона в Пекин"}
{"url": "https://www.dnevnik.bg/sviat/2018/04/25/3168940_konrad_adenauer_mediinata_sreda_na_balkanite_se/", "text": "Повечето балкански страни се подобряват само формално, като основните проблеми за свободата на словото остават прозрачността и независимостта на медиите. Това е заключението на фондация \"Конрад Аденауер\" по повод разпространеният в сряда  доклад на организацията \"Репортери без граници\" (РБГ)  с Индекс за свободата на медиите по света. \"Свободата на словото бележи формално напредък в седем държави в Югоизточна Европа. В три от тях се наблюдава влошаване на ситуацията. (...) Румъния, Босна и Херцеговина и Хърватия са най-добре оценени от РБГ с места респективно 44, 62 и 69 от 180 страни в целия свят. Македония и България разменят своите позиции (109-о и 111-о място) и отново са на най-задна позиция в региона.\" От  Медийна програма Югоизточна Европа  на фондацията коментират, че точната подредба (в класацията) зависи от много фактори. Сред някои от тях са медийното разнообразие и независимост на медиите, журналистическата среда на работа и самоцензурата, правовата рамка, които РБГ взимат под внимание. Държавите могат да се позиционират по-добре, ако други страни в сравнение се подобрят или влошат. По този начин например Албания и Босна и Херцеговина показват минимално подобрение в класацията, въпреки че на практика там не се наблюдава особен напредък. Като посочват, че в рамките на Европейския съюз България заема най-лоша позиция (слиза от 109-о на 111-о място), от \"Конрад Аденауер\" оценяват: \"Причините за тази негативна тенденция се коренят в лошата работна среда и недостатъчната прозрачност на медиите. Това впоследствие води и до намаляване на доверието в медиите.\" Според изследване на Медийната програма за Югоизточна Европа, представено през ноември 2017 г., само 10% от българите считат медиите за независими, 67% смятат, че са зависими, а 24% от запитаните не могат да дадат отговор. От друга страна, в съседна Румъния, която също е членка на ЕС, свободата на словото е оценена най-добре от цяла Югоизточна Европа. Според експерти масивните граждански протести срещу корупцията в страната са довели и до подобрение на медийната среда. Сърбия е държавата не само в региона, но и сред всички анализирани страни, която според ранглистата показва най-голямо влошаване. В Европа само Малта и Чехия са паднали с повече места надолу в класацията. Тази негативна тенденция е последствие от недостатъчната независимост и прозрачност на медиите в Сърбия. Според ранглистата на РБГ най-голям напредък са направили Хърватия и Косово, което се е подобрило с четири места и е достигнало своя най-добър резултат от 2010 г. За тази положителна тенденция е допринесло развитието на медийното разнообразие в страната.", "date": "2018.04.25", "title": "\"Конрад Аденауер\": Медийната среда на Балканите се подобрява само формално"}
{"url": "https://www.dnevnik.bg/kultura/2018/04/25/3168991_nemskiiat_spektakul_po_vlast_i_suprotiva_sus_samuel/", "text": "Спектакъл по романа на Илия Троянов \"Власт и съпротива\" на хановерския \"Шаушпил театър\" и берлинския \"Дойчес театър\" ще е акцентът в дванадесето издание на фестивала \"Световен театър в София\", съобщават организаторите. Общо четири постановки и две прожекции на представления от Германия, Франция, Италия, Чехия, Русия и Обединеното кралство ще бъдат показани в България между 4 и 19 юни, всичките с превод на български език. Книгата на живеещия в Германия Троянов бе сред финалистите за титлата немскоезичен роман на годината преди няколко години. Театралната й версия е с участието на също известния българин Самуел Финци и разказва за тоталитаризма и прехода в България през личните истории на един политически затворник и неговия мъчител. Гостуването й е на 18 и 19 юни в Народен театър \"Иван Вазов\" Останалите три спектакъла съчетават танц, интерактивни технологии и съвременен цирк. Това са \"Планината Чирчео\" на италианския танцьор и хореограф Фабрицио Фавале, съчетанието между танц и съвременен цирк в чешкото \"Неудачници\" (Чехия) и интерактивния визуален спектакъл \"Хаканаи\" (Франция). Две сателитни прожекции също ще са част от фестивала тази година. Познатата програма National Theater Live ще покаже Шекспировата трагедия \"Юлий Цезар\", с участието на Бен Уишоу и Мишел Феърли директно от сцената в Лондон. Зрителите ще могат да видят и филмовата версия на продукцията \"Три сестри\" във версията на руския режисьор Тимофей Кулябин, който превежда Чеховата драма на жестомимичен език. Повече за представленията от програмата има  на сайта  на фестивалите \"Световен театър\" и \"Варненско лято\", а билети могат да се купят от сцените домакини: Народния, Младежкия театър и \"Азарян\" в НДК, както и Дома на киното и Cinema City.", "date": "2018.04.25", "title": "Германският спектакъл по \"Власт и съпротива\" със Самуел Финци ще гостува в София"}
{"url": "https://www.dnevnik.bg/biznes/potrebiteli/2018/04/25/3169005_toplofikaciia_sofiia_uveri_che_smetkite_na/", "text": "Сметките за отопление и топла вода са изготвени коректно и съобразно изискванията на Наредбата за топлоснабдяване, се казва в съобщение на пресцентъра на \"Топлофикация София\" ЕАД. Уверението идва дни след като тричленен състав на Върховния административен съд (ВАС)  отмени на 13 април 2018 г. формулата за дялово разпределение на топлоенергията като несправедлива , а ресорният министър Теменужка Петкова коментира, че се подготвят промени в нормативната уредба.  \"Топлофикация София\" припомня, че е готова да отговаря на въпросите на потребителите за начина на формиране на сметки по всички канали за комуникация – на телефон 0700 11 111, в клиентските центрове, на e-mail: inf_r@ toplo.bg или  info_r@toplo.bg , в чат платформата на сайта  www.toplo.bg  във Фейсбук страницата на дружеството. Топлофикационното дружество дава подробни разяснения на потребителите как да прогнозират размера на сметката си като извършат последователно следните изчисления: Корекционният коефициент, с който се коригират сметките за март 2018г. във всяка отделна сграда: се изчислява по формулата: Количество топлинна енергия, измерено с топломера в абонатната станция през март 2018г. ÷Количество топлинна енергия, измерено с топломера в абонатната станция през март 2017г.  За база се приема реалната консумация във всеки отделен имот за предходния отоплителен сезон, отразена в изравнителната сметка. Всеки клиент може да открие останалите необходими данни, които да приложи във формулата, в информационната част на месечното съобщение към фактурата си. Преди дни потребители изразиха изненада  от твърде високите според тях сметки за март. Обяснението на дружеството е, че месецът е бил по-студен, отколкото година по-рано, а цената на топлоенергията също е била по-висока.", "date": "2018.04.25", "title": "\"Топлофикация София\" увери, че сметките на потребителите са коректни"}
{"url": "https://www.dnevnik.bg/evropa/2018/04/25/3169006_planut_na_pravitelstvenite_sgradi_v_bavariia_da_se/", "text": "Планът на баварските правителствени сгради задължително да се поставят кръстове предизвика гневни реакции от страна на опозиционни политици, а виден духовник обвини провинциалното правителство в лицемерие, предаде \"Ройтерс\". Консервативният Християнсоциален съюз, който управлява с консерваторите на канцлера Ангела Меркел на национално ниво, е изправен пред сериозно предизвикателство от страна на крайнодясната партия \"Алтернатива за Германия\" на изборите за парламент на провинцията през октомври. Предложението на премиера Маркус Зьодер християнският символ да бъде поставен на всички правителствени сгради в провинцията почти със сигурност ще бъде оспорено в съда заради нарушаване на законите за религиозна неутралност. Зьодер обаче подчерта, че разпятието няма да бъде показвано като християнски символ, а като символ на идентичността на Бавария, най-богатата и консервативна германска провинция. \"Искаме да дадем ясен сигнал, че хората имат желание да подчертаят своята идентичност\", заяви той. Християнсоциалният съюз е изправен пред все по-голямо предизвикателство от страна на крайнодесните след продължило без прекъсване повече от 50 години управление на Бавария. Зьодер е под натиск да покаже, че може да запази позицията си, която превръща партията му в силен лобист за провинцията в правителството на Меркел в Берлин. Според Алис Вайдел, съпредседател на \"Алтернатива за Германия\", \"християнският кръст се превръща в предизборен аксесоар, докато консерваторите отказват да защитават основните ни ценности с реални действия\". Дори и духовниците се изказаха критично за плана. \"Много хора смятат за провокация и лицемерие начина, по който говорите за християнството\", коментира свещеникът Буркхард Хозе.", "date": "2018.04.25", "title": "Планът на правителствените сгради в Бавария да се слагат кръстове си навлече критики"}
{"url": "https://www.dnevnik.bg/biznes/2018/04/25/3169002_smugmug_e_noviiat_sobstvenik_na_flickr/", "text": "Една от най-популярните платформи за споделяне на фотографии, \"Фликр\" (Flickr), е прoдадена от Yahoo!. Новият собственик е SmugMug – базирана в Калифорния семейна компания със сходна дейност, но насочена най-вече към професионалните фотографи. Стойността на сделката не се съобщава. \"Не събираме данните на нашите потребители и техните снимки, за да ги продадем срещу най-добрата оферта или за да ги превърнем в мишени на таргетирани реклами\", каза изпълнителният директор на SmugMug Дон Макаскил пред USA Today. Заявлението е в контекста на скорошния скандал Facebook - Cambridge Analytica. Макаскил обеща да инвестира във Flickr, \"за да върне предишната му слава\". SmugMug възнамерява да свърже инфраструктурата на Flickr със своята технология, но да продължи да я поддържа като отделен обект и сайт. От ръководството обясниха, че за момента няма да променят политиката за безплатно ползване на съдържанието.  Yahoo! купи платформата през 2005 г. за 25 милиона долара, но не успя да задържи позициите му при силната конкуренция на Facebook и Instagram Активните потребители в момента са около 100 милиона.", "date": "2018.04.25", "title": "SmugMug е новият собственик на Flickr"}
{"url": "https://www.dnevnik.bg/evropa/2018/04/25/3169029_es_nastoia_rusiia_iran_i_turciia_da_izpulniat/", "text": "Европейският съюз призова днес Русия, Иран и Турция да осигурят спиране на бойните действия в Сирия в момент, когато в Брюксел  се събраха международни донори , за да съберат помощ за раздираната от конфликт страна, предаде \"Асошиейтед прес\", цитирана от БТА. Върховният представител на ЕС за външната политика и сигурността Федерика Могерини каза, че Русия, Иран и Турция имат \"особена отговорност\" за установяване на прекратяване на огъня и оказване на натиск върху сирийския президент Башар Асад да се върне на масата за преговори. \"Виждаме засилване на военните действия, което е точно обратното\" на това, което обещаха те, каза Могерини. Близо 80 държави, организации и партньори, подкрепящи Сирия, участват в донорската конференция.  ЕС се надява , че срещата ще даде тласък на блокираните мирни ходове под егидата на ООН и ще събере няколко милиарда долара хуманитарна помощ за Сирия и нейните съседи като Ливан и Йордания, които се мъчат да се справят с милиони бежанци. Германският външен министър Хайко Маас каза, че страната му ще предостави 1 милиард евро ново финансиране за 2018 и следващите години. ЕС наред с много други партньори отказва да помогне за сериозно възстановяване в Сирия, докато не бъдат подновени в Женева съдържателните мирни ходове за спиране на конфликта, бушуващ от осем години. Могерини заяви още, че ще предостави на Турция допълнителни три милиарда евро в помощ за сирийските бежанци през следващите две години.", "date": "2018.04.25", "title": "ЕС настоя Русия, Иран и Турция да изпълнят обещанията си за Сирия"}
{"url": "https://www.dnevnik.bg/sport/2018/04/25/3168943_grigor_dimitrov_premina_s_visoka_skorost_prez_purviia/", "text": "Григор Димитров започна с победа участието си на турнира от сериите АТП 500 в Барселона. Българският тенисист надделя убедително над  французина Жил Симон  6:2, 6:1 само за час и 22 минути. Световният №5 показа добра форма и за първи път победи Симон на червени кортове. До този момент Димитров нямаше дори спечелен сет срещу френския ветеран на клей кортове. Победата е трета поредна за Димитров срещу Жил Симон и общо четвърта в девет изиграни мача. Въпреки победата статистиката на Димитров по никакъв начин не впечатли, след като българинът допусна пет двойни грешки в мача срещу само две на опитния Симон. Във втория сет Димитров имаше големи проблеми с вкарването на първия си сервис и само 39% от него влезе в полето. В третия кръг Димитров ще се изправи срещу тунизиеца Малек Джазири. Той заема 88-о място в световната ранглиста, но българинът не пази добри спомени от единствената им среща. През февруари  Димитров се срина срещу Джазири и загуби на старта на турнира в Дубай . Българският тенисист спечели първата част за 43 минути. Димитров започна малко нервно, но след това вдигна оборотите и не срещна големи проблеми с играта на Симон. Световният №5 загуби само шест точки при първия си сервис и защити всички три точки за пробив, които даде на съперника си. Макар да нямаше толкова висок процент на вкаран първи сервис (само 56%), Димитров нямаше чак толкова големи проблеми. Много важен момент беше в петия гейм, когато Димитров сервираше, но рано изостана с 0:40. Той се събра и спечели подаването си, което даде и огромно психологическо преимущество на българина. След като спаси трите точки за пробив, Димитров на свой ред взе подаването на Симон. Българинът затвърди пробива, а след това отново взе подаването на французина, за да спечели и първия сет. Серията от поредни геймове се увеличи и в началото на втория сет, когато Димитров продължи с отличното представяне. Поставеният под №2 в схемата поведе с 3:0 само за 15 минути, когато най-накрая Симон успя да спечели подаването си. Френският ветеран спря серията на Димитров на седем поредни гейма, но за обрат беше прекалено късно. Последва маратонски гейм, в който имаше пет равенства, а Димитров четири пъти стигаше до точка за пробив, преди най-накрая да успее да вземе подаването на своя съперник и да поведе с 5:1. След това българинът спечели убедително сервис гейма си и се класира за третия кръг на надпреварата. Междувременно Кей Нишикори, който игра финал преди няколко дни в Монте Карло, напусна надреварата в Барселона. Японецът загуби първия сет срещу Гийермо Гарсия-Лопес с 3:6 и се отказа заради болки в китката.", "date": "2018.04.25", "title": "Григор Димитров премина с висока скорост през първия си съперник в Барселона"}
{"url": "https://www.dnevnik.bg/gradska_sreda/2018/04/25/3169023_predpocheteniiat_ot_ivancheva_za_nein_zamestnik_se/", "text": "Двамата заместници на районния кмет на \"Младост\" Десислава Иванчева - Румен Русев и Владимир Клисуров, предлагат временно поста да поеме Русев. Това се разбра от подписана от двамата декларация до Столичния общински съвет и кмета на София Йорданка Фандъкова, разпространена до медиите. В нея се отбелязва, че вчера в районната администрация на \"Младост\" е получено заявление от Иванчева, препратено от Столичната община. В него тя посочва, че желае да ползва отпуск, по време на който да бъде замествана от Клисуров. Двамата заместници отбелязват, че от една страна, според юристите в общината има вероятност отпускът да е нелегитимен и в тази хипотеза Иванчева не може да посочва свой заместник. От друга страна, ако е легитимен, тя не може по време на отпуск да подпише заповед съгласно Закона за местното самоуправление и местната администрация, с която да определи свой заместник. \"И в двата случая всички последващи административни актове биха били незаконосъобразни\", се казва в декларацията на Русев и Клисуров. Затова двамата взимат решение, което е в техните компетенции. \"Въпреки очакваните удари предлагаме да продължим да работим в екип. С това поемаме отговорността пред избирателите, посочили г-жа Иванчева за кмет, а тя от своя страна нас - за нейни заместници. Предвид спецификата на проблемите в \"Младост\", огромна част от които касаят задълбочен и компетентен анализ на процедури, свързани със строителство, излизаме със следното предложение до Столичния общински съвет. На основание чл. 39 ал. 3 от Закона за местното самоуправление и местната администрация за заместващ избрания кмет да бъде посочен Румен Русев, архитект и инженер с огромен стаж. За целта Владимир Клисуров се самоотвежда като вариант за поста\", обосновават се двамата. Накрая изразяват надежда предложението им да бъде разгледано в най-кратки срокове заради спешността на проблемите, чието решаване е в правомощията на общинската администрация. Дават и пример с финансирането на училища, детски градини, заплати на медицински сестри и др. В случай че предложението им бъде прието, двамата заместници на Иванчева декларират, че ще продължат да търсят подкрепа на гражданите за продължаване на посоката за запазване на междублоковите пространства. За целта ще разчитат и на сътрудничество с ръководството на Столичната община и всички институции, за справяне с проблемите на гражданите на района. Десислава Иванчева, заместникът ѝ Биляна Петрова и соченият за посредник Петко Дюлгеров, които бяха задържани зрелищно на 17 април, са в ареста, след като в петък състав на специализирания наказателен съд уважи искането на прокуратурата за постоянното им задържане. За този четвъртък е насрочено заседание в апелативния съд, който ще гледа жалбата на тримата срещу определението на долната инстанция. Те са обвинени за подкуп в особено големи размери. ", "date": "2018.04.25", "title": "Предпочетеният от Иванчева за неин заместник се отказа в полза на сочения от нея за узурпатор"}
{"url": "https://www.dnevnik.bg/evropa/2018/04/25/3169049_premierut_na_oblast_madrid_pdade_ostavka_sled_video_na/", "text": "Премиерът на област Мадрид Кристина Сифуентес подаде оставка след видео от 2011 г., на което се вижда, че краде от магазин, предаде \"Ройтерс\". Решението й идва седмици след като се появиха твърдения, че е получила по съмнителен начин магистърската си степен. Мадрид традиционно е смятан за крепост на дясноцентристката Народна партия, водена от премиера Мариано Рахой, но в момента е подложен на натиск от партия \"Граждани\", която печели популярност на фона на корупционните скандали сред управляващите. Във видео, публикувано на сайта на OK Diario в сряда, се вижда как Сифуентес изпразва чантата си пред охранител в местен супермаркет, след като е обвинена, че е откраднала крем против бръчки. Преди да подаде оставката си, Сифуентес каза, че взимането на крема, струващ около 40 евро, било \"неволна грешка\". По-рано този месец  \"Франс прес\" писа, че  нейната дипломна работа така и не е била намерена, а документи от досието й са били фалшифицирани, което е накарало прокуратурата да започне разследване за подправяне на документи и за употреба на такива документи. Интернет изданието diario.es, което разкри случая, я обвини: \"Тя никога не е посещавала лекции. Нито се е явявала на изпити, но мнозинството преподаватели са й поставили много добри оценки.\" В крайна сметка тя се отказа от магистърската си степен. Междувременно скандалът, наречен \"Магистъргейт\", неспирно се разраства, защото изглежда, че депутати от различни партии са посочили неверни данни в автобиографиите си или са получили някои от дипломите си по много лесен начин.", "date": "2018.04.25", "title": "Премиерът на област Мадрид подаде оставка след видео, на което се вижда, че краде"}
{"url": "https://www.dnevnik.bg/sport/2018/04/25/3169058_filadelfiia_stigna_vtoriia_krug_na_pleiofite_v_nba_za/", "text": "За пръв път от 2012 г. \"Филаделфия 76\" се класира за втория кръг на плейофите в Националната баскетболна асоциация (НБА). \"Сиксърс\" постигнаха убедителна домакинска победа със 104:91 срещу \"Маями хийт\" и спечелиха серията с 4:1. Джей Джей Редик беше най-резултатен за победителите с 27 точки след пет тройки от десет опит и общо шест коша при 13 стрелби от игра. Джоел Ембийд изигра силен мач и се отличи с 19 точки (8/14 от игра), 12 борби и две откраднати топки. Бен Симънс добави 14 точки, десет борби и шест асистенции. За \"Маями\" Кели Олиник отбеляза 18 точки, Тайлър Джонсън завърши с 16, а Горан Драгич се отчете с 15. Гостите вкараха 38.6% от стрелбите си от игра срещу 42% за \"Филаделфия\". Успеваемостта от тройката също беше близка - 28.6% за \"горещите\" и 25% за \"сиксърс\". Домакините обаче спечелиха категорично битката под коша - 53 срещу 30 борби, и завършиха със значително по-малко лични нарушения - 20 срещу 32. Това беше и един от големите проблеми на \"Маями\", тъй като центърът им Хасан Уайтсайт бързо натрупа три фаула и записа само десет минути на игрището. През първото полувреме мачът беше много равностоен, като премина през десет равенства и седем смени на водачеството, а максималната разлика в полза на някой от двата отбора беше шест точки. \"Филаделфия\" обаче изигра страхотна трета четвърт, която спечели с 34:20. До края домакините спокойно поддържаха разликата, която в нито един момент не падна под осем точки. Във втория кръг на плейофите \"Филаделфия\" ще се изправи срещу победителя от сблъсъка между \"Бостън селтикс\" и \"Милуоки бъкс\". През изминалата нощ \"келтите\" спечелиха с 92:87 у дома и поведоха с 3:2 победи в серията. \"Филаделфия\" участва в плейофите за пръв път от 2012 г., когато прескочи \"Чикаго булс\" в първия кръг, след което загуби драматично от \"Бостън\". Едва за втори път след 2003 г. \"сиксърс\" са част от финалната четворка в Източната конференция. \"Сега е нашето време\", заяви Джоел Ембийд след победата срещу \"Маями\". \"Филаделфия\" се очертава като фаворит на изток и е първият отбор от тази конференция, който се класира за втория кръг. В другите две серии - \"Кливланд кавалиърс\" - \"Индиана пейсърс\" и \"Торонто раптърс\" - \"Вашингтон уизърдс\", резултатът е равен преди петите мачове. През изминалата нощ и \"Голдън стейт уориърс\" си осигури място във втория кръг. Шампионите успяха да приключат серията с \"шпорите\" от втория опит след домакински успех с 99:91. \"Воините\" също продължават напред след 4:1 победи. Дреймънд Грийн беше движещата сила в този мач, като завърши със 17 точки, 19 борби и седем асистенции. Кевин Дюрант записа 25 точки, шест борби и пет асистенции, а Клей Томпсън добави 24 точки, пет борби и четири асистенции. След равностойна първа четвърт, която завърши 22:20, \"Голдън стейт\" увеличи аванса си до 11 след втората и пое пълен контрол върху мача. Ламаркъс Олдридж вкара 30 точки за \"Сан Антонио\", а Пати Милс добави 18. Нито един от останалите играчи на \"шпорите\" обаче не надхвърли десет точки. Във втория кръг \"Голдън стейт\" ще играе с \"Ню Орлиънс пеликанс\". \"Пеликаните\" единствени не допуснаха загуба в първия кръг на директните елиминации, след като отстраниха \"Портланд трейл блейзърс\" с 4:0 победи. Другият полуфинал в Западната конференция ще бъде определен от двубоите \"Хюстън рокетс\" - \"Минесота тимбъруулвс\" и \"Юта джаз\" - \"Оклахома Сити тъндър\". \"Ракетите\" и \"джазмените\" водят с 3:1 победи.", "date": "2018.04.25", "title": "\"Филаделфия\" стигна втория кръг на плейофите в НБА за пръв път от 2012 г."}
{"url": "https://www.dnevnik.bg/bulgaria/2018/04/25/3169067_otpadat_hartieni_dokumenti_iziskvani_dosega_ot/", "text": "Хората в неравностойно положение, ще подават по-малко наброй хартиени документи, за да получават услуги от Агенцията за социално подпомагане (АСП), съобщи социалният министър Бисер Петков, цитиран от БТА. Хората с увреждания вече няма да представят копие от решение на ТЕЛК, за да получат интеграционни добавки. До месец държавната агенция \"Електронно управление\" ще създаде връзка към регистъра на Националната експертна лекарска комисия (НЕЛК), в който са налични всички експертни решения на териториалните й звена, издадени след 2014 г. Така Агенцията за социално подпомагане и други администрации, които се нуждаят от удостоверяване на това дали даден човек има издадено валидно решение на ТЕЛК, ще получават информацията по служебен път. АСП ще разпореди на териториалните си структури да не се изискват при кандидатстване за винетен стикер копие от валидна застраховка \"Гражданска отговорност\". Справките ще се правят в публичния регистър на Комисията за финансов надзор. Съвместно с НАП се предприемат действия за присъединяване към средата за междурегистров обмен на информация от персоналния регистър на осигурените в НАП, за да може да се удостоверява осигурителният статус на хората. Това означава, че при услугите, при които се изисква доходен критерий и за които сега заявителят трябва да представя служебна бележка от работодателя, проверката за доходите също ще става по служебен път. По този начин допълнително ще облекчим потребителите на услуги на АСП, които са уязвими групи от населението, социално слаби и хора с увреждания, коментира министърът.", "date": "2018.04.25", "title": "Отпадат хартиени документи, изисквани досега от социалното подпомагане"}
{"url": "https://www.dnevnik.bg/sviat/2018/04/25/3169098_makron_i_trump_-_nesumnena_bromantika/", "text": "Когато президентът Доналд Тръмп посрещна френския си колега Еманюел Макрон в Белия дом за първото официално държавно посещение от встъпването в длъжност на сегашното американско правителство, езикът на телата им стигна далеч отвъд уважителните ръкостискания между двама световни лидери и бе на границата с интимното, пише американският в. \"Ню Йорк таймс\". Двамата демонстрират съвършено разбирателство, а на четири очи работят по изглаждане на различията. Човек ще каже, че никакво разногласие не може да развали прочувственото приятелство между Тръмп и Макрон. Те се прегръщат, потупват се по гърбовете,  държат се за ръка  и за пръв път американският президент разцелува свой колега, пише френският в. \"Фигаро\". Въпреки всичките си разногласия, които обсъдиха вчера на четири очи, всеки от двамата президенти, изглежда, изпитва удоволствие от компанията на другия. Може би това е дипломатическа тактика от страна на Макрон, който дойде в САЩ с неизпълним списък с желания към американския държавен глава, включително да остане част от сделката с Иран, да остави американските военни в Сирия и да освободи европейските страни от  митата върху стоманата и алуминия . А може би Тръмп просто опитва да удовлетвори - или  да доминира  - своя гост. Какъвто и да е случаят, се видя, че между двамата има несъмнена \"бромантика\", допълва \"Ню Йорк таймс\". (От brother - брат и romance - романтика). Различните философии, които изповядват, имат тенденцията да излязат наяве, щом двамата навлязат в същината на темите. В началото на срещата им в Овалния кабинет Доналд Тръмп отново се нахвърли на \"ужасното\"  ядрено споразумение с Иран , \"което изобщо не биваше да бъде сключвано\". Той дори достигна нов етап във враждебното си отношение и се закани, че ако иранците възобновят своята ядрена програма, \"ще имат толкова сериозни проблеми, каквито никога не са имали\". В края на разговора обаче двамата мъже като че ли постигнаха напредък към намиране на компромис, защото Тръмп не изключи възможността за \"бързо споразумение помежду ни\". Предвидената допълнителна спогодба, която ще позволи запазване на сключената през 2015 г. ядрена сделка, ще съдържа четири стълба според френския президент: ядрената програма на Иран в краткосрочен план (регламентирана от настоящата ядрена сделка), в дългосрочен, балистичната програма на Иран и намесата му в регионалните конфликти. Двамата лидери се споразумяха да включат към този последен стълб изрично условие за уреждане на конфликта в Сирия, допълва \"Фигаро\".", "date": "2018.04.25", "title": "Макрон и Тръмп - несъмнена бромантика"}
{"url": "https://www.dnevnik.bg/sviat/2018/04/25/3168960_hiliadi_izliazoha_na_protest_v_armeniia_s_iskane_za/", "text": "Привърженици на на опозиционното движение \"Граждански договор\" в Армения протестират в столицата Ереван и други градове от сутринта с искане \"кандидат от народа\" да стане премиер, докато не се проведат извънредни избори. Управляващата Републиканска партия отхвърли това като \"неконституционно\". От сутринта привърженици на опозиционния лидер се събираха на Площада на републиката в Ереван, където е планирана демонстрация, а лидерът на \"Граждански договор\" Никол Пашинян призовава за гражданско неподчинение. По-късно той обяви, че негови поддръжници се събират и на границата с Грузия,  за да протестират  срещу управляващия елит. Към протеста се присъедини и министърът на спорта и младежта Грачя Ростомян по искане на партията си \"Процъфтяваща Армения\". Стотина поддръжници на опозицията блокираха с превозни средства автомагистрала, която води от Ереван към международното летище \"Звартноц\", съобщи \"Интерфакс\". Пашинян , който беше лицето на протестите, свалили премиера Серж Саркисян в понеделник, каза, че е готов да стане премиер и че ще продължи натиска върху управляващия елит, докато той не се съгласи на истинска промяна. По думите му на Армения сега ѝ е необходимо временно правителство с \"премиер от народа\", а ако това не се случи, изборите трябва да бъдат бойкотирани. Кризата накратко Армения преживява период на политическа нестабилност от няколко седмици, след като на 13 април започнаха улични протести с искане служилият 10 г. като президент Саркисян да не бъде избиран от парламента за премиер. След призив за \"гражданско неподчинение\" и ежедневни демонстрации, които събираха хиляди противници на Саркисян и управляващата Републиканска партия всяка вечер,  той подаде оставка . Така премиерът остана само седем дни на пост, който с референдум от 2015 г. получи повече правомощия, след като Армения стана парламентарна република. Изпълняващият длъжността премиер Карен Карапетян - бивш министър-председател и за кратко този месец вицепремиер в кабинета на Саркисян от същата партия - трябваше да преговаря днес с опозицията. Последната обаче се отказа да го прави, след като прессекретарят на \"Граждански договор\" Тигран Авинян постави като условие да бъде обсъдена в властите \"само мирна смяна на властта\", при която \"министър-председател няма да стане представител на Републиканската партия\", цитира го ТАСС. Тази сутрин Карапетян предложи предсрочни избори, за да се служи край на политическата криза. \"Сегашната ситуация е безизходна. Пашинян казва, че временен премиер трябва да стане кандидат от народа, тоест той. Аз поисках президентът на страната да се посъветва с политическите сили и да насрочи нови парламентарни избори. Ако гражданите на Армения поискат да изберат Пашинян, тогава той ще стане премиер на страната\", заяви Карапетян. Може ли Пашинян да стане премиер Друг член на \"Граждански договор\", Ален Симонян, заяви, че управляващата досега Републиканската партия на Саркисян не владее обстановката в страната. \"Нашата революция победи, това трябва да осъзнае и Републиканската партия.\" По думите му днес към движението са се присъединили няколко партии (сред тях и парламентарни) - сред тях \"Процъфтяваща Армения\", \"Република\", \"Просветена Армения\", \"Социалдемократическа партия\", \"Арменски национален конгрес\" и други.\" Партията на Саркисян, обратно, е сама и не владее обстановката, смята той. В момента премиерът на Армения се избира от парламента, където мнозинство има Републиканската партия (58 от 105 депутати). \"Граждански договор\" твърди, че не му достигат само 13 депутати. За утвърждаване на министър-председател е нужно просто мнозинство (53 от 105 гласа), а Пашинян твърди, че разполага с 40, а нужната подкрепа може да дойде от Републиканската партия и националистите от \"Дашнакцутюн\" (чието име се превежда като Арменска революционна федерация и която има 7 места в парламента). Депутат от \"Дашнакцутюн\", която е част от управляващата коалиция, междувременно обяви, че ще се присъедини към движението на Пашинян. На консултация с другите парламентарни сили при президента Армен Саркисян обаче Републиканската партия каза, че ще издигне собствен кандидат-премиер, макар да не е решила кой ще бъде той. Според говорител на партията обаче е \"изключено\" нейни депутати да подкрепят Пашинян.", "date": "2018.04.25", "title": "Хиляди излязоха на протест в Армения с искане за \"премиер от народа\" (видео)"}
{"url": "https://www.dnevnik.bg/bulgaria/2018/04/25/3169093_zadurjanite_slujiteli_na_avtomobilna_administraciia_sa/", "text": "Десетимата служители на изпълнителна агенция \"Автомобилна администрация\",  задържани вчера в Благоевград , са получавали подкупи по 300 евро. Те са осъществявали функции по контрол на дейността на транспортни дружества, съобщи на брифинг зам. административният ръководител на специализираната прокуратура Даниела Начева, цитирана от агенция \"Фокус\". Те са задържани за 72 часа. Инспекторите са работили в екипи от по двама души за около месец, след което са били прегрупирани на ротационен принцип. Те формулирали дребни нарушения, за да може да се наложи минимална санкция. Целта е била да се поиска подкуп, за да не бъдат глобени фирмите. В някои случи инспекторите собственоръчно са извършвали подправка на товарителници. От една страна, са отчитали активна дейност по контрол на тези фирми, а, от друга – сериозните нарушения, които тези фирми са допускали, са били прикривани. \"Съответната компенсация за това са били съответните подкупи, получавани от инспекторите. Тези подкупи са били поставени в пликове, размерът е бил около 300 евро\", обясни Начева. Ръководителят на специализираната прокуратура Иван Гешев обяви, че колегите му не искат благодарност, а подкрепа от гражданите с ясното съзнание, че те трябва да им дадат нещо, което държавата отдавна им дължи. \"Имаме и законодателна възможност вече да я даде. Съзнаваме, че този, който ни е работодател, се нарича българското общество. Те ни плащат заплатите и са в правото си да изискват и очакват от нас резултати. Ние сме длъжни да им ги дадем. Не се притесняваме да даваме обяснения, защото нямаме притеснения. Продължаваме да считаме, че корупцията е някаква по-нискоразрядна престъпна дейност. Последните две години имаме добро взаимодействие с ГДБОП, работим като добре смазана машина. Сигурен съм, че ще подобрим още повече работата си\", каза Иван Гешев.", "date": "2018.04.25", "title": "Задържаните служители на \"Автомобилна администрация\" са вземали по 300 евро подкуп (обновена)"}
{"url": "https://www.dnevnik.bg/bulgaria/2018/04/25/3169063_nenchev_e_okonchatelno_opravdan_po_deloto_za/", "text": "Върховният касационен съд (ВКС) оправда бившия министър на отбраната Николай Ненчев по делото срещу него, по което той е обвинен, че е сключил неизгоден договор за изработка на армейските униформи, съобщиха от съда. С решението, взето от съдебен състав с председател Павлина Панова и докладчик Елена Авдева и Галина Тонева, се оставя в сила решението на Военноапелативния съд, който също обяви Ненчев за невинен. Пред върховните магистрати представителят на прокуратурата не е протестирала оправдаването. По делото подсъдими беше и шефът на Дирекция \"Инвестиции в отбраната\" Венислав Цанов, който също е оправдан. Обвинението беше внесено в съда през декември 2016 г. А Ненчев бе привлечен към наказателна отговорност заради престъпление по служба, като според прокуратурата той е принудил Цанов да не подпише договор с фирма \"Лортън\" ЕООД, която спечелила конкурса за изработка на армейски униформи, след като предложила най-ниска цена. Мотивите на бившия министър били свързани с поето обещание от самия него пред ръководството и работниците на втория класиран участник в конкурса – \"Интендантско обслужване\" ЕАД. Цанов изпълнил поръчението на Ненчев, като не обявил в срок класирането и кой е спечелил поръчката, и не сключил договор с \"Лортън\" ЕООД. Според прокуратурата Цанов изпълнил нареждането, за да запази службата си. Според съда по казуса не са налице настъпили значителни вредни последици. Държавното обвинение е приело, че на военното министерство са причинени вреди в размер на 259 773,78 лв., платени на \"Интендантско обслужване\" ЕАД, изразяващи се в разликата в ценовите предложения на \"Лортън\" и Интендантско обслужване. Според върховните съдии е факт, че \"Лортън\" ЕООД са предложили оферта с най-ниска цена, но е и безспорно установено, че са се отказали от участие в процедурата. Разликата в цените не може да бъде приета като нанесена вреда на военното министерство от възложителя, тъй като определянето на \"Интендантски обслужване\" ЕАД за изпълнител по обществената поръчка е станало при спазване на нормите на ЗОП (отм.). Съдът приема за неоснователни твърденията на прокуратурата за наличието на извършено престъпление и от подсъдимия Ненчев в качеството му на длъжностно лице – министър на отбраната, който съзнателно да е допуснал подчинено нему лице да извърши престъпление. \"Престъплението по чл. 285 от НК е реализирано, когато длъжностното лице съзнателно допусне подчинено нему лице да извърши престъпление, свързано с неговата служба или работа. От наличната доказателствена съвкупност по делото не е установено подсъдимият Цанов да е осъществил състава на повдигнатото му обвинение за престъпление по служба, следователно по отношение на подсъдимия Ненчев липсва престъпление по чл. 285 от НК, тъй като подчиненото нему лице не е реализирало признаците на инкриминираното престъпление\", пишат от съда в съобщението за решението.", "date": "2018.04.25", "title": "Ненчев е окончателно оправдан по делото за униформите на армията"}
{"url": "https://www.dnevnik.bg/evropa/2018/04/25/3169113_evrokomisiiata_predlaga_ulesnen_dostup_i_obmen_na/", "text": "Европейската комисия предложи днес пакет от мерки за подобряване на достъпа до данни в Европейския съюз, предаде пресслужбата на институцията. Днешните предложения се основават на  Общия регламент за защита на данните , който ще започне да се прилага от 25 май 2018 г. Те ще осигурят: 1. По-добър достъп до данните от обществения сектор и възможност за тяхното повторно използване 2. Споделяне на научни данни през 2018 г. 3. Обмен на данни от частния сектор между предприятията и между предприятията и държавните органи 4. Осигуряване на данни за здравното обслужване на гражданите при засилено европейско сътрудничество в областта Здравно обслужване  Планът цели да постави гражданите в центъра на здравните системи чрез: - осигуряване на достъпа им до техните здравни данни и въвеждането на възможност за трансграничното им споделяне; - използване на големи масиви от данни, позволяващи по-персонализирано поставяне на диагнози и лечение, както и по-добро предвиждане на епидемии; - насърчаване на подходящи цифрови инструменти, които трябва да позволяват на публичните органи да използват по-добре здравните данни за научни изследвания и реформи на системите на здравеопазване. Днешното предложение обхваща също оперативната съвместимост на електронните здравни досиета, както и механизъм за доброволна координация на обмена на данни, включително на  геномни данни , във връзка с профилактиката и изследванията на заболявания. По-добър достъп  Преразгледаното законодателство за информацията в обществения сектор обхваща данните, съхранявани от публичните предприятия в секторите на транспорта и комуналните услуги. С новите правила се ограничават изключенията, които позволяват на публичните органи да събират такси за повторното използване на техните данни, надхвърлящи пределните разходи за разпространение на данните. Те също така улесняват повторната употреба на свободно достъпните данни от публично финансирани научни изследвания и задължават държавите членки да разработят политики за свободен достъп. И накрая, новите правила изискват, когато е приложимо, да се внедряват технически решения, осигуряващи достъп до данни в реално време, например интерфейси за приложно програмиране (API). Грижа за пациента Еврокомисарят по цифровата икономика и цифровото общество Мария Габриел каза, че \"днешното съобщение е част от амбициозен план - стратегията за цифровия единен пазар, чиято цел е да ни осигури възможно най-добрата позиция, за да подкрепяме нашите предприятия, да осъществяваме научноизследователска дейност на най-високо равнище и да защитаваме гражданите на ЕС\". \"Както гражданите, така и бизнесът ще имат достъп до по-добри продукти и услуги, тъй като все повече и повече данни ще бъдат на разположение за иновации, основани на данни\", допълни тя. Комисарят по здравеопазването и безопасността на храните Витянис Андрюкайтис заяви, че предложенията използват пълния потенциал на цифровите технологии за подобряване на здравеопазването и медицинските изследвания. \"Това ще доведе до по-лесен достъп до здравни данни, а оттук до по-добра профилактика и грижа за пациента, бърза реакция при опасност от пандемия и по-ефикасно лечение\", допълни той.", "date": "2018.04.25", "title": "Еврокомисията предлага улеснен достъп и обмен на здравни данни"}
{"url": "https://www.dnevnik.bg/politika/2018/04/25/3169130_gerb_niama_da_predpriemat_nishto_sreshtu_volen_siderov/", "text": "Съветът на управляващата коалиция ще се събере в близките дни, за да обсъди посещението на лидера на \"Атака\" Волен Сидеров и заместник-председателя на Народното събрание Явор Нотев в окупирания от Русия Крим. Това съобщи председателят на парламентарната група на ГЕРБ Цветан Цветанов. Той добави, че ще бъдат обсъждани още законодателни инициативи и управленската програма. От думите на Цветанов се разбра, че ГЕРБ няма да предприемат никакви действия срещу коалиционния си партньор. Сидеров и негови депутати посетиха Крим и  похвалиха Русия за грижите  които полага за полуострова. \"Не го приемаме за нормално. Разграничаваме се от позицията на Волен Сидеров, той не е изразител на външната политика на правителството\", каза още Цветанов и допълни, че въпросът е бил поставен във вторник пред депутати от \"Обединени патриоти\". \"Казах им, че това което се случи последните няколко дни не е здравословно за държавата, не е добре за управлението. Те отговориха, че това е било лично посещение, имали са срещи с българската общност в Крим\", уточни Цветанов. \"Ние имаме коалиционно споразумение и управленска програма, която е съгласувана и одобрена. Подобни детайли в споразумението и програмата няма, но мога да кажа, че коалиционното споразумение и управленската програма имат много ясни сигнали и послания, че евроатлантическата ориентация на страната е без алтернатива, както и членството в ЕС\", каза още Цветанов и допълни, че все още не се е видял лично със Сидеров. В отговор на въпрос на \"Дневник\" председателят на парламентарната група на ГЕРБ заяви, че не вижда опасност от действията на коалиционния партньор, които да застрашават управляващото мнозинство. Темата за Сидеров е била поставена и на заседание на групата на ГЕРБ в парламента и там е взето решение да се отговаря, че посещението му в Крим е лично и не представлява позицията на държавата. Цветанов и президентът имали политически различия, не лични противоречия \"С президента Румен Радев имаме принципни политически различия, но не и междуличностни противоречия. Ще защитавам принципната си политическа позиция, която кореспондира с ЕНП и демократичната общност на България\", каза Цветанов на въпрос дали \"принципните различия\" ще продължат да ескалират между него и държавния глава. Цветанов каза още, че може да има нормален диалог с президента, стига да има единомислие.", "date": "2018.04.25", "title": "ГЕРБ няма да предприемат нищо срещу Волен Сидеров за посещението му в Крим"}
{"url": "https://www.dnevnik.bg/sport/2018/04/25/3169136_federaciiata_po_shtangi_zapochna_kampaniia_za_speshno/", "text": "Българската федерация по вдигане на тежести (БФВТ) започна  кампания за събиране на средства  за плащане на глобата към международната федерация (IWF). Българската организация трябва да плати  250 хил. долара до средата на юни , защото в противен случай ще бъде извадена от международните състезания. Глобата беше наложена заради скандала от 2015 г., когато  целият национален отбор беше хванат с допинг.  Наскоро председателят на БФВТ Неделчо Колев поиска помощ от министерството на спорта, но министърът  Красен Кралев заяви, че много трудно ще се намери правна форма това да стане . \"Ние приканваме всички настоящи и бивши европейски, световни и олимпийски шампиони и медалисти, техните треньори и ръководители на клубове, техните семейства и приятели, всички граждани на страната да помогнат на българските щанги в този критичен за тях момент\", се казва в обръщението на българската федерация. От организацията посочват, че щангите са донесли на България 37 медала от олимпийски игри (12 златни, 17 сребърни и 8 бронзови) и 224 медала от световни първенства за мъже и жени (79 златни, 82 сребърни и 63 бронзови). \"Видно е, че нашето семейство е голямо, че много български младежи и девойки са дали във времето най-хубавите дни от живота си за прослава на родината. И са успели. В този момент е необходимо всички ние, свързани по някакъв начин с вдигането на тежести, да помогнем в границите на своите възможности за излизане от ситуацията, в която се намира федерацията\", продължават от федерацията. \"В своята вече повече от 70-годишна история БФВТ никога не е принадлежала някому - ръководители, деятели, състезатели и треньори, поколение след поколение, идват и си отиват. Помощта, за която се обръщаме към вас, е именно за федерацията и хората, работещи на попрището на вдигането на тежести в страната - като състезатели, треньори, деятели, радетели и всички съпричастни с тях\", добавят от БФВТ. Ръководството на федерацията пише, че  в сайта си  ще посочва размерите на всички персонални финансови преводи.", "date": "2018.04.25", "title": "Федерацията по щанги започна кампания за спешно събиране на пари за глобата"}
{"url": "https://www.dnevnik.bg/evropa/2018/04/25/3169120_datski_izobretatel_poluchi_dojivoten_zatvor_za/", "text": "Датски съд осъди изобретателя и предприемач Петер Мадсен на доживотен затвор заради убийството на шведската журналистка Ким Вал, чието тяло бе намерено на части след пътуване на борда на най-голямата в света частна подводница, предадоха \"Ройтерс\" и Би Би Си. Съд в Копенхаген призна 47-годишния Мадсен за виновен за предумишлено убийство и сексуално посегателство, както и че е разчленил трупа ѝ (той призна, че е направил последното и е изхвърлил частите зад борда, но присъдата за това деяние би била само шест месеца). Съдът отхвърли идеята, че смъртта ѝ може да е инцидент. Доживотен затвор беше и присъдата, искана от прокуратурата, и в Дания рядко се дава за убийството на един-единствен човек, пише \"Гардиън\". \"Единственото, което искам да кажа, е, че много, много съжалявам за случилото се,\" каза Мадсен пред съда. Полицията задържа Мадсен на 11 август, след като той изплува на повърхността без Вал  и обяви, че подводницата му е потънала . Първоначално той потвърди, че 30-годишната Вал е била с него на борда на \"Наутилус\", защото работела по материал за него, но настояваше, че я оставил близо до Копенхаген. По-късно промени версията си и каза, че е починала при инцидент, а той я \"погребал\" в морето. Датската полиция обаче заключи, че подводницата е нарочно потопена от Мадсен, а той осакатил тялото, за да се увери, че газовете, отделяни при разлагането на трупа, ще попречат на подуване, което би могло да го извади на повърхността. Към торса бил закачен и метален предмет, който да улесни потъването. Кръвта, намерена на подводницата, също е на Вал. По-късно осакатеното ѝ тяло  бе намерено в датски води , а след това се появиха ръце, крака и глава,  които също се оказаха нейни .", "date": "2018.04.25", "title": "Датски изобретател получи доживотен затвор за убийството на шведска журналистка"}
{"url": "https://www.dnevnik.bg/sviat/2018/04/25/3169108_do_4_mlrd_evro_za_tri_godini_shte_sa_investiciite_v/", "text": "Европейската комисия увеличава на 1.5 млрд. евро инвестициите си в програми за т.нар. изкуствен интелект за 2018-2020 г. и очаква така да бъде постигнато допълнително финансиране от 2.5 млрд. евро чрез съществуващите публично-частни партньорства. То ще преминава през Програмата за научни изследвания и иновации \"Хоризонт 2020\". Това е едно от трите направления в опита да се постигне европейски подход в областта на изкуствения интелект (ИИ). Другите са  , които ще предизвика подобен технологичнен скок, както и Европа да го посрещне с  . Мерките, тясно свързани с ресора на еврокомисаря по цифрово общество и цифрова икономика Мария Габриел, бяха представени в Брюксел от заместник-председателя по въпросите на цифровия единен пазар Андрус Ансип. Към двамата на днешната пресконференция по повод инициативите за цифровата икономика участваха и комисарят за науката Карлос Моедас и за вътрешният пазар и индустрията Елжбета Бенковска. Една от целите е  , а не да търсят реализация извън ЕС и в частност в Силициевата долина в САЩ.  за подкрепа на инвестициите на дружествата и стартиращите предприятия ще бъдат привлечени от Европейския фонд за стратегически инвестиции и Европейската инвестиционна банка. За целта вероятно ще се появи специална инвестиционна платформа на фонда. Комисията също така ще продължи усилията си по изграждане на благоприятна инвестиционна среда. Неотдавна комисията и фондът дадоха началото на  VentureEU  за подпомагане на иновативни компании с общо 2.1 млрд. евро. Предлага се също  , както и мерки за   (обществени услуги и околна среда, научноизследователски и здравни данни), защото това е \"суровината\" за повечето технологии на ИИ. Андрус Ансип заяви днес: \"ИИ преобразява нашия свят също както парната машина или електричеството в миналото. Той представя нови предизвикателства, с които Европа следва да се справи, за да може ИИ да бъде успешен и да работи в полза на всички. До края на 2020 г. ще са необходими инвестиции от най-малко 20 милиарда евро. Комисията ще даде своя принос, днес ние ще предоставим стимули на научните изследователи при разработването на следващо поколение технологии и приложения на ИИ, а също и на дружествата при тяхното внедряване и използване.\" Комисията ще подпомага и разработването на  , която ще осигури достъп до съответните ресурси от ИИ в ЕС за всички потребители. Какво предстои за комисията - от 25 април започва работата на комисията и държавите членки по изготвянето на координиран план за ИИ до края на годината; - до края на 2018 г. ще представи насоки за етиката във връзка с разработването на изкуствен интелект въз основа на Хартата на основните права на Европейския съюз, като се вземат предвид принципи като прозрачност и защита на данните, както и въз основа на работата на  Европейската група по етика в науката и новите технологии ; - ще обедини всички заинтересовани страни в рамките на  Европейски алианс за ИИ ; - към средата на 2019 г. ще издаде насоки за тълкуването на  Директивата относно отговорността за вреди от стоки  в светлината на технологичните промени, за да се гарантира правната яснота за потребителите и производителите в случай на дефектни продукти; - ще подкрепя партньорствата между бизнеса и образователните институции, за да бъдат привлечени и да останат в Европа повече талантливи специалисти в областта на ИИ; - ще създаде с финансовата подкрепа на  Европейския социален фонд  специални схеми за обучение на професионалните профили; - ще подпомага цифровите умения, компетентностите в областта на науките, технологиите, инженерството и математиката (НТИМ), както и предприемачеството и творчеството; - за следващата многогодишна финансова рамка на ЕС (2021 - 2027 г.) ще бъде предложено включването на засилена подкрепа за придобиването на специализирани умения в областта на цифровите технологии, включително експертни познания в областта на ИИ.", "date": "2018.04.25", "title": "Поне 4 млрд. евро за три години ще са инвестициите в изкуствен интелект, обяви еврокомисията"}
{"url": "https://www.dnevnik.bg/sport/2018/04/25/3169161_karanga_shte_igrae_sreshtu_levski_vupreki_lichna/", "text": "Голмайсторът на ЦСКА Фернандо Каранга ще играе в решителния мач с \"Левски\", въпреки че преминава през лична трагедия, обявиха от клуба в сайта си. Тази нощ е починала майката на бразилския футболист. \"Един от най-сърцатите ни футболисти загуби свой много близък човек. Тази нощ майката на Фернандо Каранга е починала. Ние - ръководството, треньорският щаб и служителите на клуба, изказваме своите съболезнования за загубата на Фернандо и изразяваме пълната си подкрепа за този изключителен футболист\", заявиха от клуба. \"Фернандо, ние сме едно семейство. Всички скърбим с теб\", допълват червените в сайта си. ЦСКА  излиза срещу \"Левски\" в реванш от полуфиналите за Купата на България  в 18.30 часа на \"Васил Левски\". Червените разчитат много на Каранга в търсене на обрат след  загубата с 0:2 в първата среща .", "date": "2018.04.25", "title": "Каранга ще играе срещу \"Левски\" въпреки лична трагедия"}
{"url": "https://www.dnevnik.bg/sviat/2018/04/25/3169147_ispanskata_policiia_otkri_blizo_9_tona_kokain_ot/", "text": "Испанският вътрешен министър Хуан Игнасио Сойдо съобщи, че полицията е заловила близо 9 тона кокаин, скрит в пратка с банани от Колумбия, европейски рекорд за наркотици, намерени в корабен контейнер, предадоха \"Асошиейтед прес\" и \"Франс прес\", цитирани от БТА. Министър Сойдо каза, че са арестувани шестима души - четирима в Испания и двама във френския град Лион, след като полицията и митническите власти са заловили 8.74 тона кокаин, укрит на борда на товарен кораб, който миналата неделя акостирал в южното испанско пристанище Алхесирас. Пазарната стойност на открития кокаин би надхвърлила 3 млрд. евро, пише испанският \"Диарио де Кадис\". Задържани са двама френски граждани и служител на испанската гражданска гвардия. Наркотикът бил разпределен в над хиляда щайги с банани, а някои пакети били надписани с етикети \"Айфони\", се вижда на снимки, разпространени от вътрешното министерство. Дейността на износителя на бананите от Колумбия и на фирмата вносител в Испания беше поставена под наблюдение от националната полиция и митническите органи, благодарение на което била открита подозрителната пратка. С общо 101 млн. тона обработени товари през 2017 г. Алхесирас е най-голямото испанско товарно пристанище и главен вход за кокаина в Европа. През януари властите заловиха там 6 тона кокаин,изпратен от картела Меделин в Колумбия, също скрит в контейнер с банани. Предишният рекорд за пратка, заловена в Европа, беше от 1999 г., когато испанските власти откриха 7.6 тона кокаин на кораб в открито море след специална операция.", "date": "2018.04.25", "title": "Испанската полиция откри близо 9 тона кокаин от Колумбия в пратка с банани"}
{"url": "https://www.dnevnik.bg/evropa/2018/04/25/3169166_edi_rama_nastoia_es_da_ne_obrushta_grub_na_albaniia/", "text": "Лишаването на Албания от перспективата един ден да стане държава - членка на Европейския съюз, може да доведе до радикализиране на балканската страна и да застраши регионалната стабилност, заяви албанският премиер Еди Рама, цитиран от \"Ройтерс\". Рама, който е в Берлин, за да лобира за започване на преговори за присъединяване към ЕС, разкритикува европейските политици, които разпалват антимюсюлмански чувства, и ги обяви за \"инвеститори в радикализирането\". Преди среща с канцлера Ангела Меркел той предупреди, че Русия също е решена да радикализира албанските мюсюлмани, и призова ЕС да не оставя пространство, което да запълнят други държави. Миналата седмица председателят на Европейската комисия Жан-Клод  Юнкер заяви, че блокът  трябва да приеме нови членове от Западните Балкани, за да избегне риска от нова война в региона. Държавите членки обаче са по-предпазливи. \"Погледнато статистически, Албания е страна с мюсюлманско мнозинство, но аз бих казал, че основната религия в Албания е Европа\", каза Рама пред \"Ройтерс\". Затварянето на европейската перспектива за Албания ще остави празнина, която Русия е готова да използва, заяви премиерът, като предупреди, че предполагаемата намеса на Москва в изборите в Черна гора през 2016 г. може да се повтори навсякъде на Балканите. По думите му Албания няма друга алтернатива, освен да преследва европейска интеграция. По-рано този месец Европейската комисия  препоръча на страните членки да одобрят започването  на преговори за членство с Албания, като Брюксел отбелязва, че страната е постигнала напредък в подготовката си, но още много предстои да бъде свършено. Албания официално подаде молба за членство през 2009 г. и получи статут на кандидат през 2014 г.", "date": "2018.04.25", "title": "Еди Рама настоя ЕС да не обръща гръб на Албания"}
{"url": "https://www.dnevnik.bg/sport/2018/04/25/3169167_novak_djokovich_otpadna_oshte_na_starta_v_barselona/", "text": "Бившият №1 в света Новак Джокович допусна изненадваща загуба от Мартин Клижан още в първия кръг на турнира в Барселона. Сръбският тенисист отстъпи пред словака в трисетова битка 2:6, 6:1, 3:6 след 1.41 часа. След поражението Джокович има баланс от пет победи и пет загуби от началото на годината. През 2018 г. носителят на 12 трофея от Големия шлем нито веднъж не е  прескачал фазата на осминафиналите . За пръв път в кариерата си Джокович губи от Клижан, срещу когото имаше четири победи. Досега обаче те никога не се бяха изправяли един срещу друг на клей. В третия кръг на турнира от сериите АТП 500 словакът ще се изправи срещу представителя на домакините Фелисиано Лопес. Испанският ветеран победи Душан Лайович. \"Беше много труден мач, знам, че Ноле се завръща след контузия и е гладен за успехи. Със сигурност той ще бъде много силен след няколко седмици, но сега просто не игра перфектен тенис. Все пак победа си е победа и аз съм много щастлив\", каза Клижан след мача. Словакът обясни, че сега е бил идеалният момент да срещне бившия №1 в света. Джокович завърши двубоя със 79% вкаран първия сервис и спечели 71% от точките, които бяха разиграни, но това не му позволи да вземе и мача. Въпреки петте аса, които реализира, сърбинът допусна много сериозни грешки, а кондицията му не беше на нужното ниво. От другата страна на мрежата Клижан се представи много добре и игра вдъхновено. Единствено във втория сет Джокович беше на познатото си ниво, когато пречупи Клижан само за 27 минути. В останалата част от мача преимуществото беше на страната на словака. Отпадането на Джокович е поредната изненада на турнира в Барселона. Преди това Кей Нишикори напусна след контузия, отказвайки се след само един сет игра срещу Гийермо Гарсия-Лопес. Хьон Чун пък дори не излезе на корта. Досега и трите отпадания са в горната част на схемата, където водач е 10-кратният шампион в каталунската столица  Рафаел Надал . Поставеният под №2 в тунира Григор Димитров се класира убедително за третия кръг след  победа над Жил Симон .", "date": "2018.04.25", "title": "Новак Джокович отпадна още на старта в Барселона"}
{"url": "https://www.dnevnik.bg/sviat/2018/04/25/3169192_erdogan_shte_agitira_za_izborite_v_evropeiski_grad/", "text": "Турският президент Реджеп Тайип Ердоган обяви, че очаква да проведе митинг в европейски град другия месец, предаде в. \"Хюриет дейли нюз\". Пред членове на своята управляваща Партия на справедливостта и развитието (ПСР) той не посочи за коя страна става дума. Събитието трябва да е част от кампанията за предсрочните президентски и парламентарни избори,  които той обяви миналата седмица . \"С Божията помощ ще проведем първата си среща в спортна зала в европейска държава. Подготовката приключи\", продължи той. В събота Анадолската агенция цитира Ердоган с думите, че той ще се обърне към \"между 10 и 11 хил. турски избиратели\" в неназован град. Въпросът с предизборната агитация на турски политици в европейски градове е деликатен от миналата година. Тогава  напрежението  между Турция и Холандия ескалира ( и продължава досега ) заради отказа турски министри да бъдат допуснати на срещи с избиратели в месеца преди референдума за преход към президентска република. Миналата седмица австрийският канцлер Себастиан Курц каза, че Виена няма да позволи на Ердоган да \"опитва да използва\" турските общности в Европа, но  Ердоган предупреди , че мерките на Австрия \"ще се обърнат срещу нея\". Германският първи дипломат Хайко Маас пък обяви на среща на външните министри от Г-7, че позицията му е недвусмислена и че \"в тримесечен период преди изборите в чужда държава не може да има кампанийни събития (на нейни политици) в Германия\". В страната живеят около 3 млн. души от турски произход, голяма част от тях - турски граждани.", "date": "2018.04.25", "title": "Ердоган ще агитира за изборите в \"европейски град\" през май"}
{"url": "https://www.dnevnik.bg/politika/2018/04/25/3169193_prezidentut_obvini_gerb_che_vodi_voina_s_bulgarskata/", "text": "Четири дни след като през медиите зам.-председателят на ГЕРБ Цветан Цветанов обърна внимание на президента Румен Радев, че двамата не са влезли в политиката, за да водят махленски дебат, държавният глава отвърна, че има режисирана кампания и политици, които водят война с българската държавност. Нападките между двамата започнаха след заседанието на Консултативния съвет за национална сигурност миналата седмица, след което пред журналисти  Цветанов обяви, че президентът е направил изводи за излизане от ЕС и НАТО . След това държавният глава обясни, че  зам.-председателят на ГЕРБ трудно осмисля какво чете . \"За мен това съвсем не е махленски дебат. Това е режисирана кампания и тя не е първата. Има политици, които водят война с българската държавност. Вие виждате какви лъжи се тиражират в медиите. В стремежа си да дискредитират президентската институция тези хора залагат на карта европейската принадлежност на България, и то в разгара на европейското председателство\", обяви Радев днес, без да цитира имена. Според него в страната има политици, които се опитват да приватизират европейската идея за лични и политически цели. \"Колко струват техните евроатлантически клетви, след като деградират армията и заблуждават съюзниците? Какви европейци са тези политици, след като допуснаха корупцията, бедността и несправедливостта да се превърнат във визитка на страната, а България да бъде изхвърлена от европейската карта, що се касае до свободата на медиите\", попита Радев. Той спомена доклада на Държавния департамент на САЩ и обяви, че \"нашата корупция\" се вижда и зад океана. \"Как очакваме да бъдем приети в Шенген и еврозоната, когато властта насажда убеждението, че тук няма консенсус относно нашата европейска принадлежност. Колкото повече се кълнат в евроатлантизма, толкова повече ни отдалечават от Европа\", каза още Радев, цитиран от пресслужбата си. Попитан дали при него са идвали министри от кабинета, за да обсъждат сфери, в които има съмнения за корупция, каквато бе заръката на Бойко Борисов, държавният глава отговори: \"Щом премиерът счита, че някой друг трябва да контролира министрите му, той трябва да инициира съответните промени в конституцията.\"", "date": "2018.04.25", "title": "Президентът обвини ГЕРБ, че води война с българската държавност"}
{"url": "https://www.dnevnik.bg/bulgaria/2018/04/25/3169194_sudut_othvurli_iskaneto_na_stolichnata_obshtina_za/", "text": "Върховният административен съд не уважи искането на адвокатите на Столичния общински съвет и не прекрати делото за повишаването на цената на билета за градски транспорт в София с 60%. В началото на 2017 г.  административният съд отмени наредбата , с която беше въведено поскъпването, но решението му беше обжалвано от общинския съвет. На 5 април тази година след дълга дискусия общинските съветници  приеха нова наредба за градския транспорт, като отмениха старата , която е обект на съдебното дело във ВАС. По тази причина адвокатите на общината поискаха от съда да прекрати делото. Съдът обаче отхвърли искането с мотив, че разглежда законосъобразността на решението на първата инстанция - административния съд. Окончателното решение ще бъде взето на закрито заседание, като препоръчителния срок е един месец. По време на заседанието се разбра, че и новата наредба е обжалвана пред административния съд. Според адвокатите на оспорващите повишението на цената с приемането на нов документ общинският съвет е злоупотребил с право. Според тях има опасност съветниците да приемат нова наредба всеки път, когато съдът е на път да отмени действащата.", "date": "2018.04.25", "title": "Съдът отхвърли искането на Столичната община за спиране на делото за цената на билета"}
{"url": "https://www.dnevnik.bg/kultura/2018/04/25/3169174_producentut_dimitur_gochev_niamam_vruzka_s/", "text": "Димитър Гочев, собственик на продуцентската компания \"Камера\" ООД, работила по някои от най-известните български филми и сериали, изпрати отворено писмо по  случая с неизплатените хонорари на световноизвестния сценарист Жан-Клод Кариер.  В него продуцентът пише, че за него е било \"изключително тъжно\" да научи, че Кариер и съсценаристът му Георги Балабанов все още не са получили възнагражденията си за филма \"Досието Петров\" - но неизпълненият ангажимент е на фирмата на колегата му Димитър Митовски \"Камера ентъртейнмънт\". Кариер, носител на два оскара и едно от големите имена на френското кино, изпрати  отворено писмо към българското министерство на културата.  В него 86-годишният киноветеран, работил по филми като \"Дневна красавица\", \"Дискретният чар на буржоазията\" и други класики, разказа, че се опитва от 2013 г. да вземе хонорара си за \"Досието Петров\", продукцията на \"Камера\" ООД. По думите му заради влошеното здравословно състояние на Гочев и запорираните сметки на продуцентската компания съдружникът на Гочев Димитър Митовски обещал да изплати парите, след като прехвърли правата за филма на необременената си компания \"Камера ентъртейнмънт\". Там трябвало да пристигне и последният транш публично финансиране за филма. Но след като това станало през май 2017 г., Димитър Митовски изчезнал. Вчера, 24 април, представител на Митовски заяви пред \"Дневник\", че отговорността за случая е Димитър Гочев, а неговата \"Камера ентъртейнмънт\" има документ от българския Национален филмов център за липса на задължения по \"Досието Петров\". Днес обаче Гочев, който все още е фактически съдружник с него в \"Камера\", казва обратното. Гочев: С огромно съжаление прочетох писмото на Жан-Клод Кариер \"С огромно съжаление прочетох писмото на Жан-Клод Кариер относно филма на Георги Балабанов \"Досието Петров\" - европейска копродукция между България, Германия и Франция. Той беше финансиран от българския НФЦ, германския фонд MDM и френските фондове CICLIC и BEAUMARCHAIS\", пише Гочев. \"Изключително много уважавам творческия талант и личността на г-н Кариер и на Георги Балабанов - съсценарист и режисьор на филма. Затова от първия ден на работата по \"Досието Петров\" изпитвах и продължавам да изпитвам истинска гордост от работата с двамата.\" В писмото си Гочев потвърждава казаното от Кариер, че е преминал през \"труден период\" по време на продукцията, което е наложило да прехвърли управлението и дружеските си дялове на Митовски и \"Камера ентъртейнмънт\". \"Видно и от  писмото  на уважавания от мен г-н Кариер, тогавашният ми партньор се е ангажирал да изчисти финансовите взаимоотношения с двамата посредством последната вноска от финансирането на филма от \"Евроимаж\", пише продуцентът. \"Макар да нямам нищо общо с \"Камера ентъртейнмънт\" ЕООД и да не съм получил никакво плащане от последния транш от \"Евроимаж\", истински се надявам казусът да бъде разрешен и Жан-Клод Кариер и Георги Балабанов да получат дължимите суми\", добавя Гочев, който в момента работи през компанията \"Ди Индъстри\", спечелила обществената поръчка за клиповете на българското европредседателство. И подчертава, че юридически няма нищо общо с този ангажимент, което може да бъде удостоверено с документи от финансиращите организации. Чрез свой говорител вчера Димитър Митовски обеща да разпространи аналогични документи, но за \"Камера ентъртейнмънт\". Към края на работното време нямаше становище от фирмата. Пореден случай Това е пореден случай, в който участници в продукциите на Гочев и Митовски търсят неизплатените си възнаграждения през медиите. За тежкото състояние на \"Камера\" се разбра в периода 2014-2015 г., когато първа проговори публично  актрисата от сериалите \"Революция Z\" и \"Фамилията\" Искра Донова . През август 2016 г. имаше  аналогичен случай  със заплащането на екипа на \"Под прикритие\", което преминаваше през \"Камера ентъртейнтмънт\". От Франция, където вчера \"Дневник\" успя да го намери, Жан-Клод Кариер описа случилото се като \"схема\", а двамата български продуценти сравни с мошеници. Той заяви, че никога повече не би работил в българска продукция, но ще търси справедливост по съдебен път, както и със средствата на публичността. От министерството на културата все още няма реакция по случая.", "date": "2018.04.25", "title": "Продуцентът Димитър Гочев: Нямам връзка с неизпълнения ангажимент към Жан-Клод Кариер"}
{"url": "https://www.dnevnik.bg/ot_vas/novini_ot_vas/2018/04/25/3169123_plochki_kum_evropa/", "text": "Колко вида плочки има според вас на най-туристическото място в София? Аз преброих над 20 (без да броим липсващите). Такава шарена тротоарна палитра едва ли има \"на пъпа\" на някоя европейска столица. Сигурен съм, че туристите си снимат плочките за спомен, а някой предприемчив от тях може да измисли цяла игра от типа \"София - тротоарно лего\" или \"София - домино с плочки\". На снимката: Зад паметника на Цар Освободител", "date": "2018.04.25", "title": "Плочки към Европа"}
{"url": "https://www.dnevnik.bg/video/novinite_na_bnt/2018/04/25/3169204_video_drugite_novini/", "text": "Мартин Скорсезе с награда \"Принцесата на Астурия\" за изкуство", "date": "2018.04.25", "title": "Видео: Другите новини"}
{"url": "https://www.dnevnik.bg/evropa/2018/04/25/3169255_evrokomisiiata_predlaga_novi_pravila_sreshtu_firmite/", "text": "Европейската комисия предложи днес нови правила за улесняване на компаниите, желаещи да се преместят в друга страна от ЕС, като в същото време да бъдат блокирани злоумишлени премествания, мотивирани от данъчни или социални съображения, предаде \"Франс прес\", цитирана от БТА. Предложеното законодателство, което трябва да бъде одобрено от страните членки и евродепутатите, има за цел да се хармонизират процедурите за компаниите, желаещи да се установят в друга страна членка. То трябва да премахне прекомерните административни пречки и различията между отделните национални правила за продажба и прехвърляне на централи, които днес обезсърчават компаниите да търсят нови възможности в общия пазар, посочва комисията. Текстът би позволил да се премахне съществуващото в някои страни задължение да се ликвидира предприятие, ако ръководството иска да създаде структура в друга страна от ЕС. Освен това всички страни членки ще трябва да позволяват регистрирането на нова компания \"изцяло онлайн\" - възможност, която според комисията съществува само в 17 страни членки. В случай на преместване на централа и при трансгранично подразделение новите правила ще дават на страната членка, откъдето се премества предприятието, правото да спре проекта, ако е злоумишлен. Създават се критерии, за да може да се блокира проект, целящ да се заобиколят данъчните закони, да се нарушат правата на работещите или да се поставят в опасност интересите на кредиторите или миноритарните акционери. \"Искаме да бъдем сигурни, че се възпрепятства създаването на компании фантоми, опитващи се единствено да плащат по-малко данъци\", отбеляза представител на комисията. В случай на създаване на трансгранично подразделение ръководството на компанията ще бъде длъжно да информира служителите си за бъдещите им права. \"Ако няма съгласие и ако правата на участие в приемащата страна са по-малки, отколкото в изпращащата, ще трябва да поддържа същото ниво на участие като това преди разделянето.\" Британските компании, заинтересовани от преместване на централата им в ЕС заради Брекзит (насрочен за края на март 2019 година - бел. ред.), биха могли да се възползват от новото законодателство, ако то бъде прието навреме от страните членки и от Европейския парламент, посочи високопоставен представител на Европейската комисия.", "date": "2018.04.25", "title": "Еврокомисията предлага нови правила срещу фирмите фантоми"}
{"url": "https://www.dnevnik.bg/biznes/2018/04/25/3169226_raboteshtite_v_energiiniia_regulator_niama_da_sa/", "text": "Работещите в администрацията на Комисията за енергийно и водно регулиране (КЕВР) вече няма да са държавни служители, което според управляващите ще позволи да бъдат увеличени възнагражденията им. Това реши парламентът, който прие на второ четене текстове от промените в Закона за енергетиката, предаде БТА. Дейността на администрацията в КЕВР се осъществява от лица, работещи по трудово правоотношение. Трудовите правоотношения на служителите на комисията се уреждат съгласно разпоредбите на Кодекса на труда, записаха депутатите. Основните месечни възнаграждения на служителите на комисията ще се определят от председателя по вътрешни правила в рамките на бюджета на институцията за съответната година. Служителите на комисията ще могат да получават допълнителни възнаграждения за постигнати резултати. Защо ни беше да намалим нивото на работещите в КЕВР и от държавни служители да ги направим служители по трудови правоотношения, попита Рамадан Аталай (ДПС). Той призова да се запази нивото на независимост на КЕВР. Да останат държавни служители, опазени от закона и от всяка политическа намеса, ако има, поиска депутатът. Делян Добрев (ГЕРБ) отговори, че това е предложение на самия регулатор. Ако не го подкрепим, тези служители ще останат с максимални заплати от 2000 лева като държавни служители, а средната издръжка на работещ в енергетиката е 3500 - 3600 лева, коментира той. Възнагражденията в енергетиката са по-високи, дайте възможност в регулатора да бъдат назначени качествени хора, призова Добрев. Ние им даваме същата защита като за държавните служители, без да са такива, добави той. Депутатите влязоха в спор дали КЕВР да се произнася при сделки за продажба на дялове от енергийни предприятия. Темата излезе на дневен ред след като малкото частно дружество \"Инерком\" се оказа купувач на българския бизнес на ЧЕЗ, който има 3 млн. потребители в Западна България. След дебати, продължили и извън редовното работно време на парламента, гласуването на второ четене на промените беше отложено за утре.  Вносител на спорния текст е  групата \"Обединени патриоти\" , но между първото и второто четене той отпадна по предложение на ДПС. Според движението предложението е противоконституционно. Когато има взаимоотношения между два частни субекта, държавата не може да се намесва и още повече със задна дата, посочи той. Според Аталай ГЕРБ се заблудили за тези текстове в еуфорията около обявяването на продажбата на ЧЕЗ.  Делян Добрев посочи, че този текст не засяга сделката за ЧЕЗ, защото тя вече е сключена, а важи оттук нататък.", "date": "2018.04.25", "title": "Работещите в енергийния регулатор няма да са държавни служители"}
{"url": "https://www.dnevnik.bg/sport/2018/04/25/3169225_negodnicite_zapochnaha_delo_sreshtu_voleibolnata/", "text": "Сдружението \"Фенове ЗА българския волейбол\" заведе ново дело срещу Българската федерация по волейбол (БФВ). Запалянковците, познати като \"Негодниците\", обявиха, че насочват вниманието си към текстове в правилник на федерацията, свързани с трансферите на малолетните и непълнолетните спортисти. \"След  множеството спечелени дела срещу БФВ  през изминалата седмица започна една от най-смислените съдебни битки на BgVolleyFans. Пет семейства се обърнаха към нас с молба да помогнем на децата им\", се казва в информацията. Сдружението определя за \"безумна\" наредбата, според която при липса на споразумение с дадения клуб родители трябва да плащат между 4000 и 24 000 лева, ако детето им иска да смени клуба, в който тренира. \"Една отлична схема за рекет, залагаща на готовността на всеки родител да направи всичко в името на детето си. Схема, официално позволена и утвърдена от Българска федерация по волейбол.\" \"В започнатото съдебно дело настояваме съдът да отмени текстовете от приетия правилник на БФВ, тъй като противоречат на конституцията и на действащите закони в държавата. Правилата, регламентиращи условията за смяна на спортния клуб от малолетни и непълнолетни, са приети при тотално незачитане на основни човешки права и лишават децата от всякаква възможност свободно да избират своята съдба\", твърдят от сдружението. Според тях правилникът е приет в нарушение на Закона за физическото възпитание и спорта, а министърът на спорта \"по никакъв начин през годините не се е поинтересувал от съдбата на децата и не е положил никакви усилия, за да осигури нормални условия за тяхното развитие\". \"В резултат на тези правила децата се превръщат в заложници на своите клубове, не могат да бъдат картотекирани години наред и са лишени от възможността да се състезават и да практикуват любимия си спорт, а родителите стават безмълвни свидетели на убийството на детските мечти\", казват от организацията. В годините темата често е била повдигана заради казуси със спиране на състезателните права на млади волейболисти след прекратяване на отношенията им с клубове. Самите клубове обаче искат правата им да са защитени, за да се ограничи възможността години наред те да инвестират в развитието на даден състезател, който след това лесно да премине в друг отбор.", "date": "2018.04.25", "title": "\"Негодниците\" започнаха дело срещу волейболната федерация заради \"децата заложници\""}
{"url": "https://www.dnevnik.bg/bulgaria/2018/04/25/3169260_obshtinskite_suvetnici_shte_izberat_posocheniia_ot/", "text": "На утрешното си заседание Столичният общински съвет ще избере за временно изпълняващ длъжността кмет на \"Младост\" Владимир Клисуров, който сега заема поста на зам.-кмет на районната община. Решението е взето днес от председателите на групите в съвета. . Клисуров е избран да заеме поста от арестуваната Десислава Иванчева в заявлението й за отпуск. По думите на председателя на общинския съвет Елен Герджиков, цитирани от \"Фокус\", Иванчева е \"забравила\" да издаде молба за назначаването му на поста, което налага \"общинският съвет да влезе в ролята си и да запълни този пропуск\". По-рано днес  Клисуров и другият зам.-кмет - Румен Русев, изпратиха декларация до медиите  и Елен Герджиков, в която посочват, че има юридически спор за легитимността на заявлението на Иванчева за отпуск. Същевременно според двамата Русев е бил по-добре подготвен за поста. По тази причина двамата са взели решение да посочат Русев като подходящ да заеме поста на изпълняващ длъжността кмет на района. Владимир Клисуров е бивш журналист във в. \"Телеграф\". След като Десислава Иванчева беше избрана за кмет на района, тя го назначи за началник на отдела за връзки с обществеността на районната община. Той стана зам.-кмет, след като същият пост беше освободен от Никола Вапцаров. Иванчева беше задържана на 17 април, заедно със заместника си Биляна Петрова и сочения от разследващите като посредник за получаване на подкуп бивш кмет на столичния квартал - Петко Дюлгеров. В момента тримата са в ареста, след като първата съдебна инстанция им наложи най-тежката мярка за неотклонение. Утре по-горният съд ще реши дали да си остави за постоянно в ареста. Междувременно днес прокуратурата \"прецизира\" обвиненията на тримата задържани. Уточнени са три дати, на които Иванчева се е срещала с Дюлгеров, обясни пред медиите на излизане от Националното следствие Димитър Марковски, представляващ Иванчева, информира БТА. Димитър Марковски каза, че в разговорите с Иванчева тя му е споделила, че въобще не е присъствала на посочените места на съответните дати. И допълни, че те искат записите от видеокамерите в посочените от обвинението заведения, за да се проверят твърденията на бизнесмена Александър Ваклин за тези срещи. Това до момента не е проверено от прокуратурата.  Иванчева е казала, че срещите ѝ с Дюлгеров са били служебни, заради уточнения, свързани с работата му като бивш кмет на района. По думите на Марковски освен твърденията на Ваклин за тези срещи няма други доказателства за тях. Прокуратурата е записала в новите обвинения, че първоначално Иванчева, чрез посредници, е поискала сумата от 250 хил. евро, след това е поискала 500 хил. евро, а накрая са открити 70 хил. евро в колата, която е управлявала при задържането ѝ, обясни Марковски. Адвокатът каза, че съдържанието на доказателствата дотук нямат нищо общо с обвинението на прокуратурата, че Иванчева чрез посредника Дюлгеров е отправяла определени искания за парични суми, за да прави или не прави нещо по служба. Допълни, че не са му показани нови доказателства по случая и че не е виждал материали от използвани СРС-та. Адвокат Мариана Тодорова, която защитава Дюлгеров, потвърди, че обвиненията са прецизирани и са уточнени датите кой кога с кого се е срещнал. Тя допълни, че Дюлгеров не се е отказал все още от самопризнанията , дадени при задържането му. Нови доказателства не са предоставени и по неговото обвинение. Тодорова обяви, че ще възрази пред съда за новото обвинение, защото не е спазен срокът за повдигане на ново обвинение, който е три дни (утре втората съдебна инстанция ще решава дали да остави тримата обвинени в ареста). Тодорова повтори, че разследващите са обещали на Дюлгеров при задържането му, че ако съдейства за разкриване на престъплението няма да бъде задържан.", "date": "2018.04.25", "title": "Общинските съветници ще изберат посочения от Десислава Иванчева за кмет на \"Младост\""}
{"url": "https://www.dnevnik.bg/detski_dnevnik/2018/04/25/3169267_spored_povecheto_bulgari_profesionalnoto_obuchenie/", "text": "Общо 61% от българите смятат, че професионалното образование и обучение осигурява по-добра и доходоносна работа. Близо 70% от обучаващите се в професионални гимназии в България са били наясно с възможностите, които предлага този вид обучение, преди да го запишат. Това е с 10% повече от средното за държавите - членки в Европейския съюз, сочат данни на Европейския център за развитие на професионалното образование и обучение (CEDEFOP). Те бяха изнесени вчера по време на конференцията \"Професионалното образование и обучение - предпочитан избор\", която се организира от министерството на образованието, съобщиха от пресцентъра му. На откриването на форума зам.-министърът на образованието Деница Сачева каза, че до десет години част от професиите ще изчезнат и ще бъдат заменени с други, които в момента не съществуват. \"Голямото предизвикателство пред образователните системи е да създават гъвкаво и адаптивно на времето образование, което да дава нови умения\", каза тя. По думите й времето, в което човек е можел да работи по 20-25 години на едно място, е отминало. \"Бъдещите поколения ще трябва да добиват нови компетентности, защото вероятно ще трябва по-често да се преквалифицират. Затова ролята на професионалното образование не е само да дава възможности за учениците, но и за завършилите\", допълни тя. Според нея професионалното образование трябва да е предпочитан и търсен избор. Зам.-началникът на отдел \"Професионално образование и обучение, дуално обучение и обучение на възрастни\" към Директората по заетост, социална политика и свързване на ЕК Жоао Сантош каза, че 80% от хората с професионална квалификация намират и започват работа до шест месеца. \"Никой не трябва да разчита на квалификация, която е получил в миналото. Живеем във време, в което това се учи цял живот\", заяви Сантош и призова за по-голяма информираност в страните членки за възможностите, които дава професионалното обучение.", "date": "2018.04.25", "title": "Според повечето българи професионалното обучение осигурява доходоносна работа"}
{"url": "https://www.dnevnik.bg/biznes/2018/04/25/3169270_peevski_prodava_50_ot_vestnikarskiia_si_biznes_na_nju/", "text": "Дружеството на депутата от ДПС Делян Пеевски \"Интръст\" ЕАД, продава половината от бизнеса си с печатни медии на компанията \"Ню Имидж България\". Това се казва в съобщение от името на двете компании, публикувано от агенция \"Фокус\". Продавачът и купувачът са подписали предварителен договор, с който \"Ню имидж\" получава 50% от капитала на \"Телеграф Медиа\" ЕООД - дружеството издател на вестниците \"Телеграф\", \"Монитор\", \"Политика\" и \"Меридиан мач\", и акционер в регионалната медия \"Издателска къща Борба\" АД. \"Интръст\" е едноличен собственик на \"Телеграф Медиа\". \"Приключването на сделката ще се извърши след произнасяне на Комисията за защита на конкуренцията. Печатните издания, предмет на сделката, са сред водещите в страната, като всекидневникът \"Телеграф\" е изданието с най-висок тираж и продаваемост на българския вестникарски пазар. \"Ню Имидж България\" ЕАД създава специално за целта на сделката ново дъщерно дружество, което да придобие дяловото участие\", се казва в съобщението. За \"Ню Имидж България\" ЕАД в него се казва, че е част от американската компания \"Nu Image Inc.\", чиято дейност е производство на филми, и собственик на филмовото студио \"Ню Бояна филм\". Посредством сделката страните желаят да развият дейността на печатните медии, като ще работят съвместно за създаване на високи журналистически стандарти и утвърждаването на медийния плурализъм\", продължава съобщението.", "date": "2018.04.25", "title": "Пеевски продава 50% от вестникарския си бизнес на \"Ню имидж\""}
{"url": "https://www.dnevnik.bg/photos/2018/04/25/3168374_fotogaleriia_kim_i_mun_shte_hapnat_obedinena_koreia_na/", "text": "Десерт от манго, на който е изобразена обединена Корея, ще бъде сервиран на срещата между Пхенян и Сеул този петък. Лидери на двете държави ще се срещнат за пръв път от десетилетие. Мун Дже-ин и Ким Чен-ун ще се видят в \"общата зона за сигурност\" в демилитаризираната зона. Предвиденият десерт вече предизвика гневната реакция на Япония, тъй като на него са изобразени и острови, за собствеността върху които тя спори с Южна Корея.", "date": "2018.04.25", "title": "Фотогалерия: Ким и Мун ще хапнат \"обединена Корея\" на срещата в петък"}
{"url": "https://www.dnevnik.bg/bulgaria/2018/04/25/3169325_bulgarski_shofyor_e_arestuvan_vuv_franciia_zaradi/", "text": "Български шофьор е задържан във Франция с обвинение за трафик на мигранти, съобщава БиТиВи. В момента Валентин Янчовски е в ареста във Франция, след като в товарния му камион полицията е открила четирима мигранти. Сигналът за случая идва от врачанската транспортна фирма, за която мъжът работи. Янчовски натоварил стока от Лион за Белгия, като на 20 април бил задържан – в камиона полицаите намерили семейство с две малки деца. На 30 километра от границата с Белгия Валентин спира за почивка. Следващите четири часа джипиесът показва, че камионът не се движи. Връзка с шофьора няма и от фирмата-превозвач изпращат негов колега от Белгия да провери какво става. \"Той ни каза, че има две полицейски коли при камиона, който търсим, вижда, че Валентин Янчовски е задържан и е с белезници\", разказа собственикът на фирмата Емил Цветков пред телевизията. Едва на следващия ден позволяват на Валентин да се обади на шефа и семейството си. Разказва им какво се е случило и че в ремаркето са открити мъж и жена с две малки деца. По думите на собственика на фирмата, при спиране на бензиностанция е бил правен полицейски контрол, като мигрантите започнали да бият по стените на ремаркето. Валентин работи като международен шофьор във фирмата от десет години. \"Аз си обяснявам, че някъде на товарния адрес в Лион или някъде, където шофьорът е правил пауза, това е организирано и са натоварили тия мигранти вътре. Имали сме в Сърбия, това е много често явление, в Хърватска, в Италия, когато правят шофьорите почивка, те режат брезенти, режат пломбажни въжета, качват се в камионите\", разказва Емил Цветков. От консулството на България в Париж заявяват пред телевизията, че работят по случая и тече разследване.", "date": "2018.04.25", "title": "Български шофьор е арестуван във Франция заради превоз на мигранти"}
{"url": "https://www.dnevnik.bg/citat_na_deniia/2018/04/25/3169319_citat_na_denia_niama_planeta_b/", "text": "Това каза френският президент Еманюел Макрон в обръщение пред двете камари на американския Конгрес. В посланието, приключило с 3-минутни аплодисменти, Макрон отправи призив за отхвърляне на национализма и изолационизма, за запазване на ядрената сделка с Иран и придържане към Парижкото споразумение за климата. Последните два въпроса не се ползват с разбирането на Тръмп, който иска преразглеждане на споразумението и  който изтегли САЩ  от климатичното  споразумение . Въпреки различните си позиции по много въпроси Тръмп и Макрон показват сърдечни отношения по време на визитата на френския лидер в САЩ. \"Планета Б\" по думите на Макрон е сценарий, възможен, ако Земята продължи да се затопля. Затова \"трябва да работим заедно, за  да направим планетата си  велика отново и да създадем нови работни места и нови възможности, докато запазим Земята си,\" каза президентът. Той още изрази увереност, че САЩ отново ще станат част от споразумението. За национализма и изолационизма Макрон каза, че те \"може да са изкушаващи\" като \"временен отговор\", но те \"само ще възпламенят страховете на гражданите\". Макрон отправи непряка критика към Тръмп и с думите, че \"търговската война не е правилният отговор\" и ще \"унищожи работни места и повиши цените\". Според него споровете трябва да се решават през Световната търговска организация. Президентът има предвид напрежението между САЩ и Китай заради  плана за налагане  на наказателни мита на китайски стоки  за десетки милиарди  долари от страна на Вашингтон.", "date": "2018.04.25", "title": "Цитат на деня: Няма планета Б"}
{"url": "https://www.dnevnik.bg/sport/2018/04/25/3169320_levski_e_na_final_za_kupata_na_bulgriia_sled_novo_22_s/", "text": "След тригодишно прекъсване \"Левски\" отново достигна до финала за Купата на България. Сините завършиха 2:2 в реванша с ЦСКА и преодоляха полуфиналите с общ резултат 4:2. В битката за трофея тимът на Делио Роси ще се изправи срещу  \"Славия\", който отстрани \"Ботев\" в другия полуфинал. Само седмица след като  завършиха 2:2 в двубой от Първа лига , \"Левски\" и ЦСКА изиграха още един атрактивен мач с четири гола. Сините играха с човек по-малко още от 28-ата минута, когато Хали Тиам контузи Фернандо Каранга с грубо влизане с двата крака. Въпреки това тимът на Делио Роси показа много по-добра игра в по-голямата част от срещата и единствено заради грубите грешки на Божидар Митрев ЦСКА не загуби реванша. Двубоят не мина и без поредното спорно съдийско решение в българския футбол. При резултат 1:1 ЦСКА отбеляза гол, който обаче беше отменен заради изключително спорна засада. Противно на очакванията, \"Левски\" започна доста агресивно мача. Сините бяха близо до откриване на резултата още в първата минута. Иван Горанов беше изведен по левия фланг и центрира. Стойчо Атанасов се хвърли на шпагат, за да пресече топката. Тя се насочи към вратата, но за негов късмет се отби в страничния стълб и излезе в корнер. \"Левски\" обаче продължи да пресира здраво, а ЦСКА не промени играта си въпреки ранния предупредителен знак. В шестата минута символичните домакини закономерно откриха резултата. Габриел Обертан беше изпуснат отдясно, след което нахлу към наказателното поле и пусна хитър пас към Роман Прохазка, който върна топката назад. Рубен Пинто не успя да изчисти добре и я изпрати право на крака на Жорди Гомес, който със страхотен удар с левия крак даде аванс на своя отбор. В първия четвърт на двубоя играчите на ЦСКА нито веднъж не организираха смислена атака в половината на \"Левски\". Въпреки това червените стигнаха до чудесна възможност да изравнят резултата в 16-ата минута. Атанасов проби отдясно и центрира. Енрике Рафаел свали с глава към Фернандо Каранга. Бразилецът овладя добре на границата на вратарското поле, но след това отправи слаб удар, с който не затрудни рано падналия на земята Божидар Митрев. С това положение се изчерпа всичко, което тимът на Стамен Белчев успя да създаде през първото полувреме. \"Левски\" продължи да бъде по-агресивен и да атакува много по-опасно. Паулиньо носеше големи главоболия на играчите в червено. При една ситуация той проби отляво и центрира остро във вратарското поле, но нито един негов съотборник не стигна до топката. Минута по-късно бразилецът се озова на голова позиция, но стреля доста неточно. В 26-ата минута ЦСКА допусна поредната си грешка при изнасянето на топката. Хали Тиам отне топката и пусна хубав извеждащ пас към Серджиу Буш. Румънецът премина като на парад през отбраната на бившия си отбор, но след това стреля от много малък ъгъл и Витаутас Черниаускас спаси без проблем. Две минути по-късно сините останаха с човек по-малко на терена. Тиам направи изключително грубо влизане с двата крака срещу Фернандо Каранга и напълно заслужено получи директен червен картон от главния съдия Николай Йорданов. ЦСКА също се оказа губещ в тази ситуация, тъй като дясното коляно на бразилския нападател се усука лошо. Голмайсторът на червените получи медицинска помощ и опита да продължи, но малко по-късно беше заменен от Хеан Бланко. С човек повече ЦСКА започна да владее по-продължително топката, но без да затрудни по какъвто и да било начин Митрев. \"Левски\" дори можеше да увеличи аванса си в добавеното време на първата част, но Атанасов се намеси решително при подаване на Обертан към Паулиньо. На почивката Стамен Белчев направи още една смяна, като пусна Едвин Джеси вместо Рубен Пинто. Това се оказа успешен ход, тъй като холандското крило доста раздвижи нападението на червените. Първият голям шанс за гол обаче отново се откри пред \"Левски\". В 52-ата минута Джеферсон допусна груба грешка след силно изритана топка от Божидар Митрев. Това позволи на Обертан да се озове очи в очи с Черниаускас. Бившият футболист на \"Манчестър юнайтед\" обаче стреля покрай вратата. Само пет минути по-късно резултатът беше изравнен. Енрике Рафаел проби през центъра, размени двойно подаване със Станислав Манолев, след което с малко късмет успя да се измъкне зад защитата на \"Левски\". Митрев стигна пръв до топката, но след това я изпусна и Бланко я изпрати в мрежата от малък ъгъл. В 61-ата минута ЦСКА стигна до второ попадение. То обаче беше отменено заради изключително спорна засада на Енрике Рафаел, който засече с глава центриране на Манолев. Четири минути по-късно \"Левски\" отново поведе. Паулиньо показа техника между няколко играчи на ЦСКА, след което пусна страхотен извеждащ пас към Буш. Румънецът се измъкна зад защитата и изпрати топката покрай Черниаускас - 2:1. Третото попадение на Буш в двата мача за купата с ЦСКА уби устрема на бившия му отбор. Червените все пак стигнаха до почетно равенство, след като Митрев допусна още една груба грешка в 81-ата минута. Вратаря на \"Левски\" изпусна топката след центриране отляво и Роланд Алберг вкара на празна врата.", "date": "2018.04.25", "title": "\"Левски\" е на финал за Купата на Бългрия след ново 2:2 с ЦСКА"}
{"url": "https://www.dnevnik.bg/morski/2018/04/25/3169328_krai_irakli_se_stroiat_bungala_i_apartamenti/", "text": "В района на местността Иракли до момента са построени 17 бунгала, 6 апартамента и 2 къщи за гости. Цялата територия до плажа е оградена, защото е частен имот. Единствено на тесния общински път, който отвежда до плажната ивица, не е поставена бариера. Това съобщава държавното радио. Преди 10 години беше приет Законът за устройство на Черноморското крайбрежие, който със закъснение наложи регулации, след като цялата крайбрежна зона вече беше раздадена на инвеститори, концесионери и наематели. Фамилия Иванови – Добрин, Лариса и синът им Иван – са собствениците на 600 дка изкупени частни земи в местността Иракли. Фирмата на Добрин Иванов \"Емона 2000\" строи бунгала в района на Кладери, както се води местността, позната на всички като Иракли. Съпругата му е наемател на плажната ивица, а неговият син Иван чрез фирмата \"Дарс инвест\" е изготвил проект за изграждането на къмпинг вдясно от река Вая, където всяко лято се събират любителите на природата, за да къмпингуват, без да плащат такси и наеми. 11 нови бунгала по протежение на плажната ивица се строят в момента на Иракли, съобщиха работници. Според собственика на имота Добрин Иванов всичко е законно. За новия сезон частните собственици са поставили ограда и цялата територия, в която се намира и единственият ресторант в района, е недостъпна. Багери изравняват терена на големия частен паркинг, който има контролно-пропускателен пункт с охрана, съобщава медиата. Опитът за разходка по крайбрежната зона приключва бързо, защото охранителите, както и представители на фирмата собственик на територията обясняват, че не може да се навлиза в частен имот. Иракли, Карадере и Корал, са трите плажни ивици, които със законодателни промени бяха обявени за екоплажове със забрана да бъдат отдаване под наем или на концесия и на тях да се извършва стопанска дейност, припомня радиото.", "date": "2018.04.25", "title": "Край Иракли се строят бунгала и апартаменти"}
{"url": "https://www.dnevnik.bg/photos/2018/04/25/3168917_fotogaleriia_svetovnite_snimki_na_denia_-_25_april/", "text": "Момент от парада \"Анзак\" в Сидни, Австралия. На този ден Австралия и Нова Зеландия отдават почит на загиналите във войните", "date": "2018.04.25", "title": "Фотогалерия: Световните снимки на деня - 25 април 2018 г."}
{"url": "https://www.dnevnik.bg/sviat/2018/04/25/3169340_trus_ot_46_po_rihter_e_registriran_krai_vrancha/", "text": "Земетресение с магнитуд 4,6 по скалата на Рихтер е регистрирано в централната част на Румъния в района на Вранча, показва справка на интернет страницата наЕвропейския средиземноморски сеизмологичен център (EMSC). Земетресението е регистрирано в 20:15 часа местно време (съвпада с българското) на дълбочина от 150 км. Епицентърът е на 135 км. северно от Букурещ и на 55 км. югоизточно от град Сфънту Георге. Няма данни за жертви и разрушения.", "date": "2018.04.25", "title": "Трус от 4.6 по Рихтер е регистриран край Вранча"}
{"url": "https://www.dnevnik.bg/sport/2018/04/25/3169339_viktoriia_tomova_vze_set_na_kuznecova_no_otpadna_sled/", "text": "Виктория Томова изигра страхотен мач срещу двукратната шампионка в Големия шлем Светлана Кузнецова, но отпадна във втория кръг на турнира на червени кортове в Истанбул. Първата ракета на България отстъпи с 5:7, 6:4, 1:6 след зрелищна битка, която продължи 2.31 часа и премина през 17 пробива. Томова, която  започна участието си от квалификациите , беше напълно равностойна на именитата си съперничка. Почти всички геймове в мача бяха много оспорвани и драматични. Големият опит на Кузнецова обаче й помогна да надделее в ключовите моменти от третия сет. Здравата битка започна от първото разиграване. Двете си размениха по два пробива в първите осем гейма, след които резултатът бе равен - 4:4. Томова поведе с 5:4, а в следващия гейм стигна до два поредни сетбол. Българката обаче не се възползва, след което загуби подаването си за трети път. При 6:5 Кузнецова не пропусна възможността да сервира за спечелване на сета. Пропуснатите шансове не се отразиха негативно на Томова. 23-годишната българка, която заема 165-ото място в световната ранглиста, спаси ранна точка за пробив, след което записа страхотна серия от четири поредни гейма в своя полза. Поставената под №2 в Истанбул Кузнецова успя да върне единия пробив и да намали до 2:4. Последва серия от четири поредни пробива, която осигури на Томова спечелването на втория сет. Двете продължиха да имат проблеми с началния удар и в решаващата трета част. Кузнецова стартира с пробив, но Томова веднага го върна. Бившата шампионка от \"Ролан Гарос\" и US Open обаче спечели следващите пет гейма и сложи точка на спора. В четвъртфиналите 32-годишната рускиня, която е №28 в света, ще се изправи срещу победителката от мача между украинката Катерина Бондаренко и словенката Полона Херцог. Toмова напуска турнира в Истанбул с три победи, 47 точки за световната ранглсита и 3400 долара от наградния фонд. В понеделник българката ще се завърне в топ 150, като може да стигне до 141-ата позиция. За Томова това беше второ участие в основна схема на турнир от календара на Женската тенис асоциация (WTA) през 2018 г. Първото беше в Australian Open, когато българката  влезе в основната схема като \"щастлива губеща \", след което  дебютира в Големия шлем със загуба от Никол Гибс.", "date": "2018.04.25", "title": "Виктория Томова взе сет на Кузнецова, но отпадна след 150-минутна битка"}
{"url": "https://www.dnevnik.bg/sport/2018/04/25/3169341_stamen_belchev_obiavi_che_poema_pulna_otgovornost_za/", "text": "Старши треньорът на ЦСКА Стамен Белчев определи настоящия сезон като неуспешен и обяви, че поема пълна отговорност за резултатите. Неговият отбор започна 2018 г. с амбиции за дубъл, но ще го завършат без трофей. След като изостанаха драстично от \"Лудогорец\" в първенството, днес  червените отпаднаха от \"Левски\" за Купата на България. \"Разбира се, че когато не спечелиш нищо, сезонът е неуспешен, за което съжалявам и поемам отговорността. Очакванията бяха много големи, футболистите бяха готови, но за съжаление не се получи\", каза Белчев пред \"Диема спорт\" след двубоя с \"Левски\". \"Моето ще го реши ръководството на клуба. Аз поемам пълна отговорност. Това е най-нормалното нещо, когато няма резултати. Аз така съм и възпитан\", допълни старши треньорът на ЦСКА. Той заяви, че до този момент не са водени разговори за бъдещето му. Според него ЦСКА се е представил разочароващо в днешния мач. \"Не успяхме да покажем футбола, който ни носеше успехи до този момент. Дори когато \"Левски\" остана с десет души, не съумяхме да задържим по-трайно топката и да търсим слабите места. Не направихме кой знае колко креативни неща, въпреки че повече от един час бяхме с човек повече.\" Белчев посочи липсата на постоянство като най-големия проблем на отбора. По думите му тимът има много резерви както в играта в защита, така и в нападение. \"От мача (с \"Лудогорец\") в Разград играта падна. Не е това, което беше. Не че дотогава играхме кой знае какво, но за мен е необяснимо по този начин да играем\", завърши треньорът на ЦСКА.", "date": "2018.04.25", "title": "Стамен Белчев: Поемам пълна отговорност за неуспешния сезон"}
{"url": "https://www.dnevnik.bg/sviat/2018/04/25/3169338_kak_da_zaobikolish_vetoto_na_rusiia_v_oon_-_zapadut_se/", "text": "Западни държави искат да сложат край на продължаващата месеци наред парализа на Съвета за сигурност заради конфронтацията с Русия за войната в Сирия и обмислят да заобиколят руското вето, като се позоват на резолюция на ООН от 1950 г. Днес тя е известна като \"Обединени в името на мира\" и е изиграла ключова роля за военната операция под егидата на световната организация, с която Южна Корея е защитена от нахлуването на армиите на комунистическия Север. С нея се позволява въпрос, по който 15-те страни в Съвета за сигурност не успеят да се договорят, да бъде прехвърлен със съгласието на 9 от тях към Общото събрание на световната организация. Там с гласовете на две трети от страните членки може да се вземе решение и никоя от сегашните пет страни, постоянни членове на Съвета за сигурност, не може да използва ветотото си. Защо се стига до резолюцията Резолюция  377 A (V)  от 3 ноември 1950 г. е приета в момент, когато Йосиф Сталин изтегля представителя си от Съвета за сигурност с цел да получи съгласие за добавянето на маоистки Китай към постоянните членове на съвета. Заради натиска Москва блокира взимането на решения за конфликта на Корейския полуостров. В член 27, параграф 3 на Хартата на ООН се определя, че за приемане на резолюции от Съвета за сигурност е нужно съгласието на поне 9 страни от съвета, включително на постянните членове. Но през 1950г. мнозинството държави в съвета смятат, че отсъствието на една от тях не бива да пречи на останалите да си свършат работата. Тази позиция е потвърдена по-късно и от Международния съд в Хага (International Court of Justice или ICJ). Държавният секретар Дийн Ачесън убеждава Общото събрание, че трябва да изиска да поеме отговорността за международния мир и сигурност, която му се възлага с Член 14 от Хартата. Така се стига до резолюция 377 A (V). Кое е най-важното Най-важната в този документ е Секция А, определяща, че когато Съветът за сигурност - поради липсата на единодушие на постоянните му членове - не успее да спази основната си отговорност за поддържане на световния мир и сигурност, с това трябва да се заеме Общото събрание. Следват описания на процедурата как става това - ако събранието не заседава, се свиква извънредна сесия (както вече се е случвало 10 пъти) по искане на Съвета за сигурност или на мнозинството от членовете му. Тази сесия трябва да бъде свикана с цел да бъдат отправени съответните препоръки \"за колективни мерки..., включително употребата на въоръжена сила, ако се наложи\". Става дума само за \"препоръки\", а не за цялостно заместване на Съвета за сигурност. С резолюцията са създадени Комисия за наблюдение на мира (тя съществува до 1960г.) и Комисия за колективните мерки (тя съществува само две години). И двете структури нямат значителна роля през 50-те години. Подобни извънредни сесии са свиквани както с несъгласието на Великобритания и Франция (първата през 1956г. заради войната за Суецкия канал), така и на СССР (през същата година, но заради смазването на унгарското въстание от Червената армия). Единственото изключение досега, когато Общото събрание препоръчва употребата на военна сила е  резолюция 498 (V)  от 1 февруари 1951г. С нея за пръв път страна е обявена за агресор (Китай заради военната помощ за Ким Ир Сен) и всички страни членки са призовани \"да продължат да оказват всякакво съдействие на действията на ООН в Корея\". По това време войната в Корея вече бушува след атаката на Севера на 25 юни 1950г. Заради химическите атаки в Сирия Конкретният конфликт, около който се появява идеята за възраждане на 377 A (V), е употребата на химически оръжия в Сирия. Досега Москва 11 пъти е блокирала с вето каквито и да е действия срещу Сирия със санкция на Съвета за ситгурност на ООН. Един от най-ярките примери е отказът на Русия в края на ноември 2017г. да удължи мандата на механизма на ООН, с който се определяше кой е отговорен за химически атаки в сирийската война. Според лондонския \"Гардиън\" идеята за прибягване до документ на ООН от преди почти 70 години е била повдигната преди дни на годишна среща в Швеция на представители на страните членки на Съвета за сигурност. Обсъждането ѝ продължава и тази седмица, твърди изданието. Швеция посредничи в дипломатическа инициатива за създаване на нов механизъм за разследване на химическите удари в Сирия. Екип специалисти на Организацията за забрана на химическите оръжия посети Дума - дамаското предградие, от което има свидетелства, че е извършена последната такава атака. Но те могат само да потвърдят дали и какво вещество е използвано, но не и кой го е направил. Такъв разследващ механизъм теоретично би могло да бъде създаден с решение на Общото събрание на ООН. Генералният секретар на ООН Антониу Гутериш предложи да се създаде специална комисия за Сирия по модела, използван за разследване на масови убийства в Шри Ланка, но Русия лесно може да го отхвърли с мотива, че подобен орган се появява само по искане на ръководителя на световната организация.", "date": "2018.04.25", "title": "Как да заобиколиш ветото на Русия в ООН - Западът се сети за резолюция от 1950 г."}
{"url": "https://www.dnevnik.bg/sport/2018/04/25/3169368_v_levski_zaiaviha_che_niama_da_burzat_s_otvarianeto_na/", "text": "Левски\" няма да бърза да отваря никакво шампанско, заяви изпълнителният директор Красимир Иванов. Сините се доближиха на победа от първи трофей от девет години насам, след като  отстраниха ЦСКА в полуфиналите за Купата на България . Във финала отборът, воден от Делио Роси, ще срещне \"Славия\". \"Не виждам да има фаворит. Нямаме самочувствие да излизаме с някакви нереалистични очаквания. Отборът и треньора са наясно, че трябва да си свършат работата, за да се случат нещата\", каза Иванов след равенството 2:2 в реванша с ЦСКА\". \"За нас този мач е победа на привържениците преди всичко. Днес те бяха две-трети от публиката. Спокоен съм, че мачът мина по образцов начин и без инциденти. Даже не успях да се зарадвам, защото имахме страшно големи притеснения да няма повторен инцидент, който да лепне черно петно върху българския футбол\", допълни той. \"Нямаме право да се отпускаме. Но за нас това е голяма победа, за да се махне черното име от привържениците на футбола - не само на нашия отбор, а на всички\", каза още изпълнителният директор на \"Левски\". Според него отборът е показал характер и дух и се е вдигнал в трудните моменти. \"Никога не сме имали други амбиции, освен да печелим трофеи. Със селекцията, която направихме, и с привличането на нов треньорски екип, имахме изцяло нов отбор в този шампионат. Амбициозни цели винаги сме имали.\" \"Очаквам син стадион на 9 май. Ние на късмет няма да разчитаме. Който си е свършил работата и се е подготвил за мача, той ще спечели\", заяви Иванов на въпрос за очакванията му за финала със \"Славия\". Собственикът на \"Левски\" Спас Русев също призова за спокойствие. \"Дайте сега да не летим\", каза той, но допълни: \"Емоциите са за феновете - за тези хора, които девет години са чакали и които днес показаха, че са много цивилизована публика. Победата е посветена на тях. Благодаря им за подкрепата.\" Русев допълни, че във всеки мач очаква победа. На въпрос за нелепо изпусната титла в мача със \"Славия\" през 2013 г., собственикът на \"Левски\" заяви: \"Не знам какво се е случило тогава. Не съм бил там, не искам и да знам. Ако отборът вземе купата след девет години, това ще е голямо постижение.\"", "date": "2018.04.25", "title": "В \"Левски\" заявиха, че няма да бързат да отварят на шампанското"}
{"url": "https://www.dnevnik.bg/photos/2018/04/25/3169343_fotogaleriia_emociite_v_derbito_koeto_dobliji_levski/", "text": "След тригодишно прекъсване \"Левски\" отново достигна до финала за Купата на България.   и преодоляха полуфиналите с общ резултат 4:2.", "date": "2018.04.25", "title": "Фотогалерия: Емоциите в дербито, което доближи \"Левски\" до първи трофей от 2009 г."}
{"url": "https://www.dnevnik.bg/sport/2018/04/25/3169199_venger_obiavi_che_reshenieto_za_otteglianeto_mu_ne_e/", "text": "Мениджърът на \"Арсенал\" Арсен Венгер намекна, че е бил принуден да напусне поста си. През миналата седмица 68-годишният французин обяви, че се  разделя с \"артилеристите\" след почти 22 години начело на отбора . \"Времето на обявяване на раздялата ми с клуба не е мое решение. Това мога да кажа, а за всичко останало вече си казах мнението\", заяви Венгер. По думите му ситуацията по никакъв начин не се отразява на работата му и той продължава да готви отбора си за полуфинала срещу \"Атлетико\" (Мадрид) в Лига Европа. Мачът в четвъртък ще бъде последният домакински за Венгер в европейските турнири. \"Продължавам да работя, както съм го правил винаги. Подходът ми не се е променил и съм изцяло концентриран\", добави мениджърът на \"артилеристите\". Той планира да си вземе кратка почивка, но предпочита да остане във футбола и да продължи да работи някъде другаде. Засега французинът не мисли за пенсия. \"Може да ме съжалявате, но едва когато спра да работя. Засега се чувствам добре и мисля да продължа да го правя. Животът е интересен затова, защото винаги те поставя в различни ситуации\", завърши Венгер. Той получи добри новини в навечерието на мача с \"дюшекчиите\". Месут Йозил е възстановен от контузия и ще може да играе срещу \"Атлетико\".", "date": "2018.04.25", "title": "Венгер обяви, че решението за оттеглянето му не е изцяло негово"}
