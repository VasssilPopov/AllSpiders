{"url": "https://www.dnevnik.bg/sport/2018/08/28/3302888_aiaks_se_zavurna_v_grupite_na_shampionskata_liga_sled/", "text": "Аякс\" се завърна в групите на Шампионската лига. Четирикратният европейски първенец ще играе в същинската част от надпреварата за първи път от 2014 г. Холандският отбор завърши при нулево равенство срещу \"Динамо\" в Киев. Благодарение на победата си с 3:1 в първата среща \"Аякс\" стигна групите. За първи път в историята си за тази фаза се класира \"Йънг бойс\". Швейцарците направиха обрат за 2:1 срещу \"Динамо\" (Загреб) като гост и след 1:1 в първия мач продължават в турнира.  \"МОЛ Види\", който отстрани \"Лудогорец\" във втория предварителен кръг, стигна до 1:1 при гостуването си на ПАОК, но заради поражението с 1:2 у дома отпадна. Най-висок беше интересът към мача в Киев. \"Аякс\" игра силно и имаше голямо превъзходство, като приключи с 28 удара, но само пет бяха точни. През първата част отборът от Амстердам имаше възможност да поведе, но Душан Тадич пропусна дузпа. В началот на втората част \"Аякс\" улучи и греда.", "date": "2018.08.28", "title": "\"Аякс\" се завърна в групите на Шампионската лига след четиригодишно прекъсване"}
{"url": "https://www.dnevnik.bg/bulgaria/2018/08/28/3302798_asfaltut_na_miastoto_na_katastrofata_v_svoge_e_bil_s/", "text": "Асфалтът на мястото на катастрофата в Своге е бил с недопустимо качество, каза министърът на регионалното развитие Николай Нанков на пресконференция в централата на ГЕРБ. Резултатите от пробите, взети след  инцидента, при който загинаха 17 души , са станали готови днес. Те са показали, че асфалтът съдържа варовик, който има свойствата да се полира при употреба. Съгласно нормативите този материал е недопустим за слагане в износващата част на асфалта, каза Нанков. Според документите, които са подавани към Агенция \"Пътна инфраструктура\" (АПИ), материалът е съответствал на необходимите стандарти. Пробите от асфалтовата настилка са изпитани от частна лаборатория в Стара Загора, където е и седалището на фирмата, ремонтирала пътя - \"Трейс\", през лятото на 2014 г., и АПИ е информирана за рецептата на асфалта през юли 2014 г. Държавна приемателна комисия приема пътя чак през 2016 г., след като по него е имало 2 години движение, без нито една забележка. \"Становището на АПИ за пътната настилка е предадено в Националната следствена служба\", добави Нанков. Без да споменава името на пътностроителната фирма той обяви, че досега не е имало случай, в който фирма да откаже да отсранява нередности по пътя в гаранционния срок. Уведомленията от АПИ до фирмата за отстраняване на нередности по пътя са общо 7. Гаранцията на пътя изтича през декември тази година. АПИ ще ремонтира за своя сметка  На 27 август управителният съвет на АПИ е взел решение за ремонтиране за своя сметка на участъци, които са компрометирани по трасето. Изключение е участъкът на пътното произшествие, в който се водят процесуално-следствени действия. Този участък ще бъде ремонтиран след разрешение на водещите разследването органи. \"След изтичането на гаранционния срок 15 август, който беше даден на фирмата да си отстрани дефектите по целия пътен участък, на 20 август от АПИ са информирали, че изпълнителят отказва да си изпълни ангажименти. На 24 август е подаден доклад по случая до управителния съвет на агенцията\", обясни регионалният министър. Не може Нинова да решава кой крив, кой прав БСП \"пищят\" под кръста на морален стожер, който не могат да носят, коментира  искането на оставка на правителството на Корнелия Нинова , депутатът ГЕРБ Тома Биков. Когато си морален стожер, трябва да си такъв първо към себе си, каза Биков. Според него БСП се е превърнало в нещо средно между жълт вестник и другарски съд. \"Омръзна ни да обясняваме, че в демократична държава има демократични механизми за подаване на оставка. Подавали сме оставка по тези механизми и след това сме печелили избори\", заяви Биков. \"Но не Корнелия Нинова е тази, която решава кой е прав, кой крив. Тя може да решава това само в БСП\", каза още Биков. Виновният нямало да бъде пощаден \"Ако има някой отговорен, той няма да бъде пощаден. Независимо коя е фирмата и кой е управлявал\", зарече се и депутатът от ГЕРБ Александър Ненков. ГЕРБ винаги носи своята отговорност, обяви той. Заподозря, че БСП нямат желание да се търси истинският виновник. Ако имали такова желание, можело да изчакат поне няколко дни. За оставки и корупция говорят хората, които въведоха модела \"батко и братко\", възмути се Ненков и добави, че в ГЕРБ искат \"виновният за катастрофата да поеме своята отговорност, независимо кой е бил директор, проектант и т.н.\"", "date": "2018.08.28", "title": "Асфалтът на мястото на катастрофата в Своге се оказа с недопустимо качество (допълнена)"}
{"url": "https://www.dnevnik.bg/sport/2018/08/28/3302781_zadnata_nojica_na_ronaldo_beshe_izbrana_za_gol_na/", "text": "Зрелищното попадение на Кристиано Роналдо в първия мач между \"Реал\" (Мадрид) и \"Ювентус\" в четвъртфиналите на Шампионската лига беше избрано за гол на сезона в Европа. Задната ножица, с която португалецът направи безпомощен Джанлуиджи Буфон, събра 57% от гласовете в допитването на сайта на УЕФА. За изпълнението на Роналдо, който това лято премина именно в \"Ювентус\", са гласували 197 496 души. Далеч назад с 35 558 гласа остана голът на плеймейкъра на \"Марсилия\" Димитри Пайе в реванша срещу \"Лайпциг\" (5:2) от четвъртфиналите на Лига Европа. На трето място се нарежда попадението на испанката Ева Наваро при победата с 2:0 над Германия във финала на европейското първенство за девойки до 17 години. За него са гласували 23 315 души. Общо 11 бяха номинираните за гол на сезона , от които три жени. В допитването са участвали 346 915 души. Наградата на УЕФА за гол на сезона се връчва за четвърта поредна година. Миналата година за №1 отново беше избрано попадение с ножичен удар в мач между \"Реал\" и \"Ювентус\" - на Марио Манджукич във финала на Шампионската лига. През сезон 2014-2015 и сезон 2015-2016 Лионел Меси спечели наградата с голове в най-силния клубен турнир съответно срещу \"Рома\" и \"Байерн\" (Мюнхен).", "date": "2018.08.28", "title": "Задната ножица на Роналдо беше избрана за гол на сезона в Европа"}
{"url": "https://www.dnevnik.bg/skorost/2018/08/28/3302807_putnata_agenciia_pusna_obshtestvenite_poruchki_za/", "text": "Агенция \"Пътна инфраструктура\" обяви обществените поръчки за определяне на изпълнител за проектиране и строителство на платното за София на автомагистрала \"Струма\" в участъка Кресна - Крупник, съобщиха от пресцентъра на ведомството. Това е платно в посока Кулата - София, което ще преминава източно от Кресненското дефиле по ново трасе. Дължината на отсечката е 23.6 км, като ще бъдат изградени 7 тунела, 21 виадукта, 4 пътни възела, 12 надлеза и подлеза. Индикативната стойност на поръчката е 875.3 млн. лв. без ДДС. Проектът се съфинансира от Кохезионния фонд на Европейския съюз и националния бюджет чрез оперативна програма \"Транспорт и транспортна инфраструктура\" 2014-2020 г. Обществената поръчка е в две обособени позиции, тъй като участъкът е разделен на два лота, за да може на обекта да се работи едновременно и проектът да завърши в срока на оперативната програма - до 2023 г. Лот 3.2.1 е с дължина 13.2 км, като по него ще има две ленти за движение с ширина 3.5 м. При надлъжен наклон над 4% ще бъде направена и трета лента за товарните автомобили. Достъпът до трасето ще бъде осигурено през три пътни възела, а в този участък ще бъдат построени три тунела - \"Симитли\" (с дължина 211 м), \"Ракитна\" (1135 м) и \"Стара Кресна\" (1052 м). Ще се построят и 10 виадукта с обща дължина 3.5 км, както и 3 надлеза и подлеза. Индикативната стойност на лот 3.2.1 e 444 796 305 лв. без ДДС. Лот 3.2.2 е с дължина 10.4 км, като в него е включен и обходният път на Кресна, който е 5.5 км. И тук ще има две ленти за движение с ширина 3.5 м, а на местата с наклон над 4% е предвидена трета лента за товарните автомобили. В участъка ще бъдат изградени четири тунела - \"Тисата\" (с дължина 171 м), \"Света Неделя\" (1.3 км), тунел \"Кресна 1\" (358 м) и \"Кресна 2\" (230 м). В участъка ще има 11 виадукта с приблизителна дължина 5 км, както и 9 надлеза и подлеза. Индикативната стойност за изпълнение на обществената поръчка за лот 3.2.2 е 430 525 209 лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство. Кандидатите за проектиране и изграждане на лот 3.2.1 могат да подават офертите си до 17.30 ч. на 8 ноември 2018 г., а за лот 3.2.2 до 17.30 ч. на 15 ноември 2018 г. Участъкът на Струма между Кресна и Крупник е най-спорният от магистрала \"Струма\", основно заради избрания маршрут на трасето и въздействието на проекта върху околната среда. Срещу трасето се обявиха редица неправителствени организации, които вече са  сезирали по случая Европейската комисия .  Върховният административен съд обаче отхвърли жалбите срещу екооценката  за изграждането на т.нар. източен обход на магистрала \"Струма\" през Кресненското дефиле. При този вариант трафикът се разделя на две части - в посока Гърция през съществуващия сега път през дефилето, който ще бъде ремонтиран, а в посока София - по нов път източно от дефилето, за който са и поръчките.", "date": "2018.08.28", "title": "Пътната агенция пусна обществените поръчки за \"Струма\" през Кресненското дефиле"}
{"url": "https://www.dnevnik.bg/sviat/2018/08/28/3302806_edin_ot_nai-populiarnite_ministri_na_makron_podava/", "text": "Френският министър на екологичния и солидарен преход Никола Юло, един от най-популярните членове на кабинета, обяви днес, че подава оставка, предаде агенция \"Франс прес\". Пред радио \"Франс ентер\" той каза, че е взел това решение, защото усеща, че е \"съвсем сам\" в работата си по проблемите с околната среда. \"Ще взема най-трудното решение в живота си, не искам повече да се самозалъгвам, не искам да създавам усещането, че щом съм в правителството, значи се справяме с тези проблеми\", добави бившият телевизионен водещ, един от хората, спечелен за управлението лично от президента Еманюел Макрон след избирането му на поста през 2017 г. Никола Юло уточни, че е взел решението си снощи и не е предупредил нито Макрон, нито премиера Едуар Филип. \"Зная, че не е съвсем по протокола\", призна той и спомена, че се е страхувал двамата да не го \"разубедят (...) за пореден път\" да се оттегли. По същото време говорителят на правителството Бенжамен Гриво изрази пред радио \"Монте Карло\" съжаление за напускането на Юло и признателност към него за свършената работа. Но се оплака и от некоректното му поведение към Макрон.", "date": "2018.08.28", "title": "Един от най-популярните министри на Макрон подава оставка"}
{"url": "https://www.dnevnik.bg/sviat/2018/08/28/3302814_v_pravova_durjava_niama_miasto_za_sluchvashtoto_se_v/", "text": "Събития, подобни на тези в източногерманския град Кемниц, не трябва да се случват в правова държава, заяви германският канцлер Ангела Меркел на обща пресконференция с хърватския премиер Андрей Пленкович. \"На първо място, през нощта в неделя срещу понеделник загина човек, заподозрените са задържани. Това е ужасно събитие и изказвам съболезнования на роднините на жертвата\", заяви тя. \"На второ - това, което видяхме по-късно, не трябва да се случва в правова държава\", каза тя. Канцлерът добави, че саксонската полиция е взела всички мерки за предотвратяване на още по-голямо насилие. Тя припомни изявлението на германския вътрешен министър, че ако Саксония има нужда от допълнителна помощ за въвеждане на ред, държавата е готова да окаже подкрепа. Смъртта на 35-годишен германец в Кемниц в неделя, за когото се предполага, че е бил убит от двама кандидати за убежище от Ирак и Сирия, провокира двудневни протести на крайната десница в града. 18 протестиращи и двама полицаи са пострадали снощи при  безредиците в Кемниц , съобщи представител на саксонската полиция на пресконференция, излъчена пряко по телевизия N-TV. Органите на реда са завели 43 дела по подозрение за нанасяне на телесни повреди, използване на знаци и символи на забранени организации, в частност  нацисткия поздрав , нарушаване на обществения ред и забрана за събирания. Почти 600 служители на реда осигуряваха безопасността в Кемниц. В акцията, към която призова крайнодясното движение \"За Кемниц\", се включиха около 6000 души. В контрадемонстрацията, организирана от Лявата партия, участваха около 1500. В протестната акция в Кемниц се включиха десни екстремисти и склонни към насилие групировки на запалянковци от цяла Германия, заяви Мартин Дьоринг, говорител на службата за защита на конституцията (контраразузнаването). \"В понеделник беше забелязано придвижване, надхвърлящо рамките на една провинция\", отбеляза той. Основното ядро на участниците са били саксонски радикали, включително участници във фен клубовете Kaotic и NS-Boys. В безредиците обаче са забелязани и екстремисти от град Котбус (в провинция Бранденбург) и от Бавария. Социалните мрежи са били използвани активно за изпращане на призиви за участие в акцията в Кемниц. На пресконференция, излъчена пряко по телевизия N-TV, вътрешният министър на Саксония Роланд Вьолер заяви, че в Кемниц са се събрали радикали от провинциите Бавария, Берлин, Бранденбург, Долна Саксония, Северен Рейн-Вестфалия и Тюрингия. \"Това е повод за засилване на мерките за сигурност\", подчерта той.", "date": "2018.08.28", "title": "В правова държава няма място за случващото се в Кемниц, заяви Меркел"}
{"url": "https://www.dnevnik.bg/sviat/2018/08/28/3302601_pravoslavnite_v_ukraina_ochakvat_istoricheska_sreshta/", "text": "Православните в Москва и Киев се готвят за предстоящо историческо решение: самопровъзгласилата се църква на Украйна може скоро да бъде призната от Константинополската патриаршия и да се освободи от руската духовна опека - възможност, смятана в съседната страна за \"катастрофа\". Православните украинци са разделени: мнозина принадлежат към църквата, свързана с Московската патриаршия, други са верни на Киевската патриаршия, самопровъзгласила се в отскоро независима Украйна през 1992 г. и непризната в момента от никоя православна църква. Константинополският патриарх Вартоломей, чието седалище е в Истанбул - \"пръв сред равни\" измежду другите православни патриарси, получи от Киевската патриаршия официална молба, подкрепена от украински депутати, тя да бъде призната за пълноправна църква в православния свят. Предстои той да се произнесе за религиозното бъдеще на Украйна. Ако Вартоломей одобри молбата на Киев за независимост, \"никой не знае как ще се развият нещата на практика\" и по-специално колко църкви и манастири в Украйна може да изгуби Москва, коментира руският независим експерт Андрей Десницки. Русия и Украйна са в остра вражда, откакто през зимата на 2014 г. властта в Киев мина в ръцете на прозападни сили; после Москва анексира украинския полуостров Крим, а в Източна Украйна избухна конфликт с проруски сепаратисти, взел досега над 10 хил. жертви. Тези събития засилиха напрежението между двата клона на украинското православие и накараха мнозина украинци да обърнат гръб на Московската патриаршия. \"Опитите за отделяне на Украинската православна църква от Московската патриаршия може да предизвикат катастрофа\" в православния свят, отбеляза руският патриарх Кирил, който ще посети Турция в петък и ще убеждава Вартоломей да не взема решение в този смисъл. Константинополската патриаршия е по-стара, но тази в Москва обединява повече вярващи и повече енории. Ако Московската патриаршия изгуби влиянието си в Украйна, сериозно ще пострада положението й в православния свят. \"Пряка заплаха\" Източник в украинското правителство увери АФП, че Киев е \"на косъм\" от създаването на нова независима църква въпреки \"трудностите\", които се очертават с оглед срещата на руския патриарх Кирил с Вартоломей. През последните месеци украинският президент Петро Порошенко критикуваше все по-често лоялния към Москва клон на православната църква - религиозната общност с най-голям брой енории в страната. В края на юли например Порошенко го нарече \"пряка заплаха за националната сигурност\" на Украйна. От своя страна украинската църква към Московската патриаршия се оплака от намеса на държавата в църковните дела. \"Не желаем църквата да бъде използвана в геополитическата схватка\", посочи отец Миколай Данилевич, говорител на този клон от украинското духовенство. \"Обтегнати отношения\" Според руския експерт по религиозните въпроси Роман Лункин след 2014 г. патриарх Кирил е действал \"изключително предпазливо\" в украинската църква към Московската патриаршия, за да не засили още повече противопоставянето срещу Русия. Московската патриаршия например не е подпомагала никога директно украинските сепаратисти и е оставила енориите от анексиран Крим под юрисдикцията на своя киевски клон. Украинската църква, свързана с Москва, се надява, че патриарх Кирил ще успее да убеди Вартоломей да отхвърли молбата на самопровъзгласената църква и на украинските депутати. \"За църквата тази среща е нещо като срещата на върха Тръмп - Путин\", коментира отец Данилевич, имайки предвид историческите преговори между двамата лидери в Хелзинки през юли. Според Лункин отношенията между Кирил и Вартоломей са \"обтегнати\" и това най-ясно пролича през 2016 г., когато руският патриарх не участва във Всеправославния събор на остров Крит за пръв път от над 1000 години. Московската патриаршия още не е простила на Константинопол, че след разпадането на Съветския съюз взе под своя юрисдикция част от Естонската православна църква. Московската патриаршия упреква Константинопол и за връзките му с енориите на украинската диаспора в Канада и САЩ, заявили, че подкрепят самопровъзгласилата се Киевска патриаршия. По думите на руския независим експерт Андрей Десницки Московската патриаршия може би ще помоли Кремъл \"да използва влиянието си\" върху турския президент Реджеп Тайип Ердоган, за да упражни той натиск върху Вартоломей.", "date": "2018.08.28", "title": "Православните в Украйна очакват историческа \"среща на църковните Тръмп и Путин\""}
{"url": "https://www.dnevnik.bg/sport/2018/08/28/3302816_levski_e_globen_s_blizo_6000_leva_za_bombichkite_i/", "text": "Левски\" понесе нова голяма глоба за поведението на привържениците си. Ден след  санкцията от УЕФА  дойде и такава от дисциплинарната комисия на футболния съюз, като сините ще трябва да платят 5800 лева. В основата са хвърлените бомбички на терена по време на мача с \"Етър\", за което глобата е 3000 лева. Останалите са за използване на димки, довели до спиране на играта, както и за използване на нецензурни скандирания. Преди ден УЕФА глоби \"Левски\" с 40 000 евро и наказа клуба да играе два мача от евротурнирите без публика. Причината е поведението на феновете в мачовете с \"Вадуц\" в първия квалификационен кръг на Лига Европа. \"Безредици на трибуните, хвърляне на предмети, опит за навлизане на терена и расистко поведение са причините за тежкото наказание\", съобщиха сините в сайта си. \"Славия\", \"Берое\" и \"Локомотив\" са глобени с по 1000 лева. За хвърлен предмет с последствие клубът от Пловдив получава и предупреждение за лишаване от домакинство.", "date": "2018.08.28", "title": "\"Левски\" е глобен с близо 6000 лева за бомбичките и димките във Велико Търново"}
{"url": "https://www.dnevnik.bg/citat_na_deniia/2018/08/28/3302760_citat_na_denia_s_greshno_razbrana_demokraciia_v_sporta/", "text": "Това заяви селекционерът на националния отбор по волейбол Пламен Константинов на пресконференция по повод  противоречието с либерото Владислав Иванов, който напусна състава . , продължи Константинов. И обясни, че неговата работа като треньор е да подобрява играта на отбора. ", "date": "2018.08.28", "title": "Цитат на деня: С грешно разбрана демокрация в спорта няма да имаме резултат 300 години"}
{"url": "https://www.dnevnik.bg/evropa/2018/08/28/3302210_ne_sme_koshcheto_za_bokluk_za_afrika_zashto/", "text": "Италианският крайнодесен вътрешен министър Матео Салвини яхна вълната на обществената подкрепа след последния си  спор за мигрантите с Европейския съюз , в който се изправи и срещу нов враг - съдебната система на страната, пише \"Ройтерс\". Продължилата 10 дена безизходица завърши на пристанището Катания  през уикенда , след като Ирландия и Албания се съгласиха да приемат част от всички 150 спасени в морето мигранти, които Салвини отказваше да пусне да слязат на италианския бряг. Салвини  е разследван  от сицилиански магистрат за злоупотреба с власт и задържане на хората против волята им. Това предизвикателство обаче изглежда е засилило обществената подкрепа за него. \"Той се опита да направи това, което според нас е правилно, и сега го разследват. Ние не сме кофата за боклук за Африка\", коментира 76-годишният пенсионер Себастиано Питера, след като през уикенда Салвини разреши на мигрантите да слязат от кораба \"Дичоти\". От 2014 г. близо 650 хил. души, предимно от Африка, са достигнали италианските брегове. Страната дава убежище на 160 хил. бежанци. Забележките на пенсионера съвпадат с неофициално проучване сред зрители, извършено същия ден от телевизия \"Скай\", което показа подкрепа от 80 на сто за твърдата линия на Рим. Те съвпадат и с мнението на политически експерти, които казват, че разследването помага на антиевропейската кампанията на Салвини. Проучване от края на юли показа 30% подкрепа за партията на Салвини Лига, в сравнение със 17% на изборите през март. Лигата дори изпреварва по одобрение по-големия си коалиционен партньор Движение \"Пет звезди\", което спечели почти два пъти повече места в парламента. Колкото по-силен става Салвини във вътрешнополитически план, толкова по-голям натиск може да оказва върху партньорите си в ЕС, не само за имигранцията, но и за фискалните правила на съюза, смятат експерти. Коалицията в Италия иска Брюксел да одобри по-големи разходи в бюджета за 2019 г. \"Прокурорът направи огромна услуга на Салвини. Това го превръща в мъченик\", коментира Франческо Галиети, който оглавява консултантската фирма \"Полиси сонар\", специализирана в оценка на политическия риск. Миналата седмица прокурорът Луиджи Патронаджо започна разследване срещу \"неизвестни извършители\", което е предварителна стъпка в италианските съдебни разследвания. Салвини по-късно каза, че той е отговорен за действията на министерството и отправи предизвикателство към прокурора да го арестува. \"Не се страхувам от нищо – разследвайте ме, разпитайте ме, арестувайте ме. Аз съм горд да се боря в защита на нашите граници и на сигурността на италианците и да защитавам бъдещето на нашите деца\", написа той в \"Туитър\" в разгара на спора. Салвини на практика затвори пристанищата за спасените в морето кандидати за убежище, изисквайки от партньорите си от ЕС да приемат част от африканците, които бъдат качени на спасителни кораби край Италия. На среща в петък представители на ЕС не успяха да намерят изход от сегашната ситуация, в която се разчита на доброволната помощ за всеки конкретен случай. Според Лоренцо Преляско, ръководител на фирмата за анализи и проучване на общественото мнение YouTrend, разследването срещу Салвини ще увеличи подкрепата за него точно както бившият премиер Силвио Берлускони се възползва от съдебните си проблеми, за да спечели симпатиите на избирателите през 90-те години. В Катания дори и тези, които не са големи поддръжници на Салвини, смятат, че той не трябва да бъде разследван за отказа си да пусне мигрантите да слязат на сушата. \"Той (прокурорът) не постъпи добре, нито пък Салвини. Но ако трябваше да избирам между двамата, бих избрала Салвини. Не е правилно Италия да е единствената точка за дебаркиране\", казва 24-годишната Микела Мусумара.", "date": "2018.08.28", "title": "\"Не сме боклукчийска кофа за Африка\": защо италианците все повече харесват Салвини"}
{"url": "https://www.dnevnik.bg/bulgaria/2018/08/28/3302823_skorostta_na_miastoto_na_katastrofata_v_svoge_e/", "text": "Тази вечер на мястото, където в събота при катастрофа загинаха 16 души скоростта е ограничена на 30 км, показа в репортаж от мястото Би Ти Ви. Преди това знакът указваше 40 км. Към момента властите разследват инцидента по три линии като едната от тях се базира на твърдението, че шофьорът на катастрофиралия автобус е карал с 53 км в час при разрешени 40. В свой експеримент на сух път в участъка телевизията показа, че при навлизане в завоя, където е станал инцидента, с 40 км в час превозно средство със сходни на автобуса габарити навлиза неизбежно в насрещното движение. Това се отнася и до товарните автомобили се видя от репортажа - нещо, което потвърждават и живеещи в района. Същата е ситуацията и на следващ завой по трасето. Шофьори на автобуси коментират пред телевизията, че в допълнение на това тахошайбата, от която се вижда с каква скорост се е движил автобусът, не отчита скоростта по секунди и затова не може да се твърди, че точно в завоя шофьорът е влязъл с 53 км в час. По-рано днес бе съобщено, че шофьорът на автобуса, който катастрофира, е изписан от болницата и вече е в ареста след като вчера получи обвинение за смъртта на 17 пътници. На пресконференция следобед пък министърът на регионалното развитие Николай Нанков обяви като се позова на резултати от експертизата, че асфалтът на мястото на инцидента е бил с недопустимо качество въпреки обратните твърдения на фирмата, извършила ремонта.", "date": "2018.08.28", "title": "Скоростта на мястото на катастрофата в Своге е ограничена на 30 км"}
{"url": "https://www.dnevnik.bg/sviat/2018/08/28/3302828_avstraliec_poluchi_100_puti_po-goliama_zaplata_po/", "text": "Австралийски работник е получил сума, която е 100 пъти над нормалната му заплата заради поставена на грешното място десетична запетая, предаде Би Би Си. Работникът е трябвало да получи заплата от 4 921 австралийски долара, но вместо това намерил в сметката си 492 176 австралийски долара. Инцидентът е бил докладван от генералния териториален одитор, който я отдава на човешка грешка. Работникът от отдалечения район на Северната територия устоял на изкушението и върнал парите. Генералният одитор отбеляза, че сумата е върната 4 седмици по-късно, но това е щяло да стане и по-скоро, ако работникът е живеел в не толкова отдалечен район и не е трябвало да пътува до банката. Според информацията случилото станало заради две човешки грешки - неправилно въвеждане на данни и несправяне с произведения от системата сигнал. Това е едно от 473-те надплащания, които са направени от службите на правителството на Северна територия между юли 2017 година и януари 2018 година, според информацията. До края на януари 767 000 австралийски долара все още не са били върнати. Отделът за корпоративни и информационни услуги съобщи, че надплащанията са около 0,2 процента от заплатите, които се изплащат годишно и са 1,2 милиона австралийски долара в Северна територия. Представител на отдела съобщи, че са приложени няколко подобрения в системата, за да не се повтарят подобни надплащания. /БТА", "date": "2018.08.28", "title": "Австралиец получи 100 пъти по-голяма заплата по погрешка"}
{"url": "https://www.dnevnik.bg/photos/snimka_na_denia/2018/08/28/3302753_snimka_na_denia_zlaten_erdogan_se_poiavi_v_germaniia/", "text": "Златна статуя на турския президент Реджеп Тайип Ердоган се появи в центъра на германския град Висбаден и изненада турско-германската общност, пишат медии в двете страни.", "date": "2018.08.28", "title": "Снимка на деня: \"Златен Ердоган\" се появи в Германия"}
{"url": "https://www.dnevnik.bg/sport/2018/08/28/3302665_promeni_po_zadnoto_krilo_i_ogledalata_shte_uvelichat/", "text": "Формула 1 е на път да приеме нови правила по конфигурацията на задното крило и огледалата на болидите от 2019 г., съобщи motorsport.com. По този начин пилотите ще имат по-голяма видимост за случващото се зад тях на пистата, с което се цели да се повиши сигурността им. Промените ще включват повдигането на задното крило с 50 мм. Конфигурацията на огледалата също ще бъде променена, като те ще бъдат разположени по-ниско върху болида. Според информацията последната дума за приемането на промените ще имат стратегическата група на Формула 1 и съветът на Международната автомобилна федерация (ФИА), като одобрението им изглежда почти сигурно. Нововъведенията са в резултат на обсъжданията между ФИА и шефовете на отборите за подобряване на задната видимост на пилотите след случката между Карлос Сайнц и Себастиан Фетел в квалификацията в Австрия. Тогава пилотът на \"Ферари\" не видя връхлитащия испански състезател, който правеше бърза обиколка. Двамата останаха невредими след бърза реакция на Сайнц. Въпросът за сигурността беше повдигнат отново и на последното състезание в Белгия. В неделя Щофел Валдорн беше изблъскан извън пистата от Валтери Ботас, като пилотът на \"Мерцедес\" заяви, че не е могъл да види бързото приближаване на състезателя на \"Макларън\". Промените по задното крило и огледалата са част от нововъведенията във Формула 1 от 2019 г. От следващия сезон ще влязат в сила  н ови правила, които ще позволят по-лесни изпреварвания между пилотите  след конфигурации в аеродинамиката. ", "date": "2018.08.28", "title": "Промени по задното крило и огледалата ще увеличат видимостта на пилотите във Формула 1"}
{"url": "https://www.dnevnik.bg/photos/2018/08/28/3302819_fotogaleriia_svetovnite_snimki_na_denia_-_28_avgust/", "text": "Пилотът Кевин Коулман преминава по трасето на кръг от Световната купа Red Bull Air Race в Казан, Русия. Кадърът е на Red Bull.", "date": "2018.08.28", "title": "Фотогалерия: Световните снимки на деня - 28 август 2018 г."}
{"url": "https://www.dnevnik.bg/sport/2018/08/28/3302316_sled_14_meseca_andi_muri_se_zavurna_v_golemiia_shlem_s/", "text": "Олимпийският шампион от Лондон 2012 и Рио 2016 Анди Мъри се завърна с победа в турнирите от Големия шлем. 31-годишният британец направи обрат срещу австралиеца Джеймс Дъкуърт и се класира за втория кръг на US Open след победа с 6:7 (5), 6:3, 7:5, 6:3. Двубоят противопостави двама тенисисти, които отсъстваха дълго време от корта заради контузии и влязоха в турнира заради т.н. \"защитен ранкинг\". Мъри изигра първия си мач в Големия шлем от миналогодишния \"Уимбълдън\", а Дъкуърт - от тазгодишния Australian Open. Мъри се подложи на няколко операции заради контузия в хълбока. Той пропусна остатъка от сезона след загубата от Сам Куери в четвъртфиналите на миналогодишния \"Уимбълдън\". През този сезон британецът имаше само седем мача, като загуби четири от тях. Дъкуърт претърпя цели пет операции от началото на 2017 г., когато получи травма в стъпалото. Той пропусна почти целия минал сезон, а тази година изигра седем мача преди US Open, като спечели само два от тях. Въпреки че влезе в двубоя с Мъри от позицията на аутсайдер, 26-годишният австралиецът оказа сериозна съпротива на шампиона в Ню Йорк от 2012 г. Мачът продължи 3.17 часа, като премина през осем пробива и 267 точки. Двамата изиграха много оспорван първи сет, в който се стигна до тайбрек, след като бившият №1 пропусна три шанса за пробив, а съперникът му - два. Дукуърт поведе с 3:0 в решаващия гейм. но Мъри изравни при 5:5. Австралиецът все пак взе следващите две точки и измъкна първата част. Мъри заигра по-добре във втория сет, реализира ранен пробив и го затвърди, за да поведе с 3:1. Той задържа аванса си, след като спечели комфортно следващите си две подавания и с нов пробив в деветия гейм изравни резултата. В трета част двамата сервираха много солидно и това доведе до само една точка за пробив. Тя се откри пред Мъри в последния възможен момент, преди да се стигне до тайбрек, и носителят на три титли от Големия шлем се възползва. Четвъртият сет започна с пробив за Дъкуърт. Мъри веднага го върна, а в четвъртия гейм отново спечели подаването на съперник и поведе с 3:1. Австралиецът на свой ред направи рибрейк. Той обаче не успя да го затвърди и Мъри бързо си върна предимството с пробив за 4:2. Този път британецът беше по-концентриран и не срещна проблеми в следващите си два сервис гейма. Във втория кръг Мъри ще се изправи срещу поставения под №31 Фернандо Вердаско. Испанецът победи сънародника си Фелисиано Лопес с 6:2, 7:5, 6:4. Още трима от поставените намериха място във втория кръг - №11 Джон Иснър, №18 Джак Сок, №20 Борна Чорич, №25 Милош Раонич и №27 Карен Хачанов. Загуби сред поставените записаха №8 Григор Димитров, който  допусна тежко поражение от Стан Вавринка , №16 Кайл Едмънд и №19 Роберто Баутиста Агут.", "date": "2018.08.28", "title": "След 14 месеца Анди Мъри се завърна в Големия шлем с победа"}
{"url": "https://www.dnevnik.bg/sport/2018/08/28/3302257_da_nadhitrish_fizicheskata_bolka_ili_kak_kitaec/", "text": "Фейбао Дзин отново доказа, че е сред най-големите съвременни приключенци на Китай. 54-годишният алпинист често подлага тялото и духа си на изпитания, като този път завърши бегово приключение с продължителност 100 дни. За това време Дзин измина 100 маратона, или по 42.195 километра на ден. Китаецът започна приключението си на 19 май и го е завършил завърши в неделя, съобщи местната агенция \"Синхуа\". Според информацията Дзин е изпитал физически трудности в последната седмица, заради което е бил на път да се откаже. На 94-я ден той е забавил темпото си заради болки в колената, като тогава е изминал маратонската дистанция за повече от шест часа. Впоследствие китаецът се консултирал с лекар, като е завършил изпитанието на обезболяващи. По време на приключението Дзин е свалил 13 килограма. На финала той е тежал 63, въпреки че е бил на хранителен режим с висок прием на калории. Китаецът е от алпинистите, които са изкачили най-високите върхове на всеки от седемте континента. През 2009 г. Дзин успя да прекоси пустинята Сахара от запад на изток, като в един момент беше обявен за изчезнал в Китай за три дни.", "date": "2018.08.28", "title": "Да надхитриш физическата болка, или как китаец пробяга 100 маратона за 100 дни"}
{"url": "https://www.dnevnik.bg/sviat/2018/08/28/3302197_ruskite_pregovori_za_afganistan_veshtaiat_promeni/", "text": "Владимир Путин, изглежда, се появява като играч в Афганистан след 17-годишна западна намеса, която не доближи страната към мира. За някои хора предложението на Русия  да бъде домакин (на мирни преговори) идния месец  може би съдържа най-малкото наченки на позитивен обрат, ако талибаните бъдат принудени да седнат на масата във време, когато са по-агресивни на бойното поле, отколкото през последните години, като причиняват много ужасии в Кабул и други градове. Тази инициатива обаче може да зацикли преди още да е започнала. Афганистанското правителство каза, че няма да присъства, след като се оказа неспособно да излезе с цялостна стратегия поради вътрешните си разногласия, зад които мнозина виждат междуличностни и етнически съперничества. То призова талибаните първо да се съгласят на преки преговори с Кабул. Бунтовниците упорито отказват и настояват вместо това за преки преговори със САЩ. Съединените щати пък изглеждат недоволни от тази маневра, макар че Вашингтон от години се опитва да намери разумна стратегия за изход от конфликта. Ситуацията на терена в Афганистан дава почва за безкраен цинизъм относно ролята на различните играчи там и почти никаква надежда за бързо подобрение в изпълненото с насилие и корупция (афганистанско) всекидневие. Анализатори казват, че препирните около евентуална среща, на която да се говори за мир, дават възможност да се надникне в огромната сложност на задачата за постигане на мирно споразумение в един регион на съпернически влияния. макар че САЩ харчат милиарди долари, покривайки голяма част от годишно необходимите 6.5 млрд. за издръжка на Афганистанските национални сили за сигурност, мъчещи се да удържат напора на укрепналите талибани. Експерти, които следят 4-те десетилетия на войни в Афганистан, казват, че да се търси пътят към мир в тази бедна страна с 32-милионно население е като да се върви през минно поле. Според Майкъл Кюгелман, заместник-директор на Програмата за Азия в базирания в САЩ мозъчен тръст \"Уилсън център\", ситуацията е експлозивна. \"В Афганистан се борят за влияние не само САЩ и Русия, но също и Китай, Иран и Пакистан, и нито една от тези страни  не е в добри отношения със САЩ . Това е, най-меко казано, като истинско буре с барут\", отбеляза той. Пакистан, смятан за ключа към траен мир в Афганистан, има нов премиер, който казва, че е готов да бъде мирен партньор с Вашингтон, но вече не и военен партньор. Няма обаче индикация, че афганистанските талибани, за които се знае, че се движат между Пакистан и Афганистан с лекота, която варира в зависимост от отношенията на Исламабад с Вашингтон, ще бъдат накарани да напуснат (Пакистан). При все това премиерът Имран Хан побърза да осъди ракетната атака (на талибаните) срещу Кабул във вторник и обвини извършителите, че \"мислят като страхливци\". Отношенията между Пакистан и САЩ остават обтегнати и дори едно обикновено телефонно обаждане на държавния секретар Майк Помпео до Хан в четвъртък се превърна в конфронтация, тъй като двете страни не можаха да се договорят за съдържанието му. Пакистан сега настоява за извинение, за разлика от версията на Държавния департамент за разговора, според която \"Помпео обърна внимание колко е важно Пакистан да вземе решителни мерки срещу всички терористи, действащи в Пакистан, и върху неговата ключова роля за налагането на мирния процес в Афганистан\". Съседите на Афганистан и конкуриращите се световни сили обаче са само част от проблема как да се донесе мир в Афганистан, смятат анализаторите, като сочат дълбоко корумпираното и разединено афганистанско правителство \"на националното единство\", създадено по замисъл на САЩ, и задълбочаващите се етнически разделения в него. Миналата година \"Трансперънси интернешънъл\" нареди Афганистан на 177-о място от 180 страни в своя индекс за възприятие на корупцията - само малко по-добре от трите последни държави - Сирия, Южен Судан и Сомалия. Откакто създаденото с благословията на САЩ правителство на националното единство пое властта преди 4 години, етническите ежби, които винаги са били остър проблем за Афганистан, се задълбочиха. В дадено наскоро интервю в столицата Кабул политическият анализатор Харун Мир посочи, че само международният натиск държи заедно препиращите се афганистански политици. Той каза, че правителството е дълбоко разединено по етнически принцип и предупреди, че изтеглянето на международните сили би изправило една етническа група срещу друга, ръководени от военни вождове, превърнали се в политици, които доминират в афганистанското правителство и които имат зад гърбовете си тежко въоръжени милиции. \"Кабул ще бъде разрушен, защото всяка отделна групировка в правителството иска да установи контрол. Този път етнически сблъсъци ще унищожат Кабул\", подчерта той. Вътрешните съперничества в афганистанското правителство правят невъзможно разработването на стратегия за борба срещу бунтовниците, добави Кюгелман. \"Докато афганистанското правителство остава в плен на междуличностни спорове и други вътрешни разногласия, Кабул няма да бъде в никакво състояние да начертае ефективна стратегия за борба с бунтовниците, колкото и помощ да получава от САЩ и други ключови партньори\", каза той. Нещо, което може би е още по-лошо за САЩ, които са дали стотици жертви в Афганистан и са похарчили милиарди долари в този конфликт, обаче е, че западните страни създават впечатление, че са много изтощени. Лансират се най-различни и странни теории, радващи се при това на изненадваща популярност. Една широко разпространена теория е, което да оправдава присъствието в Афганистан на американски войски като щит срещу Иран, Русия и Китай. Талибаните, в същото време, лъскат дипломатическия си имидж, изпращайки свои представители в Узбекистан и Индонезия за срещи с техните външни министри. Те обявиха също, че техни представители ще пътуват до Китай и Пакистан преди срещата в Москва следващия месец. Този месец на бойното поле те предприеха зрелищни атаки срещу Газни (столицата на едноименната провинция в централната част на страната), където водиха почти 5-дневни сражения с афганистанските сили за сигурност, използващи подкрепата на американски военни съветници и авиация, и срещу северната провинция Фаряб, където  над 100 афганистански войници, останали без муниции и храна , се предадоха на бунтовниците. Според анализатори обаче контролът и влиянието на талибаните, колкото и широко да се простират, все пак са ограничени до селските райони и те нямат капацитета да установят и да задържат контрол над голям град в страната. Те са изправени и пред вътрешни раздори и трябва да покажат на обикновените си бойци, че са силни във военно отношение, преди да започнат мирни преговори. Въпреки всичко, според Брайън Глин Уилямс, професор по ислямска история в университета в Дартмут, в американския щат Масачузетс, срещата в Москва през септември е \"много интересно и потенциално важно/историческо развитие\". /БТА", "date": "2018.08.28", "title": "Руските преговори за Афганистан вещаят промени"}
{"url": "https://www.dnevnik.bg/bulgaria/2018/08/28/3299301_za_15_godini_mvr_ne_uspiava_da_subere_informaciia_za/", "text": "МВР ще даде 350 хил. лв. за регистър на частните охранителни фирми, какъвто е била длъжна да създаде още през 2004 г. Сега има нов срок - до края на 2019 г., но и той няма да бъде спазен. Това се разбира от отговорите на вътрешното ведомство на запитване на \"Дневник\" по Закона за достъп до обществена информация. Междувременно частните охранители, чиято бройка никой не знае, получават нови съществени правомощия. Според преходните и заключителни разпоредби на новия Закон за частната охранителна дейност, който е в сила от края на март, единният автоматизиран централизиран регистър на лицензите за извършване на частна охрана се изгражда в срок до една година. Т.е. министерството има задължение да изработи регистър до 31 март 2019 г.", "date": "2018.08.28", "title": "За 15 години МВР не успява да събере информация за частните охранители"}
{"url": "https://www.dnevnik.bg/sviat/2018/08/28/3302153_tereza_mei_otiva_na_purvata_si_obikolka_v_afrika_za_da/", "text": "Британският премиер Тереза Мей започва първата си обиколка в Африка, откакто зае поста. Тя ще посети последователно Южна Африка, Нигерия и Кения, като акцент в разговорите ѝ ще бъде търговията в контекста на предстоящото излизане на  Великобритания от Европейския съюз , предаде ДПА. \"Обиколката ще се състои във време на огромни промени в цяла Африка и на уникална възможност - в момент, когато Великобритания се е насочила към Брекзит, за една наистина глобална Великобритания, която да инвестира и да си сътрудничи с африканските страни по взаимноизгоден начин\", заявиха от канцеларията на Мей. Обиколката започва от Кейптаун, където британският премиер ще се срещне с южноафриканския президент Сирил Рамапоса. Ако времето го позволява, Мей ще посети и остров Робън, където първият демократичен лидер на Южна Африка, Нелсън Мандела, е бил затворен с години от бившия режим на апартейда, отбелязва ДПА. След това британският премиер ще замине за Нигерия, където ще се срещне с президента Мухамаду Бухари и ще разговаря с жертви на съвременно робство. Очаква се Мей да обсъди заплахи като ислямистката групировка \"Боко харам\", посочва Асошиейтед прес. Третата спирка от обиколката е Кения. Там Мей ще се срещне с президента Ухуру Кениата, както и с британски военни инструктори, обучаващи войници за борба с ислямистката групировка Аш Шабаб в съседна Сомалия. Тереза Мей ще бъде първият британски премиер, посетил Кения, през последните около 30 години, отбелязва ДПА. \"Докато се готвим да напуснем ЕС, е най-правилният момент за Обединеното кралство да задълбочи и засили глобалните си партньорства\", заявява Мей, цитирана в съобщението на своята канцелария. \"Очаквам с нетърпение тази седмица да обсъдя начините как бихме могли да направим това заедно с Африка, за да допринесем за важни инвестиции и работни места, и да продължим да работим заедно за поддържането на сигурността и стабилността\", допълва тя./ БТА", "date": "2018.08.28", "title": "Тереза Мей отива на първата си обиколка в Африка, за да обсъжда търговията"}
{"url": "https://www.dnevnik.bg/evropa/2018/08/28/3302011_koi_sa_novite_robi_na_evropa/", "text": "По данни на австралийската организация \"Walk Free Foundation\", в света днес има над 40 милиона души, които живеят при робски условия. 167 хил. от тях - в Германия. Това отговаря на около 0.2 на сто от местното население. Докато историческото робство се основава на законно признатата собственост на един човек върху друг, съвременното робство функционира другояче. \"Робството вече не е легално, но то е като хамелеон и продължава да съществува тайно\", казва Дитмар Ролер, изпълнителен директор на германското бюро на правозащитната организация \"International Justice Mission\". Основната отличителна черта на съвременното робство, според \"Walk Free Foundation\" е това, че хората \"не могат да избегнат или да предотвратят експлоатацията посредством заплахи, насилие, принуда и злоупотреби с властта\". Понятието \"модерно робство\" се използва за различните форми на подчинение и експлоатация като търговия с хора, принудителен труд или принудителни бракове. Много често границите на това, което наричаме модерно робство, са размити. Модерното робство засяга при това не само страни като Либия, Катар, Конго. Още през април Съветът на Европа предупреди , че търговията с хора и робският труд са в настъпление и в Европа. Особено търговията с хора с цел експлоатация на работна ръка. По данни на германската криминална служба, това се отнася най-вече до мигрантите в строителния бранш, гастрономията, месопреработването, селското стопанство и транспорта. През миналата година властите са регистрирали 180 жертви на съвременно робство в 11 приключени разследвания. Повече от жертвите произхождат от Източна Европа. Сексуалната експлоатация е широко разпространена в Германия. \"Германия е публичният дом на Европа\", казва Дитмар Ролер. Особено голям е броят на жените, принудени да проституират. По данни на федералната криминална служба, през миналата година са регистирани 500 жертви на принудителна проституция. Докато в областта на принудителния труд повечето жертви са мъже, мнозинството от жертвите на сексуална експлоатация са жени, главно от България, Румъния и Германия. \"Вие колко роби държите?\"  Дитмар Ролер обръща внимание и върху една сравнително нова форма на сексуална експлоатация: чрез интернет. \"Германските клиенти могат да си наемат за един час дете от Филипините, което трябва пред камерата да прави това, което те искат\", казва той. Тези примери, както и чуждестранният произход на много от жертвите, показват, че модерното робство не признава държавните граници. Много повече става дума за един глобален феномен със свързани по цял свят участници. Преди две години икономистът Еви Хартман разбуни духовете с книгата си \"Вие колко роби държите?\" Нейната теза е, че всеки среден германец държи косвено около 60 роби само чрез потребителското си поведение. \"Дори чрез покупката на дрехи, или стоки, които съдържат суровини от конфликтни региони, човек насърчава робските условия на труд в другите части на света\", посочва Дитмар Ролер. Малолетните са най-силно застрашени Говорейки за модерното робство, не бива да изпускаме от очи, че малолетните са най-силно застрашени да станат жертва на подобни структури. Също и в Германия. Наскоро един скандал в Щауфен щокира германската общественост. В продължение на две години едно семейство систематично изнасилва днес десетгодишния си син и го предлага на други клиенти за пари. През последните години и принудителните бракове са във фокуса на властите. Германската полиция регистрира годишно между 50 и 60 случая на принудителни бракове. Тъмните цифри във всички области на модерното робство са значително по-високи. \"Затова трябва енергично да се борим срещу подобни структури. Германия също трябва да направи още много в това отношение\", казва Дитмар Ролер. International Justice Mission работи активно в други страни от Азия и Африка, където модерното робство е широко разпространено и хората нямат достъп до правните системи. \"В повечето случаи става въпрос за пари. Затова трябва да направим бизнес модела неатрактивен за участниците\", изтъква Ролер. Така например International Justice Mission търси филипински полицаи за преследване на детската проституция и изправя престъпниците пред съда. По този начин може да открие и някой германец, който чрез интернет задоволява педофилските си наклонности.", "date": "2018.08.28", "title": "Кои са новите роби на Европа"}
{"url": "https://www.dnevnik.bg/photos/2018/08/28/3302036_fotogaleriia_hiliadi_dvoiki_se_venchaha_na_grupova/", "text": "Хиляди влюбени двойки се венчаха по време на групова сватбена церемония в Южна Корея в спорната Църква на обединението на Сан Мьон Муун. Други 3000 семейства подновиха брачните си обети, като участниците в ритуала бяха от 64 националности.", "date": "2018.08.28", "title": "Фотогалерия: Хиляди двойки се венчаха на групова сватба в Южна Корея"}
{"url": "https://www.dnevnik.bg/sport/2018/08/28/3302361_nadal_i_serena_uiliams_potegliha_uspeshno_na_us_open/", "text": "Световният №1 Рафаел Надал достигна до втория кръг на  US Open , след като съперникът му Давид Ферер се отказа в началото на втория сет. Испанският сблъсък, който беше чакан с голям интерес от публиката в Ню Йорк се превърна в неравна битка. Ветеранът Ферер, който скоро ще сложи край на кариерата си не се чувстваше добре. Мачът приключи при 6:3, 3:4 в момент, в който Ферер водеше във втората част. Въпреки това след 1.26 часа 36-годишният ветеран обяви, че не може да стои повече на корта. \"Не исках да приключва така последният ми турнир от Големия шлем. Имам хубави спомени тук в Ню Йорк и се радвам, че ги споделих отново. Най-доброто е, че последният ми мач беше с добър приятел, на централния корт, пред страхотна публика\", каза двукратният полуфиналист от US Open (2007 и 2012 г.). Ферер, който в момента е №148 в света достигна до №3 през 2013 г., но така и не спечели турнир от Големия шлем, като през 2013 г. игра финал на \"Ролан Гарос\". \"Давид имаше прекрасна кариера и той е много добър мой приятел. Искаше ми се да завърши по по-добър начин своя път, но едва ли той съжалява за нещо\", каза и Надал след мача. Шампионът от 2017 г. Надал изигра убедителен първи сет. Надал проби Ферер в третия гейм, за да поведе с 2:1, а в края на сета спечели още веднъж подаването на съперника си, за да затвори първата част след 45 минути. След това се получи спад в играта на лидера в световната ранглиста, който изгуби концентрация и Ферер го проби. Надал бързо върна пробива, но в петия гейм отново загуби подаването си. В крайна сметка при 3:4 Ферер се оплака от контузия в прасеца и обяви на Надал и съдията, че се отказва. Надал реализира два аса и вкара 62% от първия си сервис, като спечели 71% от разиграванията при него (20 от 28). Броят на уинърите и непредизвиканите грешки при двамата беше идентичен – по 16 печеливши удара, а грешките 22 срещу 24. Във втория кръг Надал ще се изправи срещу Васек Поспишил, който победи Лукаш Лацко – 7:5, 6:3, 6:2 за 2.04 часа. Напред продължават и други двама от Топ 10 на ранглистата при мъжете. Деветият Доминик Тийм се справи с Мирза Башич- 6:3, 6:1, 6:4 само за 1.31 часа. Австриецът направи добър мач и реализира 13 аса срещу опонента си. В хода на цялата среща Тийм даде само една точка за пробив, която обаче успешно защити. Шампионът от 2009 г. Хуан Мартин дел Потро също беше много убедителен. Аржентинецът се нуждаеше от 1.45 часа срещу американеца Доналд Йънг (246-и в света) – 6:0, 6:3, 6:4. Кулата от Тандил записа 11 аса и спечели 80% от точките на първия си сервис. Той обаче беше пробит по веднъж във втория и третия сет, което не се оказа решаващо за изхода на мача. Аржентинецът спечели общо седем пъти подаването на съперника си, а също така записа 30 уинъра. Фаворитите при дамите започнаха с победи В схемата при дамите всички фаворити започнаха с победи, като изненади след  отпадането на Симона Халеп  нямаше. Сестрите Винъс и Серена Уилямс, както и шампионката от 2017 г. Слоун Стивънс потеглиха с победи. В сблъсъка между две победителки от турнири от Големия шлем Винъс Уилямс надви в оспорван мач Светлана Кузнецова. Американката, която преди година стигна до полуфиналите, се нуждаеше от 2.57 часа, но побед след 6:3, 5:7, 6:3 рускинята, която е 102-а в света. Мачът премина през доста обрати, а Кузнецова разчиташе на силния си сервис. Тя записа девет аса в мача,но допусна и седем двойни грешки. Рускинята беше едва около 60-те процента на спечелени точки на свой първи сервис, което в крайна сметка се оказа решаващи. В мача имаше общо 14 пробива, като Уилямс реализира осем, а съперничката ѝ шест. По отношение на уинърите американката записа 48 срещу 40, но имаше и много повече непредизвикани грешки 45 срещу 38. По-малката от двете сестри и шесткратна шампионка от Ню Йорк Серена победи лесно полякинята Магда Линете – 6:4, 6:0 само за 1.10 часа. Американката беше много убедителна като реализира шест аса и не допусна нито една двойна грешка. Тя се възползва от колебливия втори сервис на своята съперничка и я притискаше във важните моменти. \"Доволна съм от победата, беше важно да започна добре. Не знам докъде мога да стигна, но и не искам да си поставям някакви конкретни цели. В цялата си кариера се борих здраво за всяка точка\", каза Уилямс, която имаше трудни последни няколко месеци. В следващия кръг Серена ще срещне 101-ата в света Карина Витхофт, а Винъс ще играе с италианката Камила Джорджи. Двете сестри могат да се срещнат в третия кръг. Шампионката от миналата година Слоун Стивънс нямаше големи затруднения срещу Евгения Родина, която е 80-а в света. Американката спечели след 6:1, 7:5 за 1.18 часа, като изигра двубоя без да блести. Стивънс не записа ас, но нямаше и двойна грешка, а процентите на спечелени точки варираха между 64 и 75. Във втория сет Стивънс допусна един пробив, но го върна в края и след това сервира за победата. Във втория кръг шампионката ще играе с представителката на Украйна Анхелина Калинина. Победа записа и двукратната финалистка в турнира Виктория Азаренка (2012 и 2013 г.). Бившата №1 в света победи Виктория Кузмова след 6:3, 7:5 за 1.29 часа. Тя ще се изправи срещу Дария Гаврилова в следващия си мач.", "date": "2018.08.28", "title": "Надал и Серена Уилямс потеглиха успешно на US Open"}
{"url": "https://www.dnevnik.bg/sviat/2018/08/28/3302174_salvini_se_sreshta_s_orban_dnes_s_risk_da_razgnevi/", "text": "Италианският вицепремиер  Матео Салвини  ще се срещне днес в Милано с унгарския министър-председател Виктор Орбан, съобщи агенция \"Франс прес\". Агенцията отбелязва, че това няма да се хареса на другия вицепремиер на Италия  Луиджи ди Майо . \" Унгария на Орбан  издига стени, огради с бодлива тел и отказва разпределението\" на мигранти. \"Доколкото ми е известно, страните, отказващи разпределение, нямат право на европейско финансиране\", заяви Ди Майо днес пред в. \"Стампа\". Крайнодясната партия \"Лига\" на Салвини и оглавяваното от Ди Майо антисистемно Движение \"Пет звезди\" са коалиционни партньори. И Италия, и Унгария съобщиха за предстоящата среща, но нито една от двете страни не уточни по какъв повод се организира тя. Салвини и Орбан следват твърда политическа линия по отношение на мигрантите. Утре следобед симпатизанти на левицата ще протестират в Милано срещу срещата. /БТА", "date": "2018.08.28", "title": "Салвини се среща с Орбан днес с риск да разгневи коалицията"}
{"url": "https://www.dnevnik.bg/bulgaria/2018/08/28/3302362_chetirima_ot_postradalite_v_katastrofata_krai_svoge/", "text": "Четирима от  общо 15-те тежко пострадали  в катастрофата край Своге остават в критично състояние. В \"Пирогов\" са настанени шестима души, от които трима са в тежко състояние на изкуствено дишане и с опасност за живота. Това каза директорът на болницата проф. Асен Балтов по време на извънреден брифинг. \"Имат тежки гръдни контузии, на апаратна вентилация са и с опасност за живота. Показателите им се взимат на 6 часа\", каза още той. Другите трима пациенти ще може да бъдат изведени от реанимация в следващите два дни. Във ВМА една жена остава с опасност за живота.", "date": "2018.08.28", "title": "Остава критично състоянието на четирима от пострадалите в катастрофата край Своге"}
{"url": "https://www.dnevnik.bg/analizi/2018/08/28/3301898_car_boris_iii_monarhut_i_chovekut_75_godini_ot_smurtta/", "text": "Когато след обед на 28 август 1943 г. радиото разнася новината за царската смърт, българското общество се изправя пред неизвестността. Защото умира не само човек, който е бил монарх по наследство, а преди всичко забележителна личност. Вън от съмнение, с какъвто и критерий да се подходи – цар Борис III е един от най-бележитите политици, каквито България познава. Приживе и посмъртно той е възхваляван. Превръща се в обект на култ. Животът и делото му се митологизират. Безспорно царят има също така и много противници, много критици и много отрицатели. Мемоаристи с различна политическа окраска, историци с различни идейни подбуди изграждат едностранчиви образи, акцентират на такива качества не неговата личност, които отговарят на личните им нагласи и личните им цели. В резултат периодично се възобновяват полярните оценки или граничещите с легенди истории. Седемдесет и пет години след неговата смърт и 100 години след възшествието му на престола животът, делото и смъртта на цар Борис III продължават да пораждат дебати.  Дистанцията на времето ни дава възможност да погледнем към личността и делото без предубеждения. Но това може да стане само, ако разположим биографията в контекста на времето. Защото то слага категорично отпечатъка си върху поведението на монарха. Цар Борис поема престола на 24 години, в един унил есен ден на 1918 г. Страната току-що е подписала примирие, с което регистрира загубата си във войната. Преди броени часове е приключило войнишкото въстание. Шокът от събитията, недоволството от ситуацията, а и немалката неприязън към баща му – цар Фердинанд, поставят младия цар в неизгодна позиция. Той буквално трябва да оцелее сред политическа и стопанка криза, обществено недоволство, оформящи се алтернативни политически потоци – на земеделците и на комунистите. Заел престола в условията на поражение и революционна ситуация, той никога няма да забрави това. Страшният спомен от есента на 1918 г. ще изниква отново и отново при всяка кризисна ситуация – а такива българската действителност му поднася много. Това, което той вижда в началото на своето царуване, ще затвърди у него качества като предпазливост, недоверие, дори мнителност. То ще породи и желание А всичко това налага той да бъде отлично информиран. От тук произтича и онази, смайваща неговите партньори и посетители - българи и чужденци, информираност, познания, аргументирани становища, с които той ги посреща. Би могло да се допусне, че именно първите години на престола формират окончателно характера на царя. Едни от непосредствените впечатления и мемоарни свидетелства го разкриват като мъдър политик, прецизен наблюдател. Други откриват в поведението му притвореност и хитрост. Обвиняват го в лицемерие, в режисиране на ситуациите. Според някои той е твърде чувствителен, за други – дори лабилен, трети изтъкват неговото бездушие.  От големият масив мемоарни сведения и дипломатически и журналистически свидетелства може да се изгради един сравнително цялостен образ на българския цар. Той обаче ще страна винаги от непълнота, поради една основна причина, пряко свързана с поведението на Борис III. А тя е – царят не оставя свидетелства за значителна част от своите действия. Това поражда неясноти за някои неговите мотиви на поведение, за ролята му при определени събития. Нещо повече, на отделни моменти тези неясноти пораждат съмнения, отблъскват обществени среди. Достатъчен е примерът с неизясненото му участие в преврата от 9 юни 1923 г., събитие, създало силно недоверие в членовете и привържениците на Земеделския съюз, но и в по-широки селски маси. Или пък ролята му при приемането на антисемитското законодателство и при отмяната, на 9 март 1943 г., на депортацията на евреите от старите предели на България. Но и това, с което разполагаме позволява да се направи един нюансиран портрет. Стотици документи, които носят неговите инициали показват, че той чете дипломатическата преписка, пресата. Знае се също, че той приема множество лица – чужденци, български политици, общественици. Среща се с интелектуалци.  Цар Борис III е изключително контактен. Парадоксално, но този предпазлив и мнителен човек пътува из страната, среща се с различни хора, И това не са фолклорни разкази или пропагандни измислици, а документирани факти. В общуването си – както с масите, така и с политиците, царят скъсява дистанцията, печели доверието. Той не изтъква аристократичния си произход, а се представя като човек. Това негово умение подчертават и хора, които изпитват явна неприязън към него. Това умение, бих казал талант, да слиза до народа, без видима поза и фалш подчертават редица съвременници. Същевременно царят не обича публично да говори много. Неговите речи са къси, и може да се каже съвсем семпли. Съвсем друг е , когато е в неофициална обстановка, пред по-малък кръг хора. Не знаем какво самосъзнание е имал, но в поведението си, както и в запазените свидетелства проличава, че той се възприема като българин, и което е много важно, проявява една съпричастност към съдбата на хората. Открити неотдавна документи от закрити заседания на Министерския съвет от 1936 и 1937 г. ясно показват неговата позиция. А тя е – против заимстване на политически форми отвън, против повишаване на данъците при кризисна икономика, ясен диалог с обществото, доверие към него.\"Върховен дълг ни е да пазим и пестим народната пара\" - разпорежда той на свои министри. Цар Борис III взима трудно решение. Той е колеблив, но и прецизен; оглежда всеки проблем от много страни. Не се вслушва еднозначно в съвети. Търси максимално безболезнено решение. Стреми се всяко негово действие да бъде максимално облечено в законова форма. Царят не обича да поема отговорност. Легенди се разказват за начините, по които отбягва неприятните моменти, непопулярните решения. Формално, по конституция той не е отговорен, той - и пак по конституция - реално не управлява. Но в действителност е върховният управляващ страната фактор. Цар Борис III не симпатизира на авторитарните личности, нито на тоталитарните режими. Той изповядва един умерен национализъм, който поставя като бариера пред проблематичен чужд опит: \"Нито политическите режими, нито възпитанието в национален дух са артикули за внос и износ и всеки народ трябва, съобразявайки се със своето родно, да има своя собствена родна култура\". Участвал в Балканските войни и Първата световна война, той ненавижда войната и се страхува от нея. Това предопределя и неговите умерени ревизионистки позиции. Завършил образованието си като частен ученик, той обаче има обширни познания и широка обща култура. За тях, както и за неговото умение да комуникира допринася факта, че той има гъвкав ум, памет с голям капацитет. Проявява изключителни артистични умения при общуването си като с политици, така и с обикновени хора от народа. Нарицателни са случаите, когато успява да потуши кариеристични амбиции или да отклони колективен натиск на политици. Той подкупва с любезност, печели доверие, проявява отзивчивост и успява в повечето случаи да отбие претенции и протести. Цар Борис III не е българският авторитарен диктатор или фюрер, но след пролетта на 1935 г. фактически управлява страната. Това е времето, когато той максимално разгръща своите умения на политик. Проявява се като прагматичен управник. Той е по същество авторитарен, безпартиен, със строга цензура. Би могло да се спекулира защо той се възползва от надигащите се в българското общество антидемократични и антилиберални тенденции. Те му позволяват да управлява без партии, без каквито и да е претенции към неговото положение в държавата и обществото, при пълен медиен комфорт. Дали така е търсел реванш за неспокойните първи петнадесет години от управлението си? Или е смятал че при задаващия се световен конфликт това е единственият начин за оцеляване? Човекът, чието присъствие на историческата сцена и днес предизвиква подобни въпроси, идва на власт в трудно време и си отива в също такъв момент. Неговата смърт е свързана с десетилетни спорове за причините й. Днес науката е наясно, че не нацистите са го отровили, а че това твърдение е британска дезинформация. Разбира се, както и при други моменти от биографията му, и за неговата смърт остават все още открити множество въпроси. Той управлява в бурно време. В условията на остри политически противоборства, на терор и гражданска война, на външни заплахи от страна на Велики сили и на враждебно настроени съседи. Комунисти, фашисти, македонстващи подкопават крехкото вътрешно равновесие на общество, ограбено от войната в прекия и преносния смисъл. Два преврата на 9 юни 1923 и на 19 май 1934 г., няколко хиляди жертви в гражданските войни от 1923-1925 и 1941-1943 са неотменима част от неговото управление. На негова сметка са и убийствата на политици като Стамболийски и Никола Генадиев.  Историята не е милостива към него. Можел ли е да избегне това? Първото – във всички случаи – не, второто вече е съдбоносна грешка. Не може обаче да се отрече, че този човек се стреми да управлява без ексцесии. \"Ако се работи достойно и почтено, шансовете за отиването към новото и полезното ще бъдат по-големи\", отбелязва той през 1936 г. Много се спори, какво би станало, ако цар Борис не беше умрял през август 1943 г. Негови съвременници поддържат тезата, че щял да извърши завой и да излезе от войната. Спекулациите със задна дата рядко са плодотворни. Но когато умира, всеобщо е убеждението за голямата, неоценима загуба, която страната изпитва. Три четвърти век по-късно от него не е останало много – тленните му останки не са намерени. Речите и изказванията му не са популярни. Повечето изследвания върху живота му плащат данък на различни по цвят конюнктури. Остават обаче някои събития, които пораждат отново и отново интерес към неговата личност. Остават и такива твърдения, които говорят ясно за неговото прагматично, позитивно разбиране за управлението и живота: \"Не забравяйте, че навреме даденото, навреме разпореденото и навреме изисканото е много по-ценно от забавянето или късно нареденото.\"", "date": "2018.08.28", "title": "Цар Борис III – монархът и човекът (75 години от смъртта му)"}
{"url": "https://www.dnevnik.bg/zdrave/2018/08/28/3301995_akusher-ginekolog_vmesto_doverie_-_strahove_tova_e/", "text": "Работим в невероятно сложна обстановка, а натрупваните през годините проблеми и недоверие водят до още повече абсурди. Пациентите ни идват със страх, все едно на заколение. Постоянно са в отбранителна позиция. Четат каквото намерят в интернет, взимат мнения от роднини, познати, приятели, слушат всякакви истории. И идват в кабинета с готово мнение какво точно трябва да им се случи през бремеността и най-вече при раждането. Не искат да чуят никакъв съвет, консултация. Все едно лекарят е просто изпълнител на взетото по интернет решение. Учене, компетенция, години практика, остават на заден план. Лекарят едва ли не няма право на преценка. На него се гледа на враг, който само цели да облекчи своята работа, без да го интересува пациентът. Ние сме склонни да се съобразим с желанията на пациентите, те, разбира се, имат право на мнение, но понякога ситуацията стига до абсурди. Понеже някой чел или чул, че даден медикамент е опасен, някоя процедура би могла да доведе до проблеми, те веднага биват отричани. Независимо от ситуацията, независимо, че са прилагани с години и че в даден момент могат да се окажат неизбежни. Случвало ми се е например жена да е с много слаби контракции, тоновете на бебето падат, то очевидно се мъчи и става все по-критично, а майката е убедена, че вливането на медикаменти няма да помогне и отказва всякаква интервенция. Настоява да се чака, защото някъде прочела, че родовият процес при първо раждане продължава дълго. И отказва намеса, трябвало да мине времето. Накрая едва я убедихме, че трябва да предприемем нещо, но тогава вече се наложи спешно секцио. В България процентът на бебетата, родени със секцио, е много по-висок от средния за Европа и затова често страната е критикувана от Световната здравна организация. Но нека ви опиша и някои от причините да се стига до това. Лекарите се опитваме да се предпазим, да се застраховаме, да минимализираме всички рискове. При всяко минимално опасение, дори да има 0.01% риск при нормално раждане, предпочитаме да не го поемаме. И се предприема секцио. Защото не дай си Боже да има някакво усложнение, да се случи нещо, ще бъдем до абсурдност остро критикувани. Толкова ни е страх от проблемните раждания, не заради самите проблеми, те са нормална част от практиката ни. А от реакцията след това – на пациенти, на роднини, на медиите. И опитите да се застраховаме водят понякога до абсурди. И до такъв висок процент на секцио. В същото време и множество жени сами решават, че искат секцио, решават и с каква упойка ще бъде – обща или локална. И настояват. А световните практики и препоръки не забраняват секциото по желание. Ние как да принудим една жена да роди нормално? Някои лекари обясняваме, че това е операция, която носи след себе си и рискове. Но тъй като за много колеги това наистина е по-лесният, по-безопасен, вариант, те без съпротива се съгласяват с родителите. И ето до какви абсурди се стига – млади, здрави жени, които могат без проблеми да родят нормално, раждат секцио по тяхно желание. За други пък лекарите се презастраховат – и пак секцио. А кой ражда нормално – пак по желание на пациентите? Понякога оказва се това са жени, които са били убедени от роднини и приятелки, че е много хубаво да се роди нормално. А всъщност нямат условия за това – например са на възраст, бебето е твърде голямо, имат някакви заболявания и др. Така допълнително се увеличават рисковете. Които и без това са сериозни поради обективни фактори. Сякаш никой не забелязва, че възрастта на жените, раждащи за първи път, сериозно се увеличава през годините. Все по-често са жените, които раждат първото си дете над 35 години. Това изобщо не е млада жена за раждане. Към това прибавете качеството на живот, начин на хранене, затлъстяване, пушене, сърдечни или съдови проблеми. И въпреки тези фактори всъщност ние бележим сериозен напредък. Вижте статистиката – през последните години има немалък спад на смъртните случаи по време на раждане, както и на починалите новородени. Стойностите са под средното за Европа. Но никой сякаш не чете цифрите. Всички се спират на някой трагичен случай. Почват критики, засилват се страховете. Мога да ви разкажа как екип от вече закрито родилно отделение в малък град в България спаси жена и бебето й от такава ситуация, в която и в \"Майчин дом\" може би нямаше да мотат да ги спасят. Но никой не разбра за това. А отделението вече го няма. На много места в страната работят по двама акушер-гинеколози, липсват акушерки...сестри, персонал, условия. Как работят тези хора? При това натоварване на лекарите из страната, остава ли им време, желание, сили за следдипломна квалификация, за курсове и обучения? За да научат, усвоят и прилагат съвременните тенденции и методи. И да, действително квалификацията пада. Прибавете към това и отливът на специалисти, особено в неатрактивните райони. Сега започват спорове, че няма медицински стандарт за акушерство и гинекология. И да – такъв винаги е имало, трябва да има. За момента няма поради спорове и съдебни решения. Но ще има. И какво от това – 90 на сто от лекарите, съм убедена, че не са го чели. Той е полезен основно при спорове, проверки на медицинския одит и при съдебни дела. Но как би допринесъл той за практиката? Той само допълва учебниците, по които учим, усвоеното в практиката, в следдипломни курсове, световните правила, от които се водим. И пак – не липсата на стандарт е проблемът, а в цялостната ситуация – страхът, напрежението между лекар и пациент, изострената конфликтна обстановка, натовареността, спадът в квалификацията. Как стандартът ще промени това? Ето сега, след инцидент с починала родилка, се отрича метода на Кристелер /натиск върху горната стена на матката, с цел да се улесни навлизането на бебето в родовия канал/. Макар и спорен, той не е отречен нито в Европа, нито в света. Но трябва правилна преценка дали, кога и как да се използва. При квалифицирано и навременно прилагане, той спасява, помага. Вземете например и прилагането на форцепс – то не е отречено, нали? Но пак ако не се приложи правилно, биха могли да настъпят сериозни проблеми и за бебето, и за майката. И отново се връщаме на квалификацията, напрежението, времето, осъвременяване на практическите познания. Какво би могло да бъде решението? Една добре работеща система за женска консултация с добре подготвени акушерки би подобрила значително ситуацията. По време на редовни срещи, без да бъдат пришпорвани, с нужното време и внимание, бременните жени биха могли да отправят всичките си въпроси, страхове, да се консултират. И да получават квалифицирани съвети, отговори и насоки. В общуването да се изгради така нужното доверие. Което е ключово и в процеса на раждане. Да се доверят на екипа, който е там, за да им помогне.", "date": "2018.08.28", "title": "Акушер-гинеколог: Вместо доверие - страхове. Това е големият проблем пред лекари и пациенти"}
{"url": "https://www.dnevnik.bg/sviat/2018/08/28/3302367_ubiistvo_predizvika_sblusuci_mejdu_krainodesni_i_levi/", "text": "Най-малко шестима души бяха ранени снощи при сблъсъци между крайнодесни и леви демонстранти в източногерманския град Кемниц. До тях се стигна след убийство на германец, извършено от мигранти, съобщава БТА. Двама души са пострадали от хвърляни от двете страни бомбички и други предмети. Четирима участници в крайнодесния протест са били ранени при нападение, докато си тръгвали от демонстрацията. Според Би Би Си българин е един от нападнатите по време на безредиците. Смъртта на 35-годишен германец, намушкан с нож при скандал с участието на мигранти рано сутринта в неделя, предизвика двудневни бурни протести. Във връзка с убийството пред съда в Кемниц се явиха 23-годишен сириец, и 22-годишен иракчанин, като и двамата остават в ареста. Според прокурорите те са нападнали жертвата без основателна причина. При нападението били тежко ранени още двама души. На първия протест в неделя се събраха около 800 души. Някои от участниците мятаха бутилки и камъни по полицията. Във вчерашните протести се включиха 2000 крайнодесни и около 1000 участници в лява контрадемонстрация.", "date": "2018.08.28", "title": "Убийство предизвика сблъсъци между крайнодесни и леви демонстранти в германския град Кемниц"}
{"url": "https://www.dnevnik.bg/sport/2018/08/28/3302364_mourinyo_napusna_preskonferenciiata_sled_zagubata_ot/", "text": "Мениджърът на \"Манчестър юнайтед\" Жозе Моуриньо смята, че тимът му е \"победил тактически\" \"Тотнъм\", въпреки че загуби в резултата в дербито от третия кръг на Висшата лига.  \"Червените дяволи\" бяха разгромени на своя \"Олд Трафорд\" с 0:3 от \"шпорите\" , като загубиха втори мач поред. За пръв път от 1992 г. \"Юнайтед\" загуби два поредни мача в първите три кръга от шампионата. Според Моуриньо обаче нямаше място за паника. \"Работихме много здраво цяла седмица и бяхме подготвени. От стратегическа гледна точка не загубихме срещата, но въпреки това резултатът не е в наша полза. Играхме добре и момчетата имаха прекрасно поведение\", каза португалецът. Според него на почивката резултатът е трябвало да бъде 2:0, 3:1 или 3:0 в полза на неговия отбор. \"Дори когато беше 2:0, футболистите не спряха да се борят, но последният гол окончателно ни пречупи\", добави той в интервюто си пред Sky Sports. Мениджърът на \"Юнайтед\" говори и за недоволството сред феновете, които този път аплодираха отбора заради усилията. Португалецът прекара около минута пред една от трибуните след мача, за да поздрави феновете. \"Запалянковците ни не четат вестници, не гледат телевизия, те са по-интелигентни и го показаха като при 0:3 аплодираха отбора.\" Малко по-късно на пресконференцията си  Моуриньо  беше по-остър и не сдържа своите нерви. Той сравни ситуацията със загубата от \"Севиля\" на \"Олд Трафорд\" през миналия сезон в Лига Европа. \"Когато загубихме от \"Севиля\" у дома, получихме освирквания, защото го заслужавахме и не бяхме добри. Сега играчите напуснаха терена, но бяха окуражени от феновете, защото го заслужиха и се бориха. Затова ние ще продължаваме да работим и ще продължаваме\", каза Моуриньо. В този момент в опит за нов въпрос португалецът продължи. \"Оставете ме да довърша. Знаете ли какво означава още резултатът 3:0. 3:0 означава още, че аз съм печелил три пъти Висшата лига сам, повече от останалите 19 мениджъра. Те имат общо две, а аз имам три. Затова, покажете уважение\", каза Моуриньо и напусна брифинга си.", "date": "2018.08.28", "title": "Моуриньо напусна брифинга след загубата от \"Тотнъм\", искайки уважение"}
{"url": "https://www.dnevnik.bg/evropa/2018/08/28/3302368_evropa_triabva_da_zapulni_praznotite_ostaveni_ot_sasht/", "text": "Германският министър на външните работи Хайко Маас заяви, че Европа трябва да запълни празнотите, оставени от оттеглянето на САЩ от международни организации и ключови региони по света, предаде \"Асошиейтед прес\". Вчера в Берлин Маас каза пред германски дипломати, че Европа трябва да увеличи политическата и финансовата си тежест в ООН и Световната търговска организация - и двете бяха поставени под натиск от Вашингтон, след като миналата година американският президент Доналд Тръмп встъпи в длъжност. Маас призова Европа да засили също така активността си на Западните Балкани, в Близкия изток и Африка. \"Цената на войната, бедността и разселванията около нас понасяме ние, европейците\", предупреди той. Маас добави, че Европа трябва да се стреми към \"ребалансиране\" на отношенията си с Вашингтон. \"Целта е никога \"Европа на първо място\", заяви той. /БТА", "date": "2018.08.28", "title": "Европа трябва да запълни празнотите, оставени от САЩ, каза германски министър"}
{"url": "https://www.dnevnik.bg/bulgaria/2018/08/28/3302370_bulgariia_moje_da_bude_osudena_za_milioni_po_kazusa/", "text": "България може да бъде осъдена за милиони. На 5 септември изтича даденият петмесечен срок за споразумение между Симеон Сакскобургготски и държавата в Европейския съд в Страсбург. Това каза бившият депутат от НДСВ и областен управител на София Олимпи Кътев в ефира на Би Ти Ви. На 23 август Софийският градски съд  отсъди, че  дворецът \"Врана\" в София е собственост на държавата , а не на българската царска династия.  \"Не може царят единствен в България да няма собственост. Не обсъждам решенията на съда, но има и независима съдебна инстанция извън България\", каза още Кътев. Той добави, че бившият столичен кмет Стефан Софиянски е върнал на Сакскобургготски двореца \"Врана\", а премиерът от 1997 до 2001 г. Иван Костов - горите. \"През 1947 г. всичкото царско имущество е одържавено и има списък с 14 частни имоти. Къде в света има одържавяване на държавни имоти. Сигурен съм, че ако царят бъде напъден от \"Врана\", скоро тя ще стане резиденция на някой олигарх от онези, които икономисват от асфалта по пътищата\", допълни Олимпи Кътев.", "date": "2018.08.28", "title": "България може да бъде осъдена за милиони по казуса \"Врана\", смята бивш депутат от НДСВ"}
{"url": "https://www.dnevnik.bg/na_put/2018/08/28/3301415_orient_-_ekspresut_minava_dnes_prez_bulgariia/", "text": "Легендарният влак \"Ориент eкспрес\" ще пристигне в Русе днес - 28 август, съобщиха от жп-гарата на БТА.  По разписание влакът, който пътува от Париж до Истанбул, трябва да спре на Централната гара в Русе в 12.55 часа, а 55 минути по-късно да отпътува за Варна. По време на престоя композицията ще премине граничен контрол, технически преглед и ще бъде заредена с вода. Тренът се състои от 16 вагона с общо тегло 889 тона. През миналата година луксозният влак, описан от Агата Кристи, премина през Русе на 29 август. Тогава в него пътуваха 99 туристи от различни държави. Цената на най-скъпия еднопосочния билет е 8000 паунда. както първите пътници през 1883 г. пътуващите с влака по маршрута до Истанбул имат еднодневен престой в Будапеща и Букурещ като имат разходка с кораб по Дунав, екскурзия до езерото Балатон, посещават замъка \"Пелеш\" и курорта Синая.   е най-утвърдената и разпознаваема марка ретро влакове. Всяка година компанията осъществява поне едно пътуване по класическия маршрут Париж - Истанбул, но има и много други, по-кратки възможности, свързващи Лондон, Венеция, Париж, Виена, Будапеща, Прага. За 2-3 дневно пътуване цената е 3500 паунда.", "date": "2018.08.28", "title": "Ориент - експресът пристига днес в Русе"}
{"url": "https://www.dnevnik.bg/evropa/2018/08/28/3302372_italiia_shte_naloji_veto_na_bjudjeta_na_es_ako_niama/", "text": "Италианският вицепремиер Луиджи ди Майо заплаши с вето следващия седемгодишен бюджет на ЕС, ако блокът не направи повече за споделяне на тежестта от пристигащите мигранти, предаде \"Ройтерс\". \"В Европа музиката ще се промени\", написа Ди Майо във \"Фейсбук\" по-малко от два дена  след последния сблъсък  с Брюксел по въпроса  кой трябва да приема  спасените в морето мигранти. \"Няма никаква догма за одобрението на многогодишния бюджет за следващите седем години, който те искат да приемат бързо преди европейските избори\", каза Ди Майо. \"Няма да им позволим да го направим и ако ситуацията с имиграцията не се промени в близкото бъдеще, ветото ще е сигурно\", допълни той. Миналата седмица  Ди Майо заплаши  Италия да замрази вноската си в бюджета, ако и други страни от ЕС не се съгласят да приемат спасените мигранти, които правителството блокира на кораба \"Дичоти\" на пристанище в Сицилия. Междувременно еврокомисарят по бюджета Гюнтер Йотингер каза пред \"Политико\", че твърденията на Рим, че дава 20 милиарда евро годишно на ЕС не са верни. \"Не са 20 милиарда евро на година. Италия плаща 14, 15, 16 милиарда евро на година. Ако вземете предвид какво получават от бюджета на ЕС, остава нетна вноска от 3 милиарда евро годишно\", допълни Йотингер. \"Никой не обича да плаща. Но ако поръчвате, трябва да платите. Държавите членки са поръчвали и те са бенефициентите от европейската бюджетна политика. Затова очакваме техните плащания\", каза още еврокомисарят. Дискусиите за бюджета за периода 2021-2027 г. все още са на ранен етап и Италия няма да е единствената страна, противопоставяща се на предложенията на Европейската комисия, посочва \"Блумбърг\". Ако Италия откаже да плаща месечните си вноски за изпълнението на тазгодишния бюджет, това би било нарушение на европейското законодателство и би предизвикало мерки от страна на Еврокомисията.", "date": "2018.08.28", "title": "Италия ще наложи вето на бюджета на ЕС, ако няма промени в политиката за мигрантите"}
{"url": "https://www.dnevnik.bg/sport/2018/08/28/3302366_ot_mercedes_obiaviha_che_izostavat_v_mnogo_otnosheniia/", "text": "Люис Хамилтън води със 17 точки пред Себастиан Фетел в битката за титлата във Формула 1, но от \"Мерцедес\" не са толкова спокойни преди последните осем състезания за сезона. В  последния старт в Белгия \"Ферари\" взе победа  чрез Фетел и намали пасива си спрямо шампиона. Битката се подновява тази неделя на  пистата \"Монца\" , а по традиция отборът, който печели на \"Спа\", има предимство и в Италия. \"В този момент изоставаме в много отношения от \"Ферари\" и това се вижда. Мога да кажа, че те имат най-добрата колата, а нашите дефицити са явни\", каза шефът на \"Мерцедес\" Тото Волф. След въвеждането на турбо-хибридните двигатели \"Мерцедес\" имаше най-добрият мотор, който им позволи да вземат четири поредни титли при пилотите и конструкторите. Сега обаче \"Ферари\" имат агрегата с най-висока мощност. \"Не става въпрос само за двигателите, но и там отстъпваме. Проблем е също така, че най-бързо \"изяждаме\" гумите, което не е добре. В Белгия предимството им в мощността в комбинация с нашите проблеми в завоите позволиха на Фетел да изпревари Люис\", добави Волф. Двата отбора представиха последните спецификации на моторите си именно в Белгия. Ново развитие на двигателите няма да има до края на сезона, но Волф вярва, че от \"Мерцедес\" могат да намерят предимство по друг начин. \"Определено нямаме магическа пръчка или формула, по която да кажем, че ще намерим три десети от секундата, но имаме опитни инженери и пилоти, които могат да се справят\", допълни шефът на \"Мерцедес\".", "date": "2018.08.28", "title": "От \"Мерцедес\" обявиха, че изостават в много отношения спрямо \"Ферари\""}
{"url": "https://www.dnevnik.bg/bulgaria/2018/08/28/3302374_jitelite_na_svoge_izlizat_na_protest/", "text": "Жители на Своге ще излязат на протест в сряда от 17 ч. на мястото, където стана катастрофата с автобус през уикенда, при която загинаха 17 души, а десетки бяха ранени, съобщава Би Ти Ви. Недоволството е породено от лошото състояние на пътя, въпреки че той е изцяло ремонтиран и пуснат в експлоатация през 2016 г. Жителите на Своге настояват да бъде оправен пътя през Искърското дефиле, тъй като през него постоянно преминават камиони заради ремонта на магистрала \"Хемус\". При ремонта пътят не е бил проектиран за такова натоварване, подчертават гражданите. По-късно кметът на Своге Георги Петков каза пред \"Фокус\", че избраният за протест час е пиков и има реална опасности от нови инциденти. Той добави, че се провежда среща с представители на \"Пътна полиция\", на която се обсъждат опасностите, които крие протестът. По думите му самият протест ще бъде организиран като бдение, което ще се провежда всеки ден след 17 ч. за по 15-20 минути.", "date": "2018.08.28", "title": "Жители на Своге излизат на протест"}
{"url": "https://www.dnevnik.bg/citat_na_deniia/2018/08/28/3302371_citat_na_denia_ne_moje_samo_cariat_da_niama/", "text": ". Това каза бившият депутат от НДСВ Олимпи Кътев в ефира на Би Ти Ви. Повод за изказването му е решението на Софийския градски съд от 23 август, който на първа инстанция реши, че дворецът \"Врана\" е собственост на държавата, а не на бившия премиер Симеон Сакскобургготски. Решението е очаквано, тъй като след решаващия акт на Върховния касационен съд от 2012 г. за отказа на реституция на чифлика Кричим, всички съдилища се произнасят по един и същ начин - въз основа на онова решение. Така последният български цар се оказа единствен в Европа, който не е придобил частна собственост. На 5 септември изтича срокът за споразумение по казуса в Европейския съд в Страсбург.", "date": "2018.08.28", "title": "Цитат на деня: Не може само царят да няма собственост в България"}
{"url": "https://www.dnevnik.bg/evropa/2018/08/28/3302397_es_ne_e_suglasen_s_rusiia_che_siriiskite_bejanci_moje/", "text": "Европейският съюз не смята, че Сирия е безопасно място за връщане на бежанци, предаде \"Ройтерс\", цитирана от БТА. Външните министри от ЕС ще обсъдят темата в Австрия по-късно тази седмица. Европейски представители очакват блокът да се придържа към позицията си да не предлага пари за възстановяването на Сирия, докато президентът Башар Асад не подели властта с опозицията. Руският президент Владимир Путин каза преди  разговорите си с германския канцлер Ангела Меркел  по-рано този месец, че трябва да се направи всичко възможно сирийските бежанци да се върнат у дома. \"Но условията просто не са налице. Русия иска от нас да платим за това, но Сирия под ръководството на Асад не е безопасна\", каза източник от ЕС.", "date": "2018.08.28", "title": "ЕС не е съгласен с Русия, че сирийските бежанци може да се завърнат в домовете си"}
{"url": "https://www.dnevnik.bg/bulgaria/2018/08/28/3302400_oblastniiat_upravitel_na_sofiia_poiska_poveche/", "text": "Разширяване на правомощията на областните управители при поддържането на пътната мрежа. Това е едно от предложенията, които направи областният управител на Софийска област Илиан Тодоров по време на пресконференция, в която основна тема беше справянето със зачестилите тежки катастрофи. Тодоров разкритикува работата на Агенция \"Пътна инфраструктура\" (АПИ), която в момента отговаря за пътищата. Въпреки че по закон това е регламентирано, според Тодоров отговорността е \"размита\", а работата на агенцията - бавна и неефективна. Той даде аргумент за това с липса на отговор на негов сигнал за критичните пътища в Софийска област. \"През 2017 г. с цел превенция на подобни катастрофи изпратих писмо до Министерския съвет, до председателя на АПИ и до директора на Областно пътно управление, в което давам пълен списък с пътищата, които са в критично състояние и които могат да предизвикат катастрофи\", каза той. Областният управител припомни, че със заповед на Бойко Борисов от 2011 г. всички структури в областите са длъжни да дават тримесечни отчети за извършената си дейност. \"Областно пътно управление до този ден е трябвало да ми предостави четири отчета за извършената от тях работа. Получил съм само един\", добави Илиан Тодоров. Той даде и друг пример – забавяне от седем месеца от страна на АПИ за поставяне на табели откъде започва и къде свършва Софийска област. \"За съжаление в България в топлите си кресла стоят едни самозабравили се хора, анонимни чиновници, експерти по \"нищоправене\", които си позволяват да нарушават заповедите на министър-председателя\", заяви областният управител на Софийска област.", "date": "2018.08.28", "title": "Управителят на Софийска област поиска повече правомощия при поддръжката на пътищата"}
{"url": "https://www.dnevnik.bg/evropa/2018/08/28/3302402_gardiun_makron_pogreba_plana_na_mei_za_brekzit/", "text": "Брекзит остава главна тема - в различните й аспекти - за британския печат и днес. Лондонският в. \"Гардиън\" нашироко отразява вчерашната реч на френския президент Еманюел Макрон пред събраните в Париж френски посланици по света. Според ежедневника  с думите си  Макрон е нанесъл много тежък удар на британския премиер Тереза Мей, като е отхвърлил молбата й да спаси нейния  план за Брекзит , изложен неотдавна на съвещание в правителствената резиденция Чекърс край Лондон. Макрон отхвърли всякакви компромиси с Великобритания, които биха рискували раздробяване на Европейския съюз. Той каза, че уважава решението на Великобритания да напусне ЕС, но се зарече да защитава единството на съюза на всяка цена. Това е тежък удар срещу надеждите на Мей, че  изненадващата й среща с Макрон  в началото на този месец може да доведе до пробив, който да спаси нейния план от Чекърс, подчертава \"Гардиън\". Британският вестник цитира лейбъристкия депутат Иън Мъри, според когото отговорът на Макрон е превърнал плана от Чекърс в \"труп, плаващ по водата\". \"Този план е пълен с противоречия и очевидно не може да удовлетвори нито собствените депутати на Мей, нито нашите европейски преговорни партньори\", подчертава Мъри. А говорителят на друга опозиционна британска партия, либералните демократи, Том Блейк определя думите на Макрон като присъда за илюзорния план на Мей от Чекърс. \"Френският президент му даде нула точки и сега Мей бързо остава без опции, изправяйки страната си пред суровите последици от бъркотията, която тя забърка с Брекзит\", коментира Блейк. Друга тежка последица от Брекзит може да бъде отцепването на Шотландия, посочва в. \"Дейли експрес\". Лондонският ежедневник цитира влиятелния шотландски политик Майкъл Ръсел, министър в регионалното правителство в Единбург. Според него ЕС вече е \"готов да приеме независима Шотландия за свой член\". Ръсел изразява убеждение, че повторен референдум за независимост на Шотландия ще има, защото за нея няма друго бъдеще, и просто трябва да се обмисли технологията как и кога ще се стигне до него. Изявлението на Ръсел идва малко след като бившият председател на Европейския съвет Херман Ван Ромпой предупреди, че едно излизане на Великобритания от ЕС без споразумение може да доведе до нейното разпадане. Шотландците трябва да направят своя избор между Брекзит и друго бъдеще. При сегашните обстоятелства (за Шотландия) не може да има друго бъдеще освен независимост\", подчертава Ръсел. Според него лидерите на ЕС, за разлика от 2014 г., когато в навечерието на първия референдум за независимост бяха доста скептични за една самостоятелна шотландска кандидатура за членство, сега са много по-благоразположени към такъв вариант. \"Мисля, че ако процесът (към независимост) бъде осъществен по конституционен път и по правилен начин, той ще бъде приет от всички страни членки (на ЕС)\", добавя Ръсел. /БТА", "date": "2018.08.28", "title": "\"Гардиън\": Макрон погреба плана на Мей за Брекзит"}
{"url": "https://www.dnevnik.bg/sviat/2018/08/28/3302404_sasht_predlagat_na_turciia_da_se_otkaje_ot_ruskite/", "text": "На разговорите в Анкара между делегация на американския Конгрес и турски отговорни представители е била разисквана критичната тема за сделката за доставка на американски изтребители F-35 на Турция, която бе замразен, предаде БТА. Американската делегация е настояла Анкара да се откаже от закупуването на руските ракети С-400, които се планира да бъдат доставени догодина в Турция. В замяна на отказа Вашингтон е готов да достави изтребителите F-35, договорени с Турция, съобщиха турски медии, като се позоваха на отговорни турски представители. Доставката на самолетите бе спряна при приемането на  бюджета за отбрана  на САЩ в началото на месеца. Там е записано, че се блокира предаването на турската армия на  купените модерни бойни самолети F-35 , докато Пентагонът не представи доклад, доказващ, че поръчаната от Турция на Русия зенитна система С-400 няма да застраши НАТО с интегрирането си в мрежите на алианса. \"Искаме отношенията ни да се нормализират. Вие се откажете от покупката на ракетите С-400 и ние ще премахнем ембаргото върху изтребителите F-35\", е заявила американската делегация, съобщи телевизия НТВ. Според турските източници плановете на Анкара да закупи от Русия ракетите С-400 са в основата на безпокойството на Вашингтон и продължаващата криза между Турция и САЩ. Ръководител на американската делегация е Майкъл Търнър, а турската делегация включва представители на външното министерство и на отбраната и се оглавява от Осман Ашкън Бакяптъ. Турските представители са настояли пред американската делегация да се премахне негативното отношение към Турция в Конгреса на САЩ. Те специално акцентирали върху борбата срещу терора на смятаната от Анкара и Вашингтон за терористична организация Кюрдска работническа партия (ПКК). Турската страна смята, че САЩ не са изпълнили своята част от ангажиментите по този проблем и ако искат отношенията да се нормализират, трябва да засилят сътрудничеството помежду си.", "date": "2018.08.28", "title": "САЩ предлагат на Турция да се откаже от руските С-400, за да получи изтребители F-35"}
{"url": "https://www.dnevnik.bg/bulgaria/2018/08/28/3302406_kratki_novini_avtobus_i_mikrobus_katastrofiraha_krai/", "text": "Буря нанесе сериозни щети в Гълъбово  Наводнени бяха стадионът, спортната зала и общински обекти, съобщи БНР. Шест стълба с високо напрежение бяха съборени край язовир \"Розов кладенец\", което доведе до временно прекъсване на електроподаването от ТЕЦ \"Брикел\".Екипи на Енергийния системен оператор от Стара Загора, Пловдив и Хасково се намесиха за отстраняване на щетите. Селскостопански самолет скъса далекопровод Той е закачил с опашката си жица на 12-киловолтов далекопровод на ЧЕЗ и е кацнал аварийно край Брусарци, съобщи областната дирекция на МВР, цитирана от агенция \"Фокус\". Самолетът е кацнал на 3-4 км от скъсаната жица, пилотът не е употребил алкохол, показва проверката. Самолетът е извършвал пръскания на земеделски площи между Брусарсци и село Дъбова махала, обработвани от плевенска фирма. Образувано е досъдебно производство за унищоженото имущество. Министерство на правосъдието разкри \"сини стаи\" в Хасково и Смолян Министерството на правосъдието откри \"сини стаи\" - специализирани помещения за щадящо изслушване на деца в досег със закона в Хасково и Смолян. Там малолетните, жертви и свидетели на престъпления в двете области, ще бъдат изслушвани извън съдебната зала и полицейското управление. До момента Министерството на правосъдието е изградило общо 8 \"сини стаи\", като освен в Смолян и Хасково, те са във Варна, Плевен, Козлодуй, Враца, Добрич и Разград. Пореден съд не пусна на свобода бивш зам-кмет на Младост Апелативният специализиран съд стана поредната инстанция, която отхвърли искането на бившия зам.- кмет на столичния квартал Младост Биляна Петрова да излезе на свобода, предаде БНР. Тя настояваше за по-лека мярка за неотклонение, заради проблеми със здравето. Според магистратите обаче, Петрова може да се лекува и в болницата на затвора. Отстранения кмет на Младост Десислава Иванчева също иска да излезе на свобода, като молбата й ще бъде разгледана утре. Камион едва не падна от столичния Лъвов мост Камион едва не падна от столичния Лъвов мост. До инцидента се стигна, след като шофьорът му изпуснал управлението. Камионът беше надвиснал над реката, но беше бързо преместен от екипи на пожарната. При инцидента няма пострадали. Автобус и микробус катастрофираха край Елешница Автобус и микробус катастрофираха на пътя между Банско и Гоце Делчев. Инцидентът е станал в района на село Елешница. При катастрофата няма пострадали, като са нанесени само материални щети по превозните средства. Движението в района не е затруднено.", "date": "2018.08.28", "title": "Кратки новини: Буря нанесе щети в Гълъбово"}
{"url": "https://www.dnevnik.bg/sviat/2018/08/28/3302405_toiota_investira_v_juber_500_mln_dolara_za_suzdavane/", "text": "Японският автомобилен концерн \"Тойота\" (Toyota) ще инвестира 500 милиона долара в американската компания за онлайн таксиметрови услуги \"Юбер\" (Uber) с цел двете компании заедно да създадат самоуправляващи се коли, съобщиха световните агенции. Според сключеното споразумение \"Тойота\" и \"Юбер\" ще обединят технологиите си за безпилотни автомобили с цел към 2021 година да представят превозно средство, което ще може да предоставя услуги като безпилотно такси, използвано от \"Юбер\". \"Асошиейтед прес\" отбелязва, че сделката е доказателство за отказа на \"Юбер\" самостоятелно да разработва такива автомобили. \"Целта ни е да задействаме в мрежата на \"Юбер\" най-безопасните в света безпилотни коли. Това споразумение е поредната важна стъпка по пътя към превръщането на тази цел в действителност\", каза генералният директор на \"Юбер\" Дара Хосрошахи. Инвестицията на \"Тойота\" последва придобиването на 15% от акциите на \"Юбер\" от японската  \"СофтБанк\"  (SoftBank) за 7.7 млрд. долара през януари, с което \"СофтБанк\" стана най-големият акционер в американската компания, припомня ДПА. /БТА", "date": "2018.08.28", "title": "\"Тойота\" инвестира в \"Юбер\" 500 млн. долара за създаване на безпилотни автомобили"}
{"url": "https://www.dnevnik.bg/sport/2018/08/28/3302425_hari_kein_totnum_otpravi_predizvikatelstvo_kum_drugite/", "text": "Голмайсторът на \"Тотнъм\" Хари Кейн за пореден път затвърди високите амбиции, които имат \"шпорите\". Нападателят вкара веднъж при  гръмката победа с 3:0 над \"Манчестър юнайтед\"  като гост. Според него \"Тотнъм\" може да се бори за титлата. \"Много голяма победа за нас на един стадион, на който никога не е лесно да гостуваш. Трябва да бъдем смъртоносни именно в такива мачове, далеч от дома\", каза Кейн след мача на \"Олд Трафорд\". \"Шпорите\" имат три победи от три мача дотук и заедно с \"Ливърпул\", \"Челси\" и \"Уотфорд\" са с пълен актив от точки\". \"Този резултат е предизвикателство към другите топ отбори в Англия. Ние заявихме нашите амбиции на терена с представянето си. Много сме доволни, но все още не сме постигнали нищо\", каза нападателят. Героят от срещата на \"Олд Трафорд\" Лукас Моура също изрази задоволството си. Бразилецът беше сред най-добрите на терена, като с два удара вкара два гола. Освен това Моура направи 26 спринта в срещата и постоянно беше заплаха за вратата на Давид де Хеа. \"Дойдох в \"Тотнъм\", защото искам да печеля. Вярвам в този проект и в мениджъра. Тук има много добри играчи, а ние сме страхотна група, която е много обединена и мисля, че това се вижда\", каза Моура. Мениджърът на \"шпорите\" Маурисио Почетино обаче предпочете да запази спокойствие и да не прави гръмки прогнози. Аржентинецът смята, че в началото на сезона резултатите няма да имат голямо значение върху битката за челните позиции. \"Това са само три точки. Да, на терена на пряк съперник, далеч от дома, но все пак говорим за една победа. Разбира се, този успех ни носи голямо самочувствие и показва, че работим добре, но все пак трябва да останем спокойни и здраво стъпили на земята\", каза Почетино. Според мениджъра играчите му заслужават поздравления за представянето си. \"Те вярват в нашата философия и това се вижда с играта им на терена. Все още обаче е много рано да говорим за битка за титлата или нещо друго.\"", "date": "2018.08.28", "title": "Хари Кейн: \"Тотнъм\" отправи предизвикателство към другите отбори в Англия"}
{"url": "https://www.dnevnik.bg/ot_vas/novini_ot_vas/2018/08/28/3301920_curkvite_na_bukuresht/", "text": "В Букурещ се намират едни от най-красивите примери на румънската църковна архитектура. На снимката: Mănăstirea Antim Един от най-старите манастири в Букурещ, ансамбълът на Антимския манастир, е архитектурен паметник, представител на стил \"Бранковояну\".", "date": "2018.08.28", "title": "Църквите на Букурещ"}
{"url": "https://www.dnevnik.bg/sviat/2018/08/28/3302427_maduro_iska_da_izvede_venecuela_ot_krizata_sus_zlatoto/", "text": "Президентът на Венецуела Николас Мадуро обяви създаването на министерство на вътрешната търговия, предадоха ТАСС и БТА, като се позова на венецуелски медии. Целта на новата институция ще е да отговаря за мрежите на доставки на продукти и да следи ценообразуването, както и \"веднъж завинаги\" да установи равновесие в икономиката. Министерството ще се оглави Уилям Контрерас - бивш министър на търговията и леката промишленост в правителството на предшественика му Уго Чавес, Уилям Контрерас, посочи държавният глава, цитиран от в. \"Ел насионал\". Според Мадуро новото ведомство ще регулира дейността на националния пазар. В последните години Венецуела преживява остра социално-икономическа криза, придружена със стремително увеличение на цените, дефицит на храни и лекарства и девалвация на националната валута. Една от мерките за подобряване на положението е въведената на 20 август деноминация с  премахване на пет нули  от банкнотите и обвързването на новата валута \"суверенен боливар\" с  венецуелската криптовалута петро . Стойността ѝ е приравнена към цената на барел от добивания в страната петрол и възлиза на около 60 долара. Венецуелското правителство също така разпореди на банките в страната задължително да използват петрото като разчетна единица. Държавните и частните банки са задължени да предоставят информациите за техните операции в боливари (официалната национална валута) и в петро. \"Златото е за щастието на страната\" Вчера Мадуро обяви още един пакет мерки за справяне с кризата - т.нар. \"План за спестяване в злато\" (Plan de Ahorro en Oro). \"Ще спестяваме чрез минерал от жизнено значение в света. Никой не може да микаже, че златото ще изгуби стойност\", каза Мадуро в друго обръщение и добави, че \"златото от Гуаяна (един от деветте района на Венецуела) принадлежи на народа\". Според вицепрезидента по икономическите въпроси Тарек Ел Айсами става дума за емисия облигации, гарантирани със златни кюлчета с тегло 1.5 грама на стойност 3.502 \"суверенни боливара\" и такива по 2.5 грама на стойност 5.387 \"суверенни боливара\". С тези сертификати, които ще бъдат достъпни от 11 септември, ще могат да се получават кредити, пише още в. \"Ел насионал\". \"За всяко кюлче ще се издават по 10 електронни сертификата. Всеки работник ще има достъп до покупката и (тя) ще се съхранява от Централната банка на Венецуела,\"  каза още  Айсами. \"Подготвен съм, имам няколко хиляди кюлчета, за да спестява народът,\" каза още Мадуро, цитиран от  \"Ел паис\" . \"За какво е златото? За обществения и икономическия живот, за щастието на страната.\" Критици на Мадуро - от опозицията, сред независими експерти и в чужбина - се съмнява, че плановете на Мадуро ще проработят. Той обаче ги нарича \"глупаци\" и добавя, че мерките са хуманни се противопоставят на капиталистическия модел. В последните години правителството често прилага и репресивни мерки, за да регулира цените - например оказва натиск върху търговците, за да ги намаляват. След като новото министерство ще засили контрола върху ценообразуването, наблюдатели се опасяват от повтаряне на сценария в Зимбабве. Там през 2007 г. решението на тогавашния президент Робърт Мугабе да бъдат арестувани 1300 представители на бизнеса след отказ да замразят цените само влоши кризата. \"Испания да поеме главна роля\" Междувременно Испания и Чили изразиха готовност да помогнат на Венецуела да излезе от кризата. \"За да намери Венецуела бързо решение, ще е необходима помощта на всички страни\", каза чилийският президент Себастиан Пинера на съвместна пресконференция с гостуващия испански премиер Педро Санчес, предадоха \"Ройтерс\" и \"Франс прес\", цитирани от БТА. Чилийският президент призова Испания да поеме главна роля в решаването на венецуелската криза, така както е правила при други кризи в Латинска Америка. Политиката на Чили \"е да направи всичко по силите си, за да се върне Венецуела към демокрацията, правовата държава и спазването на човешките права\", отбеляза Пинера. Той призова за вътрешен диалог във Венецуела между социалистическото правителство и дясната опозиция. Санчес каза, че е дълбоко обезпокоен от политическата и икономическата криза във Венецуела, предаде \"Ройтерс\". Испанският премиер обеща да подкрепи всички усилия в подкрепа на диалога между правителството и опозицията. Испания, някогашният колониален господар на по-голямата част от Латинска Америка, обаче не възнамерява да се меси във вътрешните работи на региона, подчерта в същото време той. Чили е една от няколкото южноамерикански държави, където в последно време  има масов приток на венецуелци . Тя е една от спирките на Санчес по време на латиноамериканската му обиколка - премиерът ще посети още Боливия, Колумбия (също засегната от кризата) и Коста Рика.", "date": "2018.08.28", "title": "Мадуро иска да изведе Венецуела от кризата със \"златото на народа\" и ново министерство"}
{"url": "https://www.dnevnik.bg/zelen/2018/08/28/3302490_zapochva_podgotovkata_na_miasto_za_iztochvane_na/", "text": "Подготвителните действия на място за източване на мазута от потъналия в Созополския залив кораб са започнали днес, съобщиха от Министерството на регионалното развитие. Работната платформа, която ще е в основаната на операцията, вече е разположена в морето над потъналия през 1921 г. плавателен съд. Първата задача е подробно заснемане на разположението на \"Мопанг\", за да се прецени как да застанат плавателните съдове, участващи в операцията. Пред \"Нова телевизия\" водолазът Ивайло Иванов, който е и собственик на работната платформа, обясни, че следващите стъпки са разграфяване на целия кораб, почистване до метал на местата, където са резервоарите, пробиване на отвори и източване на мазута. Според него в операцията ще участват между шест и дванадесет души, а мазутът може да се източи за поне 50 дни. За толкова дълга операция са и  отпуснатите от правителството през миналата седмица 2.4 млн. лева . Нямало ново замърсяване на водата Пред \"Нова телевизия\" директорът на Изпълнителна агенция \"Морска администрация\" кап. Живко Петров повтори, че досегашният разлив на мазут е овладян още преди седмица и в момента от кораба не излиза гориво. Той обясни, че петролните петна във водата по крайбрежието са остатъчни части от първоначалния разлив. Заместник-директорът на Регионалната здравна инспекция в Бургас д-р Марина Кофинова съобщи, че при последните изследвания на проби от морската вода в района не са открити следи от петролни продукти и тя отговаря на стандартите. \"Резултатите от пробите са добри. Няма здравен риск за гражданите, които посещават плажовете\", допълни доктор Кофинова. Историята накратко Замърсяването идва от американския кораб \"Мопанг\", който е превозвал товари между Истанбул и Бургас през 20-те години на ХХ век. През 1921 г. той попада на останала в морето мина от Първата световна война в района на остров Свети Иван край Созопол и потъва бързо. Корабът дълги години е една от атракциите за водолазите в района, но от около петнадесет години от резервоарите му започва да изтича мазут. След бурите в началото на август количеството се увеличава драстично, което и налага корабното гориво да бъде източено. Според данните капацитетът на резервоарите на \"Мопанг\" е над 600 тона, но не се знае колко мазут има в тях. През миналата седмица водолазът доброволец Михаил Заимов, който пръв сигнализира за проблема, предупреди в телевизионно интервю, че  има опасност всеки момент корабът \"Мопанг\" да се разцепи и да изпусне наведнъж 100 тона мазут . ", "date": "2018.08.28", "title": "Започна подготовката на място за източване на мазута от потъналия кораб край Созопол"}
{"url": "https://www.dnevnik.bg/bulgaria/2018/08/28/3302484_postradalite_pri_katastrofata_krai_svoge_shte_poluchat/", "text": "Агенцията за социално подпомагане (АСП) ще подкрепи семействата и близките на загиналите и пострадалите при катастрофа в събота край Своге с еднократна помощ, съобщиха от институцията. По закон максималният й размер е 375 лв. При катастрофата с автобус загинаха 17 души, а 20 бяха ранени. Повечето са жители на софийското село Световрачене. Вчера Столичната община съобщи, че ще покрие разходите за погребения на жертвите, а Националният осигурителен институт - че ще изпрати мобилен екип в селото, който да помогне на близките при решаването на проблемите, за които НОИ отговаря.", "date": "2018.08.28", "title": "Пострадалите при катастрофата край Своге ще получат социална помощ до 375 лв."}
{"url": "https://www.dnevnik.bg/sviat/2018/08/28/3302483_rusiia_strupva_krai_siriia_nai-goliamata_grupa_ot/", "text": "Руският военноморски флот е разположил край бреговете на Сирия най-голямата досега група кораби, изпращани от него в Средиземно море за последните 3 години. Това съобщи  руското издание \"Известия\" , като цитира източници в Министерството на отбраната на страната. Групата от 10 кораба, повечето с крилати ракети \"Калибр\", и 2 подводници постепенно е била формирана този месец и е без аналог от септември 2015 г., когато Русия  започна интервенцията си в Сирия  на страната на президента Башар ал Асад. Очаква се още няколко кораба да се присъединят към тях. Според военни експерти, цитирани от изданието, флотилията ще може да подкрепя кампанията на сирийската армия в  контролираната от бунтовници провинция Идлиб , когато тя започне. В момента според източниците на \"Известия\" в Средиземно море има кораби на Северния, Балтийския и Черноморския флот на Русия. Освен това  според в. \"Комерсант\"  в руската авиобаза \"Хмеймим\" (в контролираната от Асад провинция Латакия, съседна на Идлиб) освен системи за противовъздушна отбрана е разположена батарея със зенитно-ракетни комплекси \"Тор-М2\". В последните няколко дни руските власти говорят за \"струпване на американски сили\" в района на Средиземно море, за  планирани инсценировки на химически атаки  в провинцията, за да се повлияе на ситуацията на терен, и за планове на контролиращите Идлиб джихадисти да нападнат съседните провинции Алепо и Хама. Съобщения от западни и арабски издания гласят обратното - според някои източници сирийският режим се готви да предприеме подобна атака, както при отвоюване на други провинции в последните години. \"Блумбърг\" пък писа миналата седмица, че според нейни източници САЩ са готови да  нанесат нови удари  в Сирия, ако  силите на Асад извършат нова химическа атака . Руското министерство на отбраната също така заяви, че в района са разположени американските ескадрени миноносци USS Ross и USS Sullivans със съответно 28 и 24 крилати ракети \"Томахоук\" и стратегически бомбардировач В-1В с 24 крилати ракети JASSM. Но представител на Пентагона  опроверга  твърденията и ги нарече \"пропаганда\".", "date": "2018.08.28", "title": "Русия струпва край Сирия най-голямата група кораби от 2015 г. насам, пише \"Известия\""}
{"url": "https://www.dnevnik.bg/biznes/2018/08/28/3302522_nad_700_hil_dushi_sa_putuvali_v_chujbina_prez_juli/", "text": "Близо 300 хил. българи са били в чужбина през юли с туристическа цел, а още толкова - на гости, на спортно или културно мероприятие или за обучение. Това сочат данните на Националния статистически институт, оповестени днес. Пътувалите в чужбина по работа са 143 хил. Така общият брой пътувания извън страната е близо 730 хил. През юли двете най-привлекателни за българите туристически дестинации са Гърция - 81 хил. души, и Турция - 51 хил. души. В Румъния са били на почивка 25 хил. български граждани, четвърта е Италия с 24 хил. С нетуристическа цел (на гости, на концерт или спортно събитие или за обучение) най-много са пътуванията до Турция - 99 хил. , Следвана от Гърция - 42 хил. и Германия - 31 хил. Вижте в графиката данните за пътуванията в чужбина с цел почивка и екскурзия през юли през последните 10 години общо и за четирите най-търсени през тази година дестинации.", "date": "2018.08.28", "title": "Над 700 хил. души са пътували в чужбина през юли"}
{"url": "https://www.dnevnik.bg/sport/2018/08/28/3302467_sinut_na_kristiano_ronaldo_zapochna_trenirovki_v/", "text": "Първородният син на  Кристиано Роналдо  – Кристиано-младши, започна тренировки в детско-юношеската школа на \"Ювентус\". Два месеца след трансфера на португалската звезда при \"бианконерите\" и синът му ще играе за тима, съобщават медиите в Торино. Кристианиньо, както е известен синът на нападателя е роден през 2010 г. и ще играе за формацията до девет години. Той вече беше заснет с екип на \"Ювентус\" като тренира на базата. В академията са и децата на други футболисти – синът на Андреа Бардзали Матиа, както и на бившия халф на тима Клаудио Маркизио Давид. \"Той е борбен, същият като мен и не обича да губи. Сигурен съм, че един ден ще е като мен. Бих искал да го науча на някои неща, но в крайна сметка ще избере какво да прави сам. Бих искал да стане футболист, защото мисля, че има много талант и страст\", коментира Роналдо преди време. Кристиано младши е първото дете на звездата на \"Ювентус\" като беше роден от сурогатна майка. През юни 2017 г. по този начин Роналдо се сдоби с близнаците Ева Мария и Матео, а пет месеца по-късно приятелката му Джорджина роди и Алана Мартина. Роналдо премина в \"Ювентус\" след световното първенство. Той беше купен от \"бианконерите\" за 117 милиона евро от \"Реал\" (Мадрид), където прекара девет години. Дотук  Роналдо игра и в двата мача  от Серия А на шампионите, но не успя да се разпише, въпреки че отправи  14 удара към вратите на \"Киево\"  и \"Лацио\". Треньорът на \"бианконерите\"  Масимилиано Алегри обаче го похвали  за бързата адаптация към италианския футбол и същевременно  призова за повече търпение  към португалеца и останалите нови играчи на \"Алианц стейдиъм\".", "date": "2018.08.28", "title": "Синът на Кристиано Роналдо започна тренировки в школата на \"Ювентус\""}
{"url": "https://www.dnevnik.bg/photos/2018/08/28/3302424_fotogaleriia_kogato_vespa_e_religiia/", "text": "Всяка година от тийнейджъри до дядовци, от механици до студенти се събират в Източна Ява, Индонезия, за да покажат любовта си към емблематичния италиански скутер \"Веспа\".", "date": "2018.08.28", "title": "Фотогалерия: Когато \"Веспа\" е религия"}
{"url": "https://www.dnevnik.bg/bulgaria/2018/08/28/3302531_napadnaliiat_nezriashti_hora_v_nesebur_otiva_na_sud/", "text": "Районната прокуратура в Несебър предаде на съд мъжа, нападнал незрящи хора в града. Инцидентът стана в средата на миналата година и доби популярност, след като видео от него беше разпространено по медиите. 21-годишният Тодор Маринов е обвинен в хулиганство, отличаващо се с особена дързост, както и причиняване на лека телесна повреда на жена, причинена по хулигански подбуди. Веднага след инцидента мъжът беше задържан, но малко  след това беше пуснат под гаранция от 1500 лева.  Заседанието по делото е насрочено за 31 август.", "date": "2018.08.28", "title": "Нападналият незрящи хора в Несебър отива на съд"}
{"url": "https://www.dnevnik.bg/morski/2018/08/28/3302540_edinstveno_dujdut_e_vinoven_za_navodnenieto_v/", "text": "Повече от четири години, след като наводнение, предизвикано от пороен дъжд,  отне живота на 13 души във варненския кв. \"Аспарухово\",  Апелативният съд в града потвърди, че трагедията е била причинена не от човешка грешка, а от природната стихия. Досъдебното производство, образувано веднага след наводнението от 19 юни 2019 г., бе водено за  причиняване смъртта на 13 души поради немарливо изпълнение на служебни задължения . Според Наказателния кодекс това е престъпление. Делото бе наблюдавано от трима прокурори и разследвано от трима следователи от варненския Окръжен следствен отдел. На 16 юни м.г. - три години след опустошителното наводнение Окръжната прокуратура във Варна оповести резултатите от експертизата за причините, довели до трагедията. Според тях  сновният фактор, довел до и причиняването на огромни материални щети, е било застрояването на западния охранителен канал в ромската махала над кв. \"Аспарухово\". Пак според експертизата източникът на наводнението е формиралата се висока вълна вследствие на падналите проливни и поройни валежи на 18 и 19 юни 2014 г. \"За кратко време и с голяма скорост водата достигнала до коритата на деретата и активизирала свлачищни и срутвания\", бе записано в документа. Според експертизата на вещите лица, работили по случая, Министерството на регионалното развитие и благоустройството за оценка и картографиране на геоложкия риск на територията на община Варна, в това число и на пострадалия кв. \"Аспарухово\". Липсата на такава оценка на риска предопределя и липсата на активни действия на всички управленски нива. Въпреки Националната програма за превенция и ограничаване на свлачищата на територията на Република България, ерозията и абразията на Дунавското и Черноморското крайбрежие 2015 – 2020 г. , регистрираните до 2014 г. на територията на Варна и на кв. \"Аспарухово\" свлачища за неотложно укрепване са планирани за изпълнение едва през следващата година, когато за целта трябва да бъдат отпуснати 2 млн.", "date": "2018.08.28", "title": "Единствено дъждът е виновен за наводнението в Аспарухово, реши окончателно съдът"}
{"url": "https://www.dnevnik.bg/biznes/2018/08/28/3302547_chujdite_turisti_se_uvelichavat_no_germancite_i/", "text": "Над 2 млн. чужденци са посетили България през юли като една четвърт от тях са преминали транзитно. Туристите са 1.2 млн. души, а други 760 хил. са дошли с т. нар други цели (на гости, на концерт или спортна проява, на обучение), съобщи Националният статистически институт. Броят на туристите, посетили страната, е най-голям за този месец през последните десет години, а увеличението им спрямо миналата година е с 3.4 на сто. От данните за туристите се вижда, че през тази година спрямо миналата има спад на двата най-големи пазара за България - Германия и Русия. Германските туристи са с 13% по-малко, а руските - с близо 12%. Едновременно с това близо двойно - от 61 хил. на 114 хил. нарастват гостите от Румъния. Общо от Европейския съюз през юли в България са почивали 700 хил. туристи. От европейски страни извън ЕС - 370 хил. като след руснаците най-много са украинците - 84 хил.", "date": "2018.08.28", "title": "Чуждите туристи се увеличават, но германците и руснаците са по-малко този юли"}
{"url": "https://www.dnevnik.bg/sviat/2018/08/28/3302545_rusiia_obiavi_nai-golemite_si_voenni_ucheniia_ot_1981_g/", "text": "Русия ще проведе другия месец най-големите си военни учения от 1981 г., обяви днес министърът на отбраната Сергей Шойгу, цитиран от ТАСС и \"Интерфакс\". Шойгу съобщи на среща с журналисти в руската република Хакасия, в Сибир, че около 300 хил. военнослужещи и над 1000 летателни апарата (самолети, вертолети и безпилотни устройства) ще участват в маневрите \"Изток-2018\". Според него Русия не е провеждала толкова големи военни учения от 1981 г., когато \"Запад-81\" събраха армииите и флота на Съветския съюз и страните от Варшавския договор. Според министъра \"в някои неща (\"Изток-18\") ще повтаря \"Запад-18\", но може би ще е още по-мащабно\". \"Представете си, че едновременно са в движение 36 хил. единици военна техника - танкове, бронетранспортьори, бойни машини на пехотата - и всичко това естествено в условия, максимално близки до бойните\", каза Шойгу, цитиран от \"Интерфакс\". Ученията ще са между 11 и 15 септември на почти всички полигони на два военни окръга - Централния и Източния. В тях ще участват Въздушнодесантните войски, Северният флот и Тихоокеанският флот. Повечето маневри от \"Запад-81\" в Беларус, Прибалтика и Украйна се случват близо до границата с Полша (има и десантен компонент в северната част на страната) и според някои историци са не само демонстрация на мощ пред НАТО, а и репетиция за възможна военна операция в Полша на фона на нестабилността в страната.", "date": "2018.08.28", "title": "Русия обяви най-големите си военни учения от 1981 г."}
{"url": "https://www.dnevnik.bg/evropa/obrazovanie/2018/08/28/3302560_trima_dushi_shte_budat_nakazani_zaradi_greshkite_v/", "text": "Трима души от Регионалното управление на образованието в София-град ще бъдат дисциплинарно наказани заради  грешките при първото класиране  за гимназиите на 3 юли. Това съобщиха пред \"Дневник\" от Министерството на образованието (МОН). Началникът на Регионалното управление на образованието (РУО) в София Ваня Кастрева е с порицание, а експертите Камен Радев и Ваня Станчева са наказани с отлагане на повишението в ранг с една година. Припомняме, че малко след като резултатите бяха обявени на 3 юли, имаше подозрения за грешки при пресмятането на баловете. Сигнали имаше и от читатели на \"Дневник\". По-късно, в рамките на същия ден, на пресконференция на РУО беше съобщено, че причина за   сбърканото  класиране е техническа грешка. Резултатите бяха свалени от сайта на МОН за няколко часа, след което възобновени с коректни данни. Причината беше, че системата не е утроила точките от изпита по математика в Технологичното училище \"Електронни системи\" (ТУЕС) към Техническия университет - София и в Професионалната гимназия по електроника \"Джон Атанасов\". В една от паралелките в Националната природо-математическа гимназия не беше удвоен резултатът от конкурс по физика. Грешка беше отчетена и в класирането за Професионалната гимназия по строителство и архитектура (паралелка \"Парково строителство\"). На 11 юли по време на изслушване в ресорната парламентарна комисия министърът на образованието Красимир Вълчев заяви, че обявената за  техническа грешка при първото класиране  е човешка, и обеща да има наказани.", "date": "2018.08.28", "title": "Трима души ще бъдат наказани заради грешките в първото класиране за гимназиите"}
{"url": "https://www.dnevnik.bg/politika/2018/08/28/3302561_demokratichna_bulgariia_nastoiava_za_ostavkata_na/", "text": "Демократична България\" настоява за оставката на министъра на транспорта Ивайло Московски. Това се казва в позиция на обединението на партиите ДСБ, \"Да, България\" и \"Зелените\". Според политическата сила през своите три мандата Московски така и не успял да въведе задължение за използване на предпазни колани при пътуване в автобус. \"Въпреки многократните обещания, които даваше след всяка катастрофа с много жертви, Московски не намери воля да внесе навреме предложения за изменение в законите и да настоява мнозинството в парламента да ги приеме\", припомнят от \"Демократична България\". \"След поредната трагедия, отнела живота на 17 души, министърът пак дава обещания. Повече никой не може да чака. Оставката на Московски е задължителната политическа отговорност, която управлението и мнозинството трябва да поемат, и лично министър-председателят Борисов, чийто избор е Московски. Дължат го на обществото за неизпълнените си обещания години наред. От 2011 година се води дебат за въвеждане на законово изискване за поставяне на колани в автобусите – без реален резултат. За периода на това бездействие в множество инциденти с автобуси и микробуси са загинали 34 души\", припомнят от обединението. В позицията им се казва, че отговорност на премиера Борисов е да поиска оставката на Московски, не да се крие, а още по-малко да му търси друг удобен публичен пост, и че всеки един ден оставане на Московски на поста е арогантна демонстрация на незачитане на стойността на човешкия живот. От \"Демократична България\" призовават да бъдат приети изменения в нормативната уредба, които да гарантират: 1. Задължително оборудване на всички автобуси с предпазни колани за всички седалки; 2. Проверка от шофьора на всички пътници за закопчани колани, преди да потегли; 3. Отказ на шофьора да потегли, ако пътник не си е поставил колана; 4. Аудиосъобщения, които да информират за задължителното поставяне на колана; 5. При техническите проверки на автобусите да се тества изправността на всички колани; 6. Провеждане на информационни кампании за необходимостта за поставяне на колани. Осен това в позицията се настоява за независим одит на цялостната дейност на Агенция \"Пътна инфраструктура\" както по възлагане на ремонти и изграждане на пътища, така и на поддръжката им. Искат се и оставките \"на всички отговорни за това в продължение на години злополучният участък край Своге да не бъде ремонтиран и приведен съгласно всички стандарти за безопасност\". \"Дългогодишната корупция при търговете за обществени поръчки, които се печелят непрозрачно от едни и същи фирми, приближени до властта, трябва да бъде прекратена, за да не бъдат жертвани повече човешки животи по некачествено изградени и неподдържани пътища\", завършва позицията на обединението.", "date": "2018.08.28", "title": "\"Демократична България\" настоява за оставката на Ивайло Московски"}
{"url": "https://www.dnevnik.bg/ot_vas/galeriiotvas/2018/08/28/3302428_chitatelska_fotogaleriia_bluburgstrand/", "text": "Блубъргстранд е предградие на Кейптаун по брега на огромния Тейбъл Бей, на 15 км на север от бизнес центъра на града и на 30 минути от летището.", "date": "2018.08.28", "title": "Читателска фотогалерия: Блубъргстранд"}
{"url": "https://www.dnevnik.bg/evropa/2018/08/28/3302562_brekzit_bez_sdelka_niama_da_e_kraiat_na_sveta_kaza/", "text": "Да не бъде сключена сделка с Европейския съюз преди очаквания догодина Брекзит \"няма да бъде краят на света\", заяви британският премиер Тереза Мей, цитирана от \"Ройтерс\". Мей каза това по повод твърдението на финансовия й министър Филип Хамънд от миналата седмица, че излизането от ЕС  без сключена сделка  ще навреди на финансите на Великобритания. Министър-председателят използва фраза от становището на Световната търговска организация, че излизането на Великобритания от ЕС без споразумение \"няма да е просто разходка в парка\", но няма и да е \"краят на света\", отбелязва \"Скай нюз\". На път за Африка  Мей заяви още, че сключването на лоша сделка с ЕС ще бъде по-лошо от липсата на такава. Тереза Мей пристигна днес в южноафриканския град Кейптаун, където ще се срещне с президента на Южна Африка Сирил Рамапоса, предаде \"Асошиейтед прес\". В рамките на африканската си обиколка Мей ще посети още Нигерия и Кения. В Кейптаун заедно с Мей пристигнаха и 29 ключови британски бизнесмени. След пристигането си Мей заяви, че иска до 2022 Великобритания да се превърне в най-големия инвеститор в Африка сред страните от Г-7, предаде \"Франс прес\".", "date": "2018.08.28", "title": "Брекзит без сделка няма да е краят на света, каза Тереза Мей"}
{"url": "https://www.dnevnik.bg/sport/2018/08/28/3302537_brazilecut_ronaldo_shte_kupi_futbolen_klub_ot_la_liga/", "text": "Бившият нападател на бразилския национален отбор Роналдо  ще купи футболния клуб \"Валядолид\", който се състезава в първото ниво на Испания. Преговорите са близо до приключване, като се очаква сделката да стане факт в следващите две или три седмици, съобщи \"Марка\". Роналдо ще плати 30 милиона евро, с което ще стане главен акционер и президент на клуба. С парите ще бъдат покрити дълговете на  новака в Примера дивисион , които са на стойност 25 милиона евро. След споразумението настоящият президент Карлос Суарес ще остане на работа в клуба като изпълнителен директор. Според информацията той е получил по-големи оферти от инвеститори от Китай и Латинска Америка, но е предпочел да договори продажбата на \"Валядолид\" с Роналдо. Легендарният играч заяви намеренията си да купи футболен клуб още през януари. \"Ще бъде голяма чест да ръководя бразилската футболна федерация, но преди това искам да придобия опит в голям клуб. Обмислям да купя отбор от второто ниво в Испания или Англия. Искам да направя нещо иновативно и съм готов за това предизвикателство\", каза тогава Роналдо. В последните години бившият нападател прави опити да се завърне към футбола на ръководна позиция. През 2014 г. Роналдо придоби 20% в американския отбор \"Форт Лодърдейл страйкърс\", като продаде дела си през 2017 г.", "date": "2018.08.28", "title": "Бразилецът Роналдо ще купи футболен клуб от Ла лига"}
{"url": "https://www.dnevnik.bg/sport/2018/08/28/3302551_kakvo_gubi_grigor_dimitrov_ot_rannoto_otpadane_v_nju/", "text": "Григор Димитров отпадна  в първия кръг на втори пореден турнир от Големия шлем . Това се случи едва за втори път в неговата кариера след US Open 2012 (Беноа Пер) и Australian Open 2013 (Жюлиен Бенето). И за пръв в рамките на един сезон. US Open беше последната възможност за Димитров да защити високите позиции, които си спечели със силните резултати през 2017 г. Дори при много добро представяне до края на сезона, което към момента изглежда малко вероятно, той едва ли ще се задържи в челото на световната ранглиста. Шансове за финалите на АТП След втората си поредна загуба срещу Стан Вавринка Димитров на практика губи шансове да защитава титлата си от финалния турнир на АТП. Българинът заема 13-ото място в годишната ранглиста, която определя участниците в Лондон. Шампионът от финалите на АТП има 1700 точки. Той изостава с 1305 точки от осмия Доминик Тийм, който към момента държи последната квота за Лондон. Между тях има още четирима играчи с потенциал да натрупат точки от US Open - Кей Нишикори (1765 т.), Стефанос Циципас (1782 т.), Фабио Фонини (1905 т.) и Джон Иснър (2615 т.). Разликата между Димитров и седмия в годишната ранглиста Кевин Андерсън е 1615 точки, до шестия Марин Чилич е 1765 точки, а до петия Хуан Мартин дел Потро - 2055 точки. Българският тенисист има заявени четири турнира до края на сезона - два от категория \"АТП 500\" (Пекин и Виена) и два от сериите \"Мастърс\" (Шанхай и Париж). Дори да достигне до финала на всеки един от тях, той няма да успее да се класира за Лондон, ако някой от финалистите не се откаже. На практика само със спечелването на четирите турнира световният №8 би събрал нужните точки, за да си гарантира участие. Този сезон се очертава да бъде третият, в който шампионът няма да защитава титлата си, откакто надпреварата на осемте най-добри се провежда в Лондон. Първият беше 2010 г. - Николай Давиденко, а вторият беше 2017 г. - Анди Мъри. Двамата обаче страдаха от контузии и не участваха пълноценно в съответните сезони. Последният шампион, който не е успявал да се класира, без да е лекувал контузия, е испанецът Алекс Кореча през 1999 г. Позиции в ранглистата Въпреки ранното отпадане в Ню Йорк Димитров ще остане в топ 10. Той дори може да се придвижи до седмата позиция, тъй като Кевин Андерсън има да защитава 1200 точки от достигането до финала през 2017 г. Виртуалната разликата от българина до деветия Доминик Тийм и десетия Давид Гофен е съответно 405 и 490 точки. Иснър, който е №11, изостава с 600 точки от българина. В края на годината обаче Димитров може да се озове доста назад в ранглистата. 27-годишният българин ще загуби 1500 точки заради това, че няма да се класира за финалите в Лондон. Освен това той има да защитава още 600 точки от миналата година - 180 от полуфинала в Пекин, 180 от четвъртфинала в Шанхай, 150 от финала в Стокхолм и 90 от осминафинала в Париж. Димитров започна сезона под №3 в световната ранглиста, но с оглед формата му и общо 2100 точки, които през 2017 г. спечели след US Open, ще му бъде много трудно да се задържи дори в топ 15. Резултати  Загубата от Стан Вавринка задълбочи кризата в играта на Димитров през последните месеци. Въпреки че още в началото на годината се видя спад във формата му в сравнение с отличния край на 2017 г., той започна позитивно сезона с полуфинал в Бризбейн, четвъртфинал на Australian Open и финал в Ротердам. Последваха разочароващи ранни отпадания в Дубай, Индиън Уелс и Маями, но добрият старт на сезона на червени кортове с полуфинала в Монте Карло и четвъртфинала в Барселона даде поводи за оптимизъм на българския тенисист. От началото на май обаче шампионът от финалите на АТП изпадна в дупка, от която така и не успява да излезе. Оттогава той успя да победи само един тенисист от топ 30 - Дамир Джумхур в първия кръг в \"Куинс\". По това време босненецът беше №29 в света. Статистически към момента Димитров прави най-лошия си сезон от 2012 г. Тогава за последно той имаше по-малък процент спечелени мачове и по-малко победи в големите турнири (Големия шлем и сериите \"Мастърс).", "date": "2018.08.28", "title": "Какво губи Григор Димитров от ранното отпадане в Ню Йорк"}
{"url": "https://www.dnevnik.bg/biznes/2018/08/28/3302565_srivut_na_chujdite_investicii_e_pulen_otchete/", "text": "През последните годни се наблюдава пълен срив на чуждите инвестиции в България, каза пред журналисти днес изпълнителният председател на Българската стопанска камара (БСК) Радосвет Радев, цитиран от БТА. Делът на местните инвестиции в общия обем на инвестициите нараства драстично при успореден срив на чуждите вложения като общият обем на инвестициите в България в периода 2007 - 2017 г. остава сравнително постоянен - по около 18 млрд. лв. годишно. През 2017 г. общите инвестиции са били 18.947 млрд. лв., като чуждите инвестиции са 1.858 млрд. лв., тоест една десета от общата сума. През 2007 г. съотношението е било обратното - 98.6% от общите инвестиции в страната на стойност 17.962 млрд лв. са били от чужбина. Зам.-председателят на БСК Камен Колев посочи, че страната е декапитализирана, с очевидна нужда от инвестиции. \"Стандартите показват, че преките чужди инвестиции в една държава трябва да бъдат 10 процента от брутния вътрешен продукт. Това означава, че за България те трябва да са 10 млрд. лева, а сега сме много под тази граница\", каза Колев. Той подчерта, че данните за 2018 г. потвърждават тенденцията на спад - през първото шестмесечие на 2017 г. по данни на БНБ чуждите инвестиции са били 500 млн. лв., а през същия период на тази - 250 млн. лв. През 2017 г. парите, изпратени от българи, живеещи в чужбина, вече значително надхвърлят размера на преките чужди инвестиции, каза Колев. \"БНБ отчита преводите над 2000 лева, като внесени по-малки суми и тези в брой никой не отчита. Тези пари най-вече отиват за потребление, само малка част са за инвестиции, но и така имат положителен ефект върху икономиката\", каза Колев. Чуждите инвестиции са най-вече (една пета) в преработващата промишленост. Недвижимите имоти, банковите услуги и и застраховките също са браншове с чужди инвестиции, посочи той. Спрямо страните от региона България е преди Румъния като процент чужди инвестиции в БВП, но разликата е била много по-голяма предишните години. Изоставаме обаче значително от Сърбия и Хърватия, добави Колев. По думите му тежката администрация, корупцията и големият брой разрешителни и сертификати пречат на по-малките инвеститори.", "date": "2018.08.28", "title": "Сривът на чуждите инвестиции е пълен, отчете стопанската камара"}
{"url": "https://www.dnevnik.bg/kultura/2018/08/28/3302495_kinofestivala_vuv_veneciia_predizvika_kritiki_sus/", "text": "                        75-ото издание на кинофестивала във Венеция, което ще се проведе между 29 август и 8 септември, предлага на зрителите нови заглавия на братята Коен и Алфонсо Куарон, но включва в основната си състезателна програма само един филм, режисиран от жена, съобщава \"Холивуд Рипортър\". Това е лентата The Nightingale на австралийката Дженифър Кент. А сред 60-те заглавия от официалната селекция на фестивала само 8 са режисирани от жени. В последните години участието на режисьори от женски пол на фестивала е спаднало драстично, като в предишните 6 години в основната състезателна програма е влизал само по един филм, създаден от жена. През 2009, 2011 и 2012 г. в основната състезателна програма са селектирани по 4 заглавия, режисирани от жени.  Артистичният директор на фестивала Алберто Барбера отговори на критиките, като обвини филмовата индустрия - филмовите училища, продуцентите и дистрибуторите. Той каза, че прекалено малко добри филми днес биват създавани от жени. \"Венеция не може да направи нищо за това. Ние не сме тези, които могат да променят ситуацията\", обясни той. \"Холивуд рипортър\" твърди, че аргументите на Барбера не са особено сериозни, особено като се вземат предвид други водещи кинофестивали като тези в Кан и Торонто, които отговарят на ерата на движението #MeToo, като включват повече филми, създадени от жени, в програмите си. Някои хора отдават този дисбаланс в програмата на фестивала във Венеция на консервативната италианска култура по отношение на равнопоставеността между половете, която упорито отказва да се промени с времето. Според датската режисьорка Сузан Биър, която е и президент на вируталното жури на фестивала тази година, върху тази тенденция сериозно влияние оказва културата на Югозападна Европа. \"Тук по традиция има по-малко равнопоставеност между половете, затова и мисля, че тези проблеми се усещат по-силно, отколкото другаде\", отбелязва тя. в различните сегменти на обществото. Според Организацията за икономическо сътрудничество и развитие разпределението на жените в сферата на труда е едно от най-ниските сред развитите икономики в Европа. Въпреки че жените са образовани колкото мъжете, те прекарват по-голямата част от времето си в извършване на неплатена работа като грижа за деца и възрастни хора. Проучване от 2017 г. на Световния икономически форум показва, че 62% от работата на жените в Италия всеки ден е неплатена. Това е и най-големият процент в цяла Европа. Пиера Детасис, президент на Италианската филмова академия, твърди, че \"Всяка жена, която познавам, е изгубила някакъв вид професионална възможност, защото се е възпротивила на неприемлива ситуация на работното си място. На мен ми се е случвало два пъти\", отбелязва тя. Детасис допълва, че най-неприятният инцидент, който е преживяла, е бил по време на академичната й кариера, когато професор от мъжки пол й казал, че е \"много талантлива, но истинският й проблем бил това, че имала гърди.\" Шведката сценаристка и режисьорка Лаура Кер отбелязва, че в последните години киноиндустрията се променя. Според нея истинският проблем е, че фестивалът във Венеция не забелязва това.", "date": "2018.08.28", "title": "Кинофестивалът във Венеция предизвика критики със селекцията си"}
{"url": "https://www.dnevnik.bg/bulgaria/2018/08/28/3302585_sakskoburggotski_se_chuvstva_omerzen_i_tlaskan_kum/", "text": "Бившият премиер на България между 2001 и 2005 г. Симеон Сакскобургготски, който е син на цар Борис Трети, се поклони днес на гроба на баща си в Рилския манастир по повод 75-тата година от кончината му. В отговор на въпроси на журналисти във връзка със съдебния спор за имотите му той каза, че се чувства омерзен от хора, които са се заели да го тормозят по систематичен начин, съобщи Би Ти Ви. Повод за думите му е последното решение на Софийския градски съд, според което дворецът \"Врана\", в който живее семейството на Сакскобургготски, е собственост на държавата. Бившият премиер коментира, че би било грозно да го принудят, и то в една демократична България, към второ изгнание, след като през 1946 г., една деветгодишен, е прогонен в чужбина от комунистическата власт заедно с майка си и сестра си. \"Колко години – 75 вече, смея да кажа, че съм полагал усилия да поддържаме и духа, и всичко на българщината в чужбина по време на изгнанието\", каза Сакскобургготски пред Би Ти Ви. Той напомни, че частната собственост е неприкосновена и предположи, че тези, които го тормозят \"може би не знаят как сме били възпитавани, родителите ми и дедите ми въобще\". Адрианополският епископ Евлогий и монаси от Светата обител извършиха панихида в централния манастирски храм, където е погребано сърцето на цар Борис Трети. Синът му коментира, че поради липса на историческа памет и интерес до днес не е направено нищо, за да се установи къде са тленните му останки. Царят е погребан първоначално в Рилския манастир, но комунистическата власт през 1946 г. нарежда на вдовицата царица Йоанна да ги препогребе и тя полага ковчега в парка Врана. След емиграцията й с двете й деца, комунистите взривяват параклиса, издигнат над гроба на царя, като е запазено единствено сърцето.", "date": "2018.08.28", "title": "Сакскобургготски се чувства омерзен и тласкан към второ изгнание"}
{"url": "https://www.dnevnik.bg/sport/2018/08/28/3302584_gardut_na_san_antonio_spurs_manu_djinobili_obiavi/", "text": "Легендарният гард на \"Сан Антонио спърс\" Ману Джинобили слага край на кариерата си след 16 години при \"шпорите\". Аржентинецът, който е част от тексаския тим от 2002 г. и прекара цялата си кариера в Националната баскетболна асоциация (НБА) именно в състава на Грег Попович. Джинобили спечели четири титли със \"Сан Антонио\" (2003, 2005, 2007 и 2014), като е двукратен участник в Мача на звездите (2005 и 2011 г.). Аржентинецът беше избиран и за най-добър шести човек през 2008 г. Джинобили е считан за най-успешния чужденец в историята на НБА. Той е единственият играч, който не е роден в САЩ и има четири титли и златен олимпийски медал. \"Това беше невероятно приключение, което надхвърли и най-смелите ми мечти. Благодаря на всички, които бяха до мен през тези 23 години\", каза аржентинецът. Кариерата на гарда продължи 23 години, като, преди да заиграе в НБА, той направи име в Европа. Джинобили игра за италианските \"Виола Реджо Калабрия\" и \"Виртус Болоня\". Именно с втория си отбор той спечели Евролигата през 2001 г. и стана MVP на финалите. С националния тим на Аржентина Джинобили спечели златен олимпийски медал от игрите в Атина през 2004 г., а четири години по-късно в Пекин взе бронз. Гардът беше избран в драфта през 1999 г. под №57, но се присъедини към отбора три години по-късно. Джинобили много бързо се наложи като основен играч в състава на Грег Попович. Той стана част от легендарното трио заедно с Тим Дънкан и Тони Паркър, което игра заедно в продължение на 14 години. Дългогодишният капитан Дънкан сложи край на кариерата си през 2016 г., докато плеймейкърът  Паркър обяви отказването си  в началото на юли.  Джинобили поднови своя договор преди 12 месеца , като параметрите не бяха обявени. Тогава се твърдеше, че контрактът с \"шпорите\" е за два сезона. Аржентинецът изигра 1057 мача в редовния сезон и 218 в плейофите на НБА. Джинобили е сред петимата най-добри във франчайз историята на \"Сан Антонио\" в три категории – точки (14 043), асистенции (4001) и откраднати топки (1392). \"Джинобили е пионер, който помогна за разрастването на географията на НБА. Той е един от баскетболните посланици, които доказаха, че спортът променя живота на хората\", каза комисионерът на НБА Адам Силвър. Много от баскетболистите, срещу които игра Джинобили, реагираха на новината. Кобе Брайънт го описа като \"истински шампион\". Същото каза и  Леброн Джеймс . \"Беше истинско удоволствие да съм срещу теб през всички тези години. Редовен сезон, плейофи или национален отбор, няма значение – ти винаги беше голяма заплаха\", написа Джеймс.", "date": "2018.08.28", "title": "Гардът на \"Сан Антонио спърс\" Ману Джинобили обяви края на кариерата си"}
{"url": "https://www.dnevnik.bg/bulgaria/2018/08/28/3302604_sledovateli_vliazoha_vuv_firmata_rabotila_zaedno_s/", "text": "Полицията и разследващи влязоха в офиса в фирма \"Мегаинвест холд\" в Дупница, която е партньор на \"Трейс груп холд\" в проекта за рехабилитация на пътя в Искърското дефиле, съобщи \"Фокус\". При катастрофа край Своге в събота 17 души загинаха, а 20 са ранени. Некачествена настилка е една от версиите, по които разследващите работят, както се разбра от изявление на главния прокурор Сотир Цацаров ден след произшествието. Изпълнител на рехабилитацията на пътя е консорциумът \"Трейс Своге\", в който \"Трейс\" участва с 60%, а \"Мегаинвест холд\" с 40%. Агенция \"Фокус\" съобщава, че пред централата на \"Мегаинвест холд\" има и служители на жандармерията, каквито имаше и при изземването на документи вчера в централата на \"Трейс\". Вчера пред \"Капитал\" собственикът на \"Мегаинвест холд\" Цветан Цветанов поясни, че дружеството е работило по рехабилитацията на участъка край Елисейна и не е отговаряло за този при Своге.  \"Нямам нищо общо с ремонта край Своге, не мога да коментирам качеството на пътната настилка там\", каза той. По информация от БНТ снощи разследващите са иззели документацията за ремонта от агенция \"Пътна инфраструктура\", която е възложителят на поръчката. Междувременно лидерът на \"Атака\" Волен Сидеров заяви, че ще поиска от регионалното министерство всички договори с фирмата \"Трейс Груп Холд\", която, по думите му, \"обира всички поръчки и печели огромни суми\". Сидеров ще предложи и законодателни промени за по-строг контрол и санкции на изпълнителите на обществени поръчки и връщане на държавата в \"основните дейности, от които олигарси печелят за сметка на невинните жертви по пътищата\".", "date": "2018.08.28", "title": "Следователи влязоха във фирмата, работила заедно с \"Трейс\" в Искърското дефиле"}
{"url": "https://www.dnevnik.bg/bulgaria/2018/08/28/3302606_shofyorut_na_katastrofiraliia_avtobus_krai_svoge_veche/", "text": "Шофьорът на катастрофиралия автобус край Своге Григор Григоров вече е в ареста, след като беше изписан по-рано през деня от болница \"Царица Йоанна – ИСУЛ\", съобщава БНР. Григоров е бил откаран в ареста на Националната следствена служба и утре ще бъде изправен пред Софийския окръжен съд по искането на прокуратурата да бъде задържан за постоянно под стража. Той  е обвинен за причиняване на смърт по непредпазливост  на 17 души и нанасяне на телесни повреди на други 21 души. За момента е единственият обвинен за трагичния инцидент. Според държавното обвинение една от причините за катастрофата в събота вечерта е самото управление на автобуса. По данни от тахошайбата превозното средство се е движило с 13 км/ч повече от разрешената за участъка скорост, която е 40 км/ч. Другата линия, по която работят разследващите, е състоянието на самия път. От вчера  се изземва документация , свързана с неговата рехабилитация от различни държавни институции и от фирмата изпълнител \"Трейс груп\".", "date": "2018.08.28", "title": "Шофьорът на катастрофиралия автобус край Своге вече е в ареста"}
{"url": "https://www.dnevnik.bg/sviat/2018/08/28/3302612_kitai_moje_da_otmeni_ogranicheniiata_za_rajdane_na_deca/", "text": "Китай може да прекрати ограниченията за раждане на деца, променяйки противоречива политика, поддържана почти четири десетилетия. Между 1979 г. и 2016 г. семействата имаха право на едно дете, а през 2016 г. правилата  бяха облекчени  и на някои семейства се  разрешиха по две . Ограниченията бяха налагани с глоби,  принудителни аборти  и стерилизации. Сега властите обсъждат нов закон, в който \"семейното планиране\" изобщо не се споменава, пише близък до Пекин вестник, цитиран от \"Гардиън\". Това обаче не означава категорично, че държавата ще разреши неограничен брой деца или ще вдигне горната граница. Слухове за това обаче се появиха и по-рано този месец, когато в. \"Чайна пост\" публикува дизайн за нова марка, на която са изобразени две прасета и три весели прасенца. Десетилетните ограничения доведоха до бързо застаряване на 1.4-милиардната нация и до тежък дисбаланс на половете заради практиката  момичетата да бъдат абортирани .", "date": "2018.08.28", "title": "Китай може да отмени ограниченията за раждане на деца"}
{"url": "https://www.dnevnik.bg/evropa/2018/08/28/3302615_polski_vicepremier_predupredi_suda_na_es_da_ne_se_mesi/", "text": "Европейският съюз ще направи първата стъпка към \"саморазрушение\", ако най-висшият му съд вземе решение срещу Варшава, предупреди вицепремиерът Ярослав Говин, цитиран от \"Файненшъл таймс\". По думите му, ако Съдът на ЕС вземе решение срещу полското правителство в битката за оспорваната съдебна реформа на страната, Варшава няма да има друг избор, освен да \"игнорира решението на (съда) като противоречащо на Лисабонския договор и на целия дух на европейската интеграция\". Откакто дойде на власт преди три години, управляващата партия \"Право и справедливост\" прокара серия от промени, с което даде на политиците по-голяма власт над съдебната система. Действията й предизвикаха  масови протести  и  критики от Европейската комисия , която се опасява, че реформите подкопават разделението на властите. В опит да спре промените по-рано този месец полският Върховен съд  замрази някои части на реформата , включително  принудителното по-ранно пенсиониране  на около една трета  от съдиите там , и поиска Съдът на ЕС да се произнесе дали те са в нарушение на европейското законодателство. Според Говин евентуално решение на съда срещу полското правителство би подействало като \"гориво за евроскептични групи\" на континента. \"Казвам това с болка, като поддръжник на интеграцията в ЕС. ЕС е смел и широкообхватен проект, но той може да оцелее само като Европа на нациите\", допълни Говин. Попитан дали, ако Полша игнорира решението на съда, това би било първа стъпка към излизане от ЕС, той отговори: \"Не, това би била първата стъпка към саморазрушението на ЕС. И не полското правителство ще го направи, а Съдът на ЕС\". Ако Полша откаже да приложи съдебно решение, според високопоставени служители от ЕС, това би довело до сериозна ескалация в спора за върховенството на закона и би имало дипломатически и финансови последици за Полша в ЕС. Михал Дворчик, съветник на премиера Матеуш Моравецки, опита да омаловажи коментарите на Говин, като каза, че те засега са негово лично мнение и че се надява да не се стигне до подобна \"конфронтация\". Самият Говин по-късно също опита да смекчи думите си, като заяви, че ако Съдът на ЕС вземе решение срещу полското правителство, по всяка вероятност ще има диалог между Варшава и Брюксел и че това няма да е стъпка към излизане на Полша от ЕС. \"Право и справедливост\" многократно е отричала да има намерение да изкара страната от блока.", "date": "2018.08.28", "title": "Полски вицепремиер предупреди Съда на ЕС да не се меси в правосъдната реформа на страната"}
{"url": "https://www.dnevnik.bg/sviat/2018/08/28/3302619_telegram_shte_predostavia_na_vlastite_lichni_danni_na/", "text": "Популярното чат приложение \"Телеграм\" ще предоставя на службите в различни държави - включително Русия - данни на заподозрени в тероризъм като IP адрес и телефонен номер, ако има съдебно решение за това. Промяната е посочена в  обновените условия  на страницата на приложението. Русия не се споменава, но именно там програмата е  блокирана със съдебна заповед  от април насам заради  конфликт със службите . С новите условия обаче \"Телеграм\" не се съгласява да предоставя  ключа за дешифриране на съобщенията  на потребители, каквото изискване имат руските власти. Регулаторът \"Роскомнадзор\" вече предупреди, че ще отмени решението си само ако \"Телеграм\" се съобрази с последното искане. \"Ако \"Телеграм\" получи съдебна заповед, която потвърждава, че сте заподозрян/а в тероризъм, можем да предоставим IP адреса и телефонния ви номер на съответните власти. Досега това не се е случвало. Когато се случи, ще го включим в  излизащ на 6 месеца доклад \", гласят новите правила. Освен това, макар приложението да обработва всички съобщения в момента между изпращането и получаването, то не разполага с \"начини за дешифриране на информацията. Затова нито съхраняваме, нито обработваме личните ви данни, а по-скоро съхраняваме и обработваме произволна последователност от символи, които не означават нищо без ключовете, които ние нямаме\". Заради начина на криптиране при крайния потребител компанията \"Телеграм\" и създателят ѝ Павел Дуров многократно са изтъквали, че няма как да предадат на службите ключове за съобщенията, тъй като сами не разполагат с такива.", "date": "2018.08.28", "title": "\"Телеграм\" ще предоставя на властите лични данни на заподозрени в тероризъм"}
{"url": "https://www.dnevnik.bg/biznes/2018/08/28/3302624_kitaiska_delegaciia_proveri_kak_se_suhraniava/", "text": "Представители на Китайската национална енергийна администрация (NEA) посетиха днес площадката на АЕЦ \"Белене\", за да се запознаят на място с доставеното оборудване за централата, съобщи пресцентърът на Министерството на енергетиката. В делегацията, която е на работна визита в България, участват и представители на Китайската национална ядрена корпорация (CNNC), Китайската ядрена енергийна корпорация (CGN) и Държавната корпорация за ядрени енергийни технологии (SNPTC).", "date": "2018.08.28", "title": "Китайска делегация провери как се съхранява оборудването за АЕЦ \"Белене\""}
{"url": "https://www.dnevnik.bg/evropa/obrazovanie/2018/08/28/3302626_razkaz_na_iovkov_se_padna_na_popravkata_na_maturata_po/", "text": "Интерпретативно съчинение, или есе, на тема \"Доброта и самота\" върху откъс от разказа на Йордан Йовков \"Серафим\" - това се падна днес на зрелостниците на държавния зрелостен изпит по български език и литература, съобщава \"Нова телевизия\". Близо 5000 ученици се явиха на поправката на матурата. Изпитът започна в 8 ч. и отново се проведе в класни стаи с видеонаблюдение. Резултатите от матурата трябва да бъдат обявени до 10 септември.", "date": "2018.08.28", "title": "Разказ на Йовков се падна на поправката на матурата по български език и литература"}
{"url": "https://www.dnevnik.bg/bulgaria/2018/08/28/3302628_meteorolozite_ne_se_razbraha_s_ban_i_otnovo_izlizat_na/", "text": "Работещите в Националния институт по метеорология и хидрология (НИМХ) излизат на пореден протест пред Министерския съвет, съобщава БНР. Те искат да бъдат извадени от структурата на Българската академия на науките (БАН) заради несъгласие с  начина на формиране на бюджета им . Утре изтича срокът,  даден от премиера  Бойко Борисов, за решаване на кризата. Акцията на недоволните метеоролози ще започне в 9 ч. пред сградата на БАН. След това те ще се отправят към Министерския съвет. Метеоролозите продължават да настояват да бъдат прехвърлени към Министерството на образованието като второстепенен разпоредител на бюджетни средства. \"Безвремието за нас трябва да приключи, преди да е станало твърде късно\", се казва в съобщението на НИМХ за утрешния им протест, което е качено на  официалния им сайт. \"НИМХ категорично отхвърля  предложеното решение от страна на БАН  целият бюджет на НИМХ да бъде изведен на отделен ред в бюджета на БАН. Това решение запазва сегашното статукво, а именно ръководството на БАН да определя, какво е нужно на НИМХ, за да изпълнява дейността си, и, вместо да реши проблемите в НИМХ, допълнително ще ги задълбочи\", е аргументът на метеоролозите. Според тях научно-приложната, оперативната и експертната дейност в НИМХ е подценявана от БАН. \"Несъстоятелно е твърдението на ръководните органи на БАН, че  излизането на НИМХ от структурата им  ще доведе до нарушаване на качеството на тези дейности. Напротив, може само да подобри нашите резултати\", добавят още те. Мнението им е, че до момента има \"демонстрация на неразбиране на проблемите\" и единственият \"разумен път\" е напускането на БАН. Учените  настояват правителството да вземе категорично решение  за бъдещето на Националния институт по метеорология и хидрология.", "date": "2018.08.28", "title": "Метеоролозите не се разбраха с БАН и отново излизат на протест"}
{"url": "https://www.dnevnik.bg/sviat/2018/08/28/3302640_ruski_hakeri_sa_atakuvali_pomoshtnicite_na_vselenskiia/", "text": "Руските хакери, които миналия месец бяха официално обвинени от специалния разследващ прокурор в САЩ, години наред са се опитвали да откраднат личната кореспонденция на някои от най-известните фигури на православието, сочи разследване на \"Асошиейтед прес\". Това показва колко големи са залозите в битката между Киев и Москва за религиозното бъдеще на Украйна, отбелязва агенцията. На прицел са били взети главните помощници на Вселенския патриарх Вартоломей Първи, който е смятан за пръв между равни сред лидерите на световното православие. Базираният в Истанбул патриарх в момента обмисля дали да приеме украинското искане за откъсване на църквата на тази страна от Русия. Този евентуален разрив се подклажда и от военния конфликт между украинските въоръжени сили и подкрепяните от Русия сепаратисти в Източна Украйна. Проучването на АП се базира на списък от 4700 имейл адреса, станали прицел на хакерските атаки. Списъкът е бил предоставен миналата година от компанията \"Секюъуъркс\" - дъщерна фирма на концерна \"Дел текнолъджис\". АП от месеци изучава предоставените ѝ данни, разкривайки как известната  руска хакерска група \"Фенси беър\"  се е опитвала да разбие електронните пощи на Демократическата партия в САЩ, на доставчици на американските въоръжени сили, на служители от разузнаването, на международно известни журналисти и дори на съпруги на американски военни. През юли в рамките на продължаващото разследване на специалния прокурор Робърт Мюлър за руската намеса в изборите в САЩ през 2016 г. съдебен състав в САЩ  идентифицира 12 агенти на руското разузнаване , които според него стоят зад хакерските атаки срещу кандидатпрезидентската кампания на Хилъри Клинтън. Руската православна църква каза, че не разполага с информация за хакерските атаки и отказа коментар. Руски служители припомниха на \"Асошиейтед прес\", че Кремъл отрича да има нещо общо с \"Фенси беър\". /БТА", "date": "2018.08.28", "title": "Руски хакери са атакували помощниците на Вселенския патриарх"}
{"url": "https://www.dnevnik.bg/evropa/2018/08/28/3302639_italiia_postavia_v_risk_misiiata_na_es_za_spasiavane/", "text": "Италия заплаши да забрани на кораби от военноморската мисия ЕС да транспортират мигранти, спасени в Средиземно море, до пристанищата й, освен ако блокът не намери начини за споделяне на бремето, заявиха официални лица, цитирани от \"Ройтерс\". Дипломати се срещнаха днес в Брюксел заради  поредната заплаха , дошла от Италия, чието популистко правителство вече задържа в морето  няколко кораба  със стотици мигранти на борда. Официални лица от ЕС заявиха, че Рим е дал на блока срок до края на август да представи ясна схема за разселване на мигрантите, спасени в морето от кораби на военноморската операция \"София\". Ако това не се случи, Рим няма да ги допуска в пристанищата си. Малко вероятно е постигане на бързо споразумение, защото досега държавите от ЕС не бяха в състояние да се споразумеят по мигрантската политика. Европейски служител каза, че в най-лошия сценарий корабите на операцията ще останат в пристанищата. Според други официални лица това е малко вероятно, защото мандатът на мисията е до края на годината и държавите членки като цяло са настроени тя да продължи. Ако няма пробив, топката отново ще е в полето на Рим, който ще трябва да реши дали да реализира заплахата си. Операция \"София\" в момента разполага с четири кораба в Средиземно море, както и със самолети и хеликоптери, с които да следи за трафиканти на хора. Според международното законодателство плавателните съдове са задължени да помагат на хора в беда. Досега корабите на операция \"София\" транспортират спасените предимно до италиански пристанища. Макар че тази година само около 70 хил. души са се добрали до ЕС през Средиземно море при повече от милион пристигнали през рекордната 2015 г., миграцията все още е главна тема в европейската политика. Министрите на отбраната от ЕС, които ще заседават утре и вдругиден във Виена, също ще обсъждат тази тема. Операция \"София\" е военноморска операция на ЕС, създадена с цел пресичане на бизнес модела на контрабандистите на мигранти в южната част на Централното Средиземноморие, но фокусът й постепенно се пренасочи към спасяване на хора в морето. Операцията започна на 22 юни 2015 г. и текущият ѝ мандат изтича на 31 декември 2018 г.", "date": "2018.08.28", "title": "Италия поставя в риск мисията на ЕС, която помага на мигранти в Средиземно море"}
{"url": "https://www.dnevnik.bg/sviat/2018/08/28/3302646_zamurseniiat_vuzduh_e_svurzan_s_loshi_kognitivni/", "text": "Хроничното изложените на  замърсен въздух  хора имат лоши  когнитивни способности , показва китайско проучване. Според учените от Пекинския и Йейлския университет негативното влияние се увеличава с възрастта и засяга най-много  нискообразованите мъже . Причината вероятно е, че те прекарват повече време, работейки на открито. Замърсеният въздух също така увеличава риска от болести като  алцхаймер и деменция , пишат още учените. Проучването обхваща вербалните и математически умения на близо 20 000 души, наблюдавани в продължение на 4 години, пише Би Би Си. Учените са на мнение, че резултатите са валидни за целия свят, тъй като 80% от населението на градовете вдишва опасно  замърсен въздух . Въпреки че са доказали връзката обаче, те не доказват причина и следствие и не могат да изяснят кои от изследваните вредни вещества във въздуха би било причина за наблюденията им. Замърсеният въздух  убива близо 7 млн. души по света годишно, показват данните на СЗО.", "date": "2018.08.28", "title": "Замърсеният въздух е свързан с лоши когнитивни способности, показа проучване"}
{"url": "https://www.dnevnik.bg/bulgaria/2018/08/28/3302670_visokoskorosten_amerikanski_voenen_katamaran_e_na/", "text": "Високоскоростният транспортен катамаран от състава на американските Военноморски сили \"Карсън Сити\" (USNS CARSON CITY) е в момента във Варна. Корабът е предназначен за експедиционни операции. Той е дълъг 103 м. (338 фута), широк 29 м. (96 фута) и има водоизместимост 2.4 хил. т. Максималната скорост, която развива \"Карсън Сити\", е 43 възела (80 км/ч). Той разполага и с хеликоптерна площадка, а екипажът му се състои от 21 души, но катамаранът е пректиран да превозва още 312 човека. Корабът е построен от компанията Austal в корабостроителницата й в Мобил, Алабама, и е пуснат на вода на 16 януари 2016 г. През т.г. \"Карсън Сити\" участва в ежегодното военноморско учение BALTOPS в Балтийско море, където демонстрира автономните подводни апарати REMUS-100 и REMUS-600 за провеждане на противоминни операции. Корабът разполага с електронно оборудване, която му позволява да изпълнява функцията на команден пункт по време на учения и бойни действия, да координира и улеснява придвижването на съюзнически кораби и комуникацията между тях. Програмата на американския военноморски флот за бързо експедиране на войски, военни превозни средства и оборудване с авиационна поддръжка (T-EPF) наброява 12 високоскоростни транспортни кораба от типа на Carson City. Той ще остане във Варна до 29 август. Корабът Spearhead от състава на америкавските ВМС е близнак на Carson City", "date": "2018.08.28", "title": "Високоскоростен американски военен катамаран е във Варна (видео)"}
{"url": "https://www.dnevnik.bg/sport/2018/08/28/3302662_salah_obvini_egipetskata_federaciia_v_lipsa_na/", "text": "Звездата на египетския футбол Мохамед Салах обвини местната федерация в липса на уважение. В основата на недоволството на нападателя на \"Ливърпул\" отново е казусът с имиджовите му права. Преди световното той възрази срещу  поставянето на образа му на самолета на египетския отбор като част от реклама на телекома WE . Играчът има личен договор с друга компания от сектора - \"Водафон\" (Vodafone). \"Нормално е футболната федерация да опитва да реши проблемите на своите състезатели, така че те да се чувстват добре. Но всъщност това, което виждам, е точно обратното\", написа Салах в \"Туитър\". \"Не е нормално моите съобщения и тези на адвоката ми да бъдат пренебрегвани. Не знам защо е всичко това. Нямате време да ни отговорите ли\", добави нападателят. Покрай силните си игри и преминаването си в \"Ливърпул\" Салах увеличи значително популярността и влиянието си. В момента той има 6.89 млн. последователи в \"Туитър\". На президентските избори в Египет дори  събра 5% след протестен вот, без да е бил сред кандидатите . При възникването на въпроса с евентуалното нарушаване на правата на Салах агентът му Рами Абас заяви, че футболната федерация на Египет действала неправомерно, като не е поискала разрешение от притежателя на правата - компанията MS Commercial.", "date": "2018.08.28", "title": "Салах обвини египетската федерация в липса на уважение заради казуса с имиджовите му права"}
{"url": "https://www.dnevnik.bg/bulgaria/2018/08/28/3302627_proektozakonut_za_horata_s_uvrejdaniia_e_publikuvan_za/", "text": "Проектозаконът за хората с увреждания, подготовката на който предизвика спорове и протести, е публикуван за обществено обсъждане. Той предвижда индивидуалното подпомагане да стане с обединяване на досегашните плащания отделно за лекарства, транспорт и други услуги като за база се приеме линията на бедността - 321 лв. за тази година. Друга новост е въвеждането на задължение за работодателите да наемат определен процент хора с увреждания и финансови санкции при неизпълнение. Оценката е, че новият подход ще струва на държавата със 133 млн. лв. повече, отколкото е предвидено в тазгодишния бюджет. В мотивите към него се казва, че той предвижда предоставянето на всички мерки на подкрепа да се осъществява от един орган, който да подпомага адекватно хората с увреждания и да създава възможност на държавата по-ефективно да организира и координира политиката по приобщаването им. Подчертава се също, че правата на хората с увреждания трябва да се гарантират по начин, който да зачита човешкото им достойнство чрез прилагане на индивидуален подход и оценка на потребностите им. Нов орган ще изготвя индивидуалната оценка С проектозакона се предвижда създаването на специализиран орган, който да изготвя индивидуалната оценка на потребностите на хората с увреждания. Органът ще започне да работи от началото на 2021 г. и ще координира работата на отделните институции.  Ще бъде създаден и Съвет за наблюдение, който да гарантира защитата на правата на хората с увреждания. Според проекта в него ще влизат по двама представители, посочени от омбудсмана и Комисията за защита от дискриминация, четирима представители на представителните организации на и за хората с увреждания, и един - определен от Българска академия на науките.  За да се оценят индивидуално потребностите за независим живот, ще се промени механизмът за предоставяне на вида подкрепа. Целта е бюджетните средства да се харчат с по-голяма полза за нуждаещите се. Помощите се обвързват с линията на бедност Предвижда се всички финансови помощи, отпускани сега (социална пенсия за инвалидност, надбавки за транспорт, комуникации, лекарства и други) да се обединят в едно общо месечно плащане, което ще е обвързано както със степента на увреждане, така и с линията на бедност. Така според вносителите се гарантира, че сумата ще се индексира всяка година.  Новата формула ще се прилага от 1 януари 2019 г. и ако се окаже, че някой е ощетен, ще му се плати по-благоприятната за него.  Целевите средства за помощни средства и медицински изделия (слухови апарати, колички, преоборудване на кола и пр), които досега се отпускаха от Агенцията за социално подпомагане, от началото на 2020 г. преминават към Министерството на здравеопазването, което по-добре може да прецени качествата на предлаганите медицински изделия. Квоти и санкции за работодателите В рамките на законопроекта се въвежда \"квота на работната сила\", с която се цели да се увеличи заетостта на хората с увреждания. В проекта са останали оспорените от Българската стопанска камара текстове, според които работодател с 26 до 50 работници е длъжен да наеме един човек с увреждане, този с до 99 работници - двама, а този с над 100 - 2% от списъчния състав. Ако работодател не е изпълнил квотата си, ще плаща всеки месец на държавата по 30% от минималната работна заплата. Едновременно с това се предлага да отпадне от Кодекса на труда изискването уволнението на човек с увреждане да се съгласува предварително с инспекцията по труда. Причината е, че текстът затруднява наемането на такива хора от работодателите. Колко ще струва Разходите за осъществяване на дейностите по новия закон ще доведат до необходимост от допълнителни финансови средства за държавния бюджет, се казва в мотивите към проекта. Според експертни оценки, цитирани в документацията към законопроекта, с новия подход разходите ще са около  332 млн. лв. годишно, тоест със 133 млн. лв. повече, отколкото са предвидени през тази година. Това означава, че в сравнение с 2018 г. ще бъдат необходими допълнително около 133 милиона лв. Общият брой на хората с трайни увреждания в страната с трайно намалена работоспособност 50% и над 50% към юли 2018 год. е 739 хиляди, от които 27 131 деца. Хората с увреждания, които получават различни форми на месечна помощ и подкрепа, е 497 хил. души. Общият финансов размер на тази подкрепа постоянно и трайно нараства и вече надхвърля 13 млн. лв. месечно. Броят на потребителите на социални услуги \"Личен асистент\", \"Социален асистент\", \"Домашен помощник\" през юни 2018 год. достигна 23 999 деца и възрастни с увреждания, за които е осигурено финансиране в размер над 32 млн. лв.", "date": "2018.08.28", "title": "Проектозаконът за хората с увреждания е публикуван за обществено обсъждане"}
{"url": "https://www.dnevnik.bg/politika/2018/08/28/3302668_korneliia_ninova_poiska_ostavkata_na_pravitelstvoto/", "text": "Лидерът на БСП Корнелия Нинова поиска оставката на премиера Бойко Борисов и цялото правителство заради катастрофата на автобус край Своге, при която  загинаха 17 души,  срива на Търговския регистър и фалита на застрахователя \"Олимпик\". \"Има ли смелост премиерът Борисов да каже, че строи пътища и магистрали, за да загиват по тях хора? Трябва политическа отговорност\", каза Нинова на пресконференция в централата на партията. \"Трябва да е ясно, че виновникът за такива ситуации е само един и това е правителството на Бойко Борисов и той персонално. Гордостта на премиера – магистралите, са най-голямата кражба, конкурирайки се може би със санирането\", добави Нинова. \"Досега корупцията ни ограбваше, взимаше от всеки човек. Сега вече корупцията убива в истинския смисъл на думата. Невинни българи плащат с живота си кражбите на правителството на Бойко Борисов. Обръщаме се към всички хора, че това просто не може да продължава повече така\", призова Нинова. Според нея дори и строителите на участъка на пътя в Своге - \"Трейс груп\", да бъдат \"извадени от схемата\", те ще бъдат подменени с друга фирма. \"Това е моделът на прехода\", смята Нинова. \"Ще се смени тази фирма с друга, ще понесе някой отговорност на ниските равнища, но моделът остава\", каза още тя. Корупцията днес вече убива, каза и заместник-председателят на БСП Кирил Добрев. Той цитира покойния Димчо Михалевски, който е написал за строителството на магистрала \"Тракия\", че \"този асфалт, тази подложка като гръбнак на магистралата и пътя означава само смърт\". \"Този материал не става дори и за селски път. Ако върху тази подложка се сложи асфалт, след месец ще се напука и ще стане на вълни\", цитира Добрев. Той добави, че всички получават морска болест преди да стигнат до морето. \"Нас ни интересува само едно – кой дава на тези фирми правото да строят, кой ги проверява дали качествено са изпълнили поръчката?\", попита Добрев. Какви конкретни стъпки ще предприеме БСП ще се разбере, след като депутатите от партията се съберат в началото на парламентарния сезон другата седмица.", "date": "2018.08.28", "title": "Корнелия Нинова поиска оставката на правителството заради катастрофата край Своге"}
{"url": "https://www.dnevnik.bg/razvlechenie/2018/08/28/3302663_hoakin_finiks_shte_izigrae_jokera_v_budesht_film_za/", "text": "На Хоакин Финикс е поверена главната роля в бъдещ филм за предисторията на Жокера, пише \"Варайъти\". Режисьор и съсценарист на лентата, която още няма заглавие, ще бъде Тод Филипс, известен с работата си по поредицата \"Последният ергенски запой\". Филмът ще бъде продукция на \"Уорнър Брос\", а бюджетът му ще е около 55 млн. долара. Очаква се снимките да започнат през септември. Филмът ще разкаже за това как Жокера е навлязъл в престъпния свят и се е превърнал в популярния злодей. Според източници на \"Варайъти\" действието на лентата ще се развива през 80-те години на миналия век и ще изглежда по-скоро като криминална драма, отколкото като типичния филм за супергерои. В продукцията ще участва и Алек Болдуин, който ще изиграе ролята на Томас Уейн, бащата на Батман. А Робърт де Ниро ще се превъплъти във водещ на телевизионно предаване, който е частично отговорен за полудяването на Жокера. В същото време Джарет Лето, който последно изигра Жокера в \"Отряд самоубийци\", ще се завърне в ролята си в продължението на лентата. Според източници на \"Варайъти\" актьорът, който взе \"Оскар\" за ролята си в \"Клубът на купувачите от Далас\", ще получи ролята на Жокера и в самостоятелен филм на \"Уорнър Брос\", който ще е различен от проекта с участието на Хоакин Финикс.", "date": "2018.08.28", "title": "Хоакин Финикс ще изиграе Жокера в бъдещ филм за предисторията на злодея"}
{"url": "https://www.dnevnik.bg/sport/2018/08/28/3302690_federer_ostava_nai-dobre_pecheleshtiiat_tenisist_v/", "text": "Носителят на рекордните 20 титли от Големия шлем Роджър Федерер остава най-добре печелещият тенисист в света. 37-годишният швейцарец оглави класацията на \"Форбс\" за 13-а поредна година, а Григор Димитров се изкачи до седмата позиция. Федерер е заработил 77.2 милиона долара в периода юни 2017 - юни 2018 г. От тях 12.2 милиона са от наградни фондове, а цели 65 милиона - от рекламни договори. Нито един спортист в света не печели повече от извънсъстезателни дейности. Федерер има продължаващи повече от десетилетия партньорства с Wilson, Credit Suisse, Rolex, Mercedes-Benz, Lindt, Jura и NetJets. Въпреки че той вече е към края на своята кариера, Mercedes-Benz и Lindt удължиха договорите си с него в края на 2017 г. Тази година световният номер 2 се раздели с най-дългогодишния си партньор - Nike, който го спонсорираше повече от 20 години. Той замени американския гигант с японската компания Uniqlo. Те подписаха договор за десет години, който според \"Форбс\" ще носи на швейцареца по 30 милиона долара на година. Най-големият съперник на Федерер на корта - Рафаел Надал, е вторият най-добре платен тенисист в света. 32-годишният испанец е спечелил 41.4 милиона долара за предходните 12 месеца. Той е заработил най-много от турнири измежду всички тенисисти - 14.4 милиона. Договорът на световния №1 с Tommy Hilfiger изтече, но той продължава да има солидни спонсори в лицето на Nike, Kia Motors, Telefonica, Banco Sabadell, Richard Mille, Babolat и др. Заради силното си присъствие на азиатския пазар трети в класацията на \"Форбс\" е Кей Нишикори. Японецът е спечелил 34.6 милиона долара от юни 2017 г. до юни 2018 г. Той пропусна доста турнири заради контузии и заработи само 1.5 милиона от наградни фондове, но рекламните договори са му донесели 33 милиона. В последната година Нишикори поднови договорите си с Asahi, NTT, Japan Airlines, Lixil и Nissan. Всички те са спонсори на летните олимпийски игри в Токио. Големите азиатски компании искат да позиционират японеца като лице на най-голямото спортно събитие в света и затова се обвързаха с него до края на 2020 г. Сред останалите му спонсори са Uniqlo, Nike, Proctor & Gamble, Jaguar и Tag Heuer. Новак Джокович, който също пропусна голяма част от миналия сезон заради контузия, е четвъртият най-добре печелещ тенисист. Участието в турнири му е донесло само 1.5 милиона долара, но от спонсори е спечелил 22 милиона. На следващите две позиции са жени - Серена Уилямс и Каролине Вожняцки. Въпреки че отсъстваше от кортовете в продължение на 14 месеца заради раждането на първото си дете, 36-годишната американка остава  най-добре печелещата спортистка в света  за трета поредна година. Уилямс е спечелила 18.1 милиона долара между юни 2017 и юни 2018 г. В този период тя е заработила само 63 хиляди долара от наградни фондове. Това включва достигането до третия кръг в Индиън Уелс и отпадането на старта в Маями. Носителката на 23 индивидуални титли от Големия шлем обаче е спечелил 18 милиона долара извън корта. Тя има повече от дузина спонсори, сред които Nike, Intel, Audemars Piguet, JP Morgan Chase, Lincoln, Gatorade и Beats Electronics. Уилямс печели двойно повече пари извън корта от всяка друга спортистка в света. В последните 12 месеца едва 16 спортисти изобщо са заработили повече от спонсорство и реклама. Вожняцки се представи силно на корта през последната година, а през януари вдигна първия си трофей от Големия шлем - Аustralian Open. Тя е спечелила 7 милиона долара от наградни фондове в разглеждания период и 6 милиона извън корта. Григор Димитров е под №7 в класацията на \"Форбс\". Българският тенисист е спечелил 12.7 милиона долара между юни 2017 г. и юни 2018 г. 6.7 милиона са от наградни фондове, като повече от една трета - 2.55 милиона - дойдоха от триумфа във финалите на АТП в Лондон. Челната десетка се допълва от двукратния олимпийски шампион Анди Мъри ($11.5 млн.), шампионката от US Open Слоун Стивънс ($11.2 млн.) и миналогодишната победителка в \"Уимбълдън\" Гарбине Мугуруса ($11 млн.).", "date": "2018.08.28", "title": "Федерер остава най-добре печелещият тенисист, Григор Димитров е №7"}
{"url": "https://www.dnevnik.bg/photos/2018/08/28/3302426_fotogaleriia_praznikut_na_sipotegato/", "text": "Всяка година по традиция, идваща от средата на ХVІІІ век, хиляди хора се събират на 27 август по обяд на централния площад на Тарасона, за да хвърлят домати по Сипотегато.", "date": "2018.08.28", "title": "Фотогалерия: Празникът на Сипотегато"}
{"url": "https://www.dnevnik.bg/evropa/2018/08/28/3302708_es_da_izplati_obeshtanite_na_moldova_100_mln_evro/", "text": "Министърът на външните работи на Унгария Петер Сиярто заяви, че Европейският съюз трябва да изплати на Молдова обещания пакет от финансова помощ в размер на 100 милиона евро, предаде \"Ройтерс\", цитирана от БТА. ЕС обяви през юли,  че е замразил пакета за Молдова  след касирането на  резултатите от кметските избори в столицата  Кишинев, което според критици е подкопало демократичните устои на страната. \"Унгария смята, че обещаните на Молдова 100 милиона евро трябва да бъдат изплатени... и да не бъдат прилагани двойни стандарти\", каза Сиярто на среща на унгарските посланици. Преди това той се срещна с молдовския си колега в Будапеща. На изборите за кмет на Кишинев  победи проевропейският кандидат Андрей Нъстасе , лидер на \"Платформа за достойнство и истина\", припомня ТАСС. На състоялия се през юни втори тур той победи с пет процентни пункта кандидата на социалистите Йон Чебан. Социалистите признаха поражението си, но обвиниха съперниците си в нарушения на правилата за предизборна агитация. Съдът отказа да признае резултатите от вота с мотива, че и двамата кандидати са извършили нарушения.", "date": "2018.08.28", "title": "ЕС да изплати обещаните на Молдова 100 млн. евро, настоя унгарски министър"}
{"url": "https://www.dnevnik.bg/biznes/2018/08/28/3302713_telenata_ograda_sreshtu_chumata_v_rumuniia_e_opunata/", "text": "Изграждането на телена ограда по сухоземната граница между България и Румъния е приключило, съобщи пресцентърът на министерството на земеделието. Идеята е защитното съоръжение да предпазва от навлизане на диви прасета след като в Румъния бяха установени огнища на чума по свинете. Поразена е най-голямата ферма за прасета в Румъния с около 140 хиляди животни, само на 50 км от българската граница, каза Иванов. \"Телената ограда е завършена по цялото 133-километрово протежение на границата. В момента продължава доокомплектоването й с режеща тел тип \"Бруно\" и с репеленти за подсилване на възпиращия ефект върху мигриращите животни\", е цитиран да казва зам.-министърът на земеделието Янко Иванов, който провери състоянието на съоръжението. Оградата е изградена за 4 седмици с доброволния труд на служителите в 6-те държавни горски предприятия и Изпълнителната агенция по горите. Заместник-министърът подчерта, че наблюденията на патрулите, разположени покрай съоръжението, показват, че към настоящия момент все ще няма установено движение на животни към територията на България. Той припомни, че се очаква засилване на миграционната активност на дивите прасета, след като бъде прибрана реколтата от двете страни на границата. По време на инспекция на ГКПП \"Кардам\" Иванов заяви, че най-голям риск от разпространение на заразата се крие в нерегламентирания пренос на храни. Затова българските гранични власти и агенцията по безопасност на храните са наложили засилен контрол по граничните пунктове.", "date": "2018.08.28", "title": "Телената ограда срещу чумата в Румъния е опъната, сега се подсилва"}
{"url": "https://www.dnevnik.bg/bulgaria/2018/08/28/3302716_prokuraturata_ne_otkri_dokazatelstva_za_nasilie_nad/", "text": "Прокуратурата е прекратила  проверката, която започна през януари т.г.  след публикуването на видеозаписи с физическа и вербална агресия над деца и младежи с увреждания в дома \"Хризантема\" в Габрово. Това е съобщила днес говорителят на Окръжната прокуратура в града Людмила Рачева, цитирана от онлайн изданието zaistinata.com. Заради упражнено над децата в дома, няма да бъдат повдигани и обвинения срещу длъжностни лица в \"Хризантема\", е казала още Рачева. Досъдебното производство по случая започна на 12 февруари т.г. Тогава от прокуратурата обявиха, че \"има достатъчно данни за извършено престъпление от общ характер за това, че  в центъра за деца с увреждания са изтезавани две деца, намиращи се под грижите на служители \". Назначени бяха експертизи, които трябваше да установят евентуални телесни увреждания, причинени на децата, и тяхното психическо състояние. \"Освен това ще се разследва в посока изясняване действията на целия персонал на дома, както и на длъжностните лица от община Габрово с цел установяване на евентуално извършени и други престъпления от лица извън заснетите във видеоматериалите\", обявиха от държавното обвинение през януари. В края на миналата седмица обаче проверката е приключила \"Установен е само един случай, квалифициран като лека телесна повреда, причинена на непълнолетен - шамар, е казала Людмила Рачева. Става дума за престъпление от частен характер, за което пострадалият може да заведе частно наказателно дело, без да е необходима намесата на прокурор. Уведомили сме майката на детето за възможностите да защити правата си по съдебен ред.\" Неизпълнение на служебни задължения от страна на длъжностни лица, пряко отговорни за работата в центъра за деца с увреждания \"Хризантема\", също не са били доказани в хода на досъдебното производство. \"Няма доказателства ръководителката на центъра да е знаела за случващото се\", е казала още Людмила Рачева, говорител на габровската Окръжна прокуратура. Скандалът с дома за деца с увреждания \"Хризантема\" избухна в средата на януари т.г. Тогава неговият директор Маринела Лазарова разпространи видеозаписи, на които се вижда как По-късно стана ясно, че записите са били направени през 2016 г. и 2017 г., а на въпроса защо ги е показала едва в началото на тази година Лазарова обясни, че е подавала многократно сигнали, на които никой не обръщал внимание. За случващото се в \"Хризантема\" Лазарова обвини директора на дирекция \"Образование и социални дейности\" в община Габрово Даниела Василева, която според нея знаела какво се случва в \"Хризантема\", но мълчала. Василева отричаше да знае за записите, но подаде оставка. Кметът на Габрово Таня Христова  уволни Маринела Лазарова , а по настояване на премиера Бойко Борисов  бе освободен и директорът на Държавната агенция за закрила на детето Офелия Кънева . Седем месеца по-късно въпреки разпространените видеозаписи, оставки и уволнения случаят приключи без доказателства за насилие, упражнявано върху деца в дом \"Хризантема\".", "date": "2018.08.28", "title": "Прокуратурата не откри доказателства за насилие над деца с увреждания в габровския дом \"Хризантема\""}
{"url": "https://www.dnevnik.bg/gradska_sreda/2018/08/28/3302717_vurhovniiat_sud_okonchatelno_otmeni_zapoved_s_koiato/", "text": "Върховният административен съд окончателно отмени заповед на бившия главен архитект на столичния район \"Младост\" Весела Тасева, с която тя спира строеж на сграда между блокове 19 и 21 в квартала. Причината е, че заповедта е издадена от Тасева 4 месеца след като е издала разрешението за строеж. Според съда след издаването на разрешението единствено регионалната дирекция за национален строителен контрол е можела да го отмени, и то в 14-дневен срок. Строежът в парцела между блокове 19 и 21 стана повод за протести и оставката на бившия кмет на района Цвета Авджиева и доведе до избирането на Десислава Иванчева за поста през ноември 2016 г. - 4 месеца след спирането на строежа. Върховният съд е потвърдил решението на Административен съд - София, че органът, издал разрешението за строеж, не може да го отмени, поради което заповедта за спирането е нищожна. Така съдът оставя в сила разрешението за строеж, издадено през май 2016 г. от Весела Тасева - тогавашен главен архитект на район \"Младост\". Архитект Тасева беше освободена от поста от Десислава Иванчева, защото издаде разрешението за строеж на мегапроекта на турската компания \"Гаранти коза\" - \"Гранд каньон\", на мястото на бившия магазин \"Аско Деница\" в \"Младост\" 3. Според разрешението за строеж между двата блока може да бъде изградена сграда, застроена с общежития, с площ 169 кв.м и разгъната застроена площ 884 кв.м.", "date": "2018.08.28", "title": "Върховният съд окончателно отмени заповед, с която бе спрян строеж в \"Младост\""}
{"url": "https://www.dnevnik.bg/biznes/2018/08/28/3302726_sudut_potvurdi_mnogohiliadni_globi_za_turgovci_na_olio/", "text": "Петчленен членен състав на Върховния административен съд потвърди решение на Комисия за защита на конкуренцията от 2013 г. да глоби със стотици хиляди левове осем компании - производители на олио, за договорки на цените. Това съобщи антимонополният регулатор. Комисията е наложила следните санкции: \"Калиакра\" АД - 110 700 лв., \"Бунге Зрт\" - Унгария - 628 944 лв., \"Бунге Румъния\" Срл - 91 277 лв., \"Гама-Ник-Митев-2004\" ЕООД - 355 404 лв., \"Теодоро Бабаров-Клио Комерс\" ЕТ - 136 280 лв., \"Д и Д Комерс Енд Диливъри\" ООД - 358 689 лв., \"Лъки 2003\" ООД - 181 214 лв., \"Вучко 2-Братя Вучкови и Сие\" СД -200 681 лв. Нарушението на глобените дружества се изразява в забранено вертикално споразумение, което по своята цел ограничава конкуренцията на пазара на бутилирано слънчогледово олио посредством определяне на цени за препродажба. Съдът е потвърдил установеното от комисията, че доставчиците са определяли цени за препродажба с конкретни стойности като са имали контрол при ценообразуването по цялата верига на доставка на продукта до крайния клиент. Непосредственият ефект от този механизъм е елиминирането на ценовата конкуренция между дистрибуторите на марката и повлияване в значителна степен на цената към потребителя, е заключението на антимонополния регулатор.", "date": "2018.08.28", "title": "Съдът потвърди многохилядни глоби за търговци на олио от преди 5 години"}
{"url": "https://www.dnevnik.bg/sport/2018/08/28/3302691_machnestur_junaited_predstavi_rozov_rezerven_ekip_v/", "text": "Манчестър юнайтед\" представи необичаен резервен екип. За първи път футболистите на отбора ще носят фланелки в бледо розово. От клуба посочиха, че екипите ще са в продажба от 13 септември. Цветът е избран в чест на спортния Football Pink, издаван от градския вестник \"Манчестър ивнинг нюз\". Изданието е излизало до 2007 г.  \"Манчестър юнайтед\" загатна за този ход преди ден в програмата си за мача с \"Тотнъм\". От клуба посочиха, че розовото от страниците на спортния вестник се завръща. \"Не само в сърцата и съзнанието на феновете, но и на гърбовете на техните герои\", пишеше в програмата. Представянето идва в труден момент за \"Юнайтед\". Отборът започна сезона с победа срещу \"Лестър\", но след това  допусна две поредни загуби , в които получи по три гола, и сега е на 13-ото място.", "date": "2018.08.28", "title": "\"Манчестър юнайтед\" представи розов резервен екип в чест на вестник"}
{"url": "https://www.dnevnik.bg/sport/2018/08/28/3302637_plamen_konstantinov_akcentut_v_sluchaia_s_ivanov_e/", "text": "Селекционерът на националния отбор по волейбол Пламен Константинов определи като акцент в случая с Владислав Иванов нежеланието на либерото да влезе в игра в контролата с Белгия в събота. Според Константинов подобно поведение е недопустимо. \"Да се правим на сърдити и обидени от някаква реплика, която е казвана всеки ден? За мен акцентът е отказът му да играе. Не може на състезателя, когато му скимне да влезе да играе. Аз за какво съм там тогава и за какво изобщо говорим\", каза Константинов на извънредна пресконференция. И добави, че \"би теглил една майна на всеки, който откаже да влезе в игра\". Преди ден либерото  Владислав Иванов обвини Константинов в грубо отношение  и заяви, че е бил обиждан и псуван. Затова състезателят решил да напусне националния отбор. Константинов уточни, че Петър Каракашев от \"Пирин\" ще смени Иванов за предстоящото световно първенство. Според селекционера Иванов е най-добрият играч на България на поста, но само това не е достатъчно. По думите му либерото може да се върне в отбора, ако се извини на съотборниците си за това, че е отказал да играе с тях. \"Проблемът на Владо е характерът. Разликата с Теди (Теодор Салпаров) не е, че по технически показатели единият е по-добър. По някой път е присъствие. Много пъти съм си говорил с него, че като влезе с киселата физиономия вътре или с: \"Ох, трябва ли да влезна пак\"... умиращият лебед, това нещо се отразява на всички вътре\", каза Константинов. Той уточни, че в контролата с Белгия е направил забележка на Иванов не заради грешките му, а заради поведението му, когато го е пуснал като резерва. \"Не грешат само тези, които не играят. Но когато влезеш, трябва да дадеш максимума.\" Според селекционера грубият език е \"нещо нормално за мъжки отбор\". \"За мен има мъжки взаимоотношения в един отбор и те трябва да се държат докрай. Ние сме треньори, които караме 20 човека, от които всеки ден десет от тях не искат нещо да правят, нямат желание или нямат настроение. Треньорът трябва да ги ръчка, не е задължително всичко, което им каже, да им хареса\". \"Те не са ми нито приятелки, нито любовници, за им казвам само това, което им харесва. Трябва да чуят някои неща, които няма да им харесват. Това най-често го виждам в България и то с наши състезатели\", каза Константинов. Селекционерът акцентира, че иска в състава си бойци, готови да изядат всичко по пътя си. По думите му в момента България няма отбор, който да може да печели на полусъединител мачовете си и затова е необходимо пълно раздаване. На въпрос дали владее съблекалнята, отговори: \"Никога не владееш изцяло\". Българският отбор открива световното първенство с мач срещу Финландия на 9 септември във Варна. В групата са още шампионът Полша, Иран, Куба и Пуерто Рико.", "date": "2018.08.28", "title": "Пламен Константинов: Акцентът в случая с Иванов е отказът му да играе"}
{"url": "https://www.dnevnik.bg/sviat/2018/08/28/3302744_kitai_pochti_premahna_mitata_za_vnos_ot_33_strani_v/", "text": "Китай въведе нулеви мита за 97% от вноса от 33 най-слабо развити африкански страни, съобщи пред журналисти китайският заместник-министър на търговията Цян Къмин, цитиран от ТАСС. \"Китай вече прие редица мерки за увеличение на доставките от Африка и възнамерява и занапред да отваря пазарите си за африканския континент\", подчерта заместник-министърът. Цян отбеляза, че търговията между Китай и страните от Африка като цяло е балансирана. По думите му, естествено е с някои страни да се наблюдава търговски дефицит, а с други - излишък, тъй като това е свързано с неравномерното развитие на региона. Той допълни, че Китай поощрява китайските компании да инвестират на африканския континент и помага за увеличаването на износа на африканските компании. На първото международно изложение за вносни стоки Чайна интернешънъл импорт експо (CIIE), което ще се състои в Шанхай от 5 до 10 ноември 2018 г., африканските компании ще бъдат представени на безплатни щандове. На 3 и 4 септември в Пекин ще се състои Форум на китайско-африканското сътрудничество. /БТА", "date": "2018.08.28", "title": "Китай почти премахна митата за внос от 33 страни в Африка"}
{"url": "https://www.dnevnik.bg/photos/snimka_na_denia/2018/08/28/3302701_snimka_na_denia_risuvashtata_panda_vuv_vienskiia/", "text": "Зоопаркът във Виена привлича посетители с нова атракция – рисуваща панда, пише \"Ройтерс\".", "date": "2018.08.28", "title": "Снимка на деня: Рисуващата панда във виенския зоопарк"}
{"url": "https://www.dnevnik.bg/biznes/2018/08/28/3302747_sled_zakana_za_protest_veterinarite_shte_poluchat/", "text": "След като вчера частните ветеринари предупредиха, че ще протестират, ако държавата не им изплати дължимите суми за имунопрофилактика на животните, днес ръководството на фонд \"Земеделие\" е решило да им преведе 8.545 млн. лв.  Парите се предоставят по схемата \"Помощ за компенсиране разходите на земеделски стопани, свързани с изпълнение на мерките по Държавната профилактична програма и Програмата за надзор и ликвидиране на болести по животните\". С тях ще се плати дейността на ветеринарите за работата им през първото шестмесечие на годината. Парите са разпределени според постъпило на 1 август предложение от изпълнителния директор на Българската агенция за безопасност на храните Дамян Илиев. За имунопрофилактични мероприятия са предвидени 1 959 204 лв., за клинични изследвания – 4 493 595 лв., за вземане и изпращане на проби за лабораторни изследвания – 1 699 403 лв., за отразяване на данни по идентификация на еднокопитни животни - 477 лв., за отразяване на данни по идентификация във ВетИС – 364 187 лв., за покупка на диагностикум \"Туберкулин\" от регистрираните ветеринарни лекари – 27 816,19 лв. Ръководството на фонда предостави 700 хил. лв. за помощ за компенсиране на щетите от измръзване на селскостопански култури през зимата и пролетта на 2018 г.\" Помощта е за трайни насаждения – бадеми, кайсии, сливи, праскови и нектарини, череши, за които има констативни протоколи за 100% пропаднали площи. Подадените заявления са за 4 979.61 дка. Компенсират се до 80% от действителните разходи за отглеждане на дадената култура през съответната стопанска година.", "date": "2018.08.28", "title": "След закана за протест ветеринарите ще получат парите си"}
{"url": "https://www.dnevnik.bg/sport/2018/08/28/3302724_vardi_i_keihil_se_otkazaha_ot_nacionalniia_otbor_na/", "text": "Нападателят на \"Лестър\" Джейми Варди и защитникът на \"Челси\" Гари Кейхил се отказа от английския национален отбор. Двамата са заявили на селекционера Гарет Саутгейт, че искат да се фокусират изцяло върху кариерата си на клубно ниво. Варди дебютира за националния отбор през лятото на 2015 г. Въпреки че беше предимно резерва във важните мачове, той се превърна в неизменна част от плановете на Саутгейт след впечатляващите си изяви с \"Лестър\". Централният нападател, който през януари ще навърши 32 години, изигра 26 мача на международно ниво и отбеляза седем гола. \"Това ми се въртеше в главата от известно време. Аз няма да ставам по-млад и както можете да видите, мениджърът иска да подмладява отбора, което очевидно се отплати по време на световното първенство. Достигнахме до полуфиналите, с което изравнихме най-доброто си представяне на чужда земя\", заяви Варди преди \"Гардиън\". \"Просто казах на Гарет, че отсега нататък - особено с начина, по който той иска отборът да се развива - е по-добре да взима на млади момчета, които според него имат качества, и да започне да ги налага в международния футбол\", каза още голмайсторът на \"Лестър\". Кейхил се оттегля от националния отбор след осем години, в които изигра 61 мача и отбеляза пет гола. Той пропусна Евро 2012 заради счупена челюст, но записа участия в следващите три големи турнира - световните първенства през 2014 и 2018 г. и европейското през 2016 г. \"Мисля, че сега е правилният момент да се оттегля от международния футбол. Изключително съм горд от това, което постигнах като част от националния отбор в повече от 60 мача. Бях капитан на своята страна няколко пъти, което е огромна чест. Сега дойде времето на по-младото поколение\", заяви централният защитник пред клубната телевизия на \"Челси\".", "date": "2018.08.28", "title": "Варди и Кейхил се отказаха от националния отбор на Англия"}
{"url": "https://www.dnevnik.bg/zelen/2018/08/28/3302777_v_bulgariia_13_plaja_imat_ekosertifikata_sin_flag/", "text": "В България 13 плажа и едно яхтено пристанище са получили световния сертификат \"Син флаг\", съобщи днес БНР, като цитира председателя на българската секция на движението Станимир Георгиев. Отличието се присъжда на ивици, които отговарят на определени условия - качество на морската вода, екологичност, безопасност, услугите и удобствата, които те предлагат, и други. Концесионерът на плаж Несебър-юг, който има отличието, Кирил Спасов, посочва пред БНР, че званието \"Син флаг\" не говори много на българите, но чуждестранните туристи знаят за какво е критерий: \"Много пъти дори се снимат със синия флаг и това ги кара да се чувстват сигурни, че това място е проверено\", посочва той. Станимир Георгиев посочи, че плажовете със \"Син флаг\" в България за тази година са Оазис, Дюни, Созопол -Харманите, Поморие-изток, Несебър-юг, Слънчев бряг - юг, Слънчев бряг - север. Свети Влас - изток, Елените, Слънчев ден, Албена и Бялата лагуна.", "date": "2018.08.28", "title": "В България 13 плажа имат екосертификата \"Син флаг\""}
{"url": "https://www.dnevnik.bg/bulgaria/2018/08/28/3302796_putnata_agenciia_otchete_che_e_osigurila_52_mln_lv_za/", "text": "От началото на годината до момента Агенция \"Пътна инфраструктура\" е осигурила около 52 млн. лв. за текущо, превантивно и зимно поддържане на републиканските пътища в Софийска област. От тях близо 11.7 млн. лв. са за зимното поддържане на пътната мрежа, а около 40 млн. лв. за текущи и превантивни ремонтни дейности на автомагистралните участъци на територията на областта, първокласните, второкласните и третокласните пътища. Това се казва в съобщение до медиите, изпратеното по повод брифинг на областния управител на София. Посочва се, че републиканските пътища на територията на Софийска област са 1508 км. В началото на септември Областно пътно управление - София ще представи на областния управител на Софийска област доклад за дейността и състоянието на републиканската пътна мрежа на територията на областта. От началото на годината досега в ОПУ-София са постъпили седем писма от Областна администрация Софийска област и на тях е отговорено, се казва в съобщението. Последното е от 6 юли 2018 г. и на същото е отговорено на 17 юли 2018 г, се уточнява в текста. На брифинга днес  областният управител на София Илиан Тодоров, който е от \"Атака\" обяви , че липсва комуникация между областното пътно управление и областната администрация. Пресконференцията на Тодоров беше провокирана от  катастрофата с автобус край Своге , при която загинаха 17 души.", "date": "2018.08.28", "title": "Пътната агенция отчете, че е осигурила 52 млн. лв. за поддръжката на пътищата в Софийско"}
{"url": "https://www.dnevnik.bg/sviat/2018/08/28/3302817_edna_osvirepiala_tulpa_vilnee_iz_kemnic/", "text": "Когато над Кемниц падна нощта, за мнозина журналисти новинарството приключи. Ситуацията и без това беше прекалено объркана - и много опасна. Навред из града бродеха  десни екстремисти , готови да вършат насилия. А напрежението периодически нарастваше - отново и отново. На един репортер му разбиха носа, няколко души са изправиха пред камерите с ръце, изпънати в хитлеристки поздрав (което в Германия е забранено), а един от тях се нахвърли върху журналистите. Стотици  неонацисти , хулигани и настървени граждани бяха излезли на улицата, за да излеят агресията си и да направят малко \"екшън\". Полицията не смогваше да озапти развилнялата се тълпа, остро ѝ липсваше персонал. Вчера не беше хубав ден за отвореното общество. Как се стигна дотук? Причината се крие в един парадоксален и същевременно силно потискащ факт: в Германия, страната на  хитлеристките престъпления , и до днес крайнодесните насилия и заплахата, която създават десните екстремисти, се оценяват неправилно, омаловажават се и дори се приемат. Ескалацията в Кемниц го доказва за пореден път. Още повече, че тя изобщо не беше резултат от някакъв спонтанен изблик. Кръстили са се NS-Boys Вече от години неонацистите в Кемниц се организират около местния футболен клуб. Кръстили са се NS-Boys (NS = националсоциалистически), което казва всичко за нагласите им. В някои квартали крайнодесните групировки се опитват да вземат цялата власт на улицата. Действат с увереността на една субкултура, която е разпростряла мрежата си из цяла Германия и непрекъснато обменя опит. Групичките са малки, но добре обучени и много ефективни. Ето защо успяха толкова бързо да се мобилизират за уличния си марш на 27 август. Полицията знаеше за тази мобилизация, а и за структурите зад нея. И въпреки това не предвиди повече служители на улицата, които да се погрижат за реда и сигурността. Политиците и службите за сигурност просто не гледат достатъчно сериозно на тази заплаха. Защо ли? Ами защото самите политици и полицейските служители не са на мушката на десните насилници. И съответно не изпитват съчувствие към жертвите. Тук е мястото да са разсее една опасна заблуда. Омразата на тези хора на улицата не е насочена само към бежанската политика или срещу Ангела Меркел. Тя е насочена срещу демокрацията в Германия. Защото разярената тълпа се обявява общо-взето срещу целия текст на германската Конституция: срещу закрилата на човешкото достойнство, срещу равенството на гражданите, срещу забраната хора да бъдат дискриминирани заради религията, произхода или пола си. Тази нова крайна десница вече от десетилетия напада хора с различни политически възгледи или с различен цвят на кожата, а през последните години все по-активно и мюсюлманите. Тези хора не крият, че са последователи на Адолф Хитлер, изпъват ръка в хитлеристки поздрав, честват престъпленията на Вермахта през Втората световна война и нападат противниците си навсякъде, където им се отвори такава възможност. Накратко: стремят се да изведат терора на улицата. Голямата опасност Огромната опасност обаче е друга. През последните години нацистки маршове като този в Кемниц все по-често се смесват с протестите на разочарованите и социално онеправданите. Тези хора в мнозинството си не са привърженици на националсоциализма, но пребивават в опасна близост до расистките и антидемократични възгледи. А това е много тревожно. Защото германската история ни учи, че агресивната тълпа може да стигне много далеч, ако успее да увлече фрустрираните и разгневени обществени прослойки. Германската политика трябва добре да помни това предупреждение.", "date": "2018.08.28", "title": "Една освирепяла тълпа вилнее из Кемниц"}
{"url": "https://www.dnevnik.bg/biznes/2018/08/28/3302843_ruska_firma_izostavi_turisti_v_bulgariia_vupreki_che/", "text": "Руска фирма за самолетни билети изостави в България свои клиенти като обяви, че няма да могат да ползват превоза си обратно до дома. Сред тях има и много деца. Заради това Министерството на туризма се наложило да се намеси и така 130 деца са превозени без забавяне в датите. В разрешаването на случая е участвала и Федералната агенция по туризъм на Русия, посолството на България в Москва и Генералното консулство на Русия във Варна, съобщава ведомството на Николина Ангелкова. Това се наложило след като руският туроператор \"Турово\", който е продавал самолетни билети на организирани и индивидуални пътници, внезапно изпада в невъзможност да осигури полета за връщане, независимо че билетите са били платени. От съобщението не се разбира какво означава, че е изпаднал в невъзможност. Междувременно БТА, цитирайки ТАСС съобщи, че руската туристическа организация не е можела в този случай да се намеси в казуса, тъй като туроператорите, организирали пътуванията и ползвали услугите за авиопревоз на \"Турово\" не са фалирали, не са прекратили туроператорската си дейност и не са се обърнали със съответни молби към \"Ростуризъм\" и асоциацията \"Турпомощ\". На 23 август \"Турово\" обявява, че след 24 август туристите няма да могат да ползват билети за пътуване в България на авиокомпания \"България ер\" заради задължения на компанията към българския туроператор \"Ной травел\" (Noy Travel) в размер на около 220 хил. евро. В резултат на това по данни на Асоциацията на туроператорите в Русия (АТОР) са засегнати около 2700 руснаци, купили билети за чартърни полети на \"България ер\" за и от България, от които 1500 в този момент вече са се намирали на почивка в България. Досега е договорено единствено връщането на детски туристически групи. 110 деца са се върнали вчера от почивка, а на 31 август ще бъдат превозени още 24 деца, уточни Ростуризъм. Обратният полет на децата днес е поет от \"Ной Травел\"- консолидатор на полети, който е с регистрация в България, уточнява българското министерство. След като българската страна е информирана за ситуацията са проведени няколко срещи – с българското посолство в Москва и във Федералната агенция по туризъм на Русия, както и в Генералното консулство на Русия във Варна. В България остава група от още 24 деца, за които е поет ангажимент да бъдат превозени на 31 август, когато изтича почивката им. В съобщение на Федералната агенция по туризъм на Русия, цитирано от Министерството на туризма, се казва: \"Към днешния ден \"Турово\" не е предоставила на Росстуризъм информация какво количество билети са реализирани от нея за самостоятелни туристи и каква е бройката на хората с пакетни турове. Ако билетът е бил продаден като част от общ туристически продукт, отговорността пред туристите за превоза носи туроператорът, направил пътуването чрез \"Турово\". Ако пътникът е купувал билетите самостоятелно, отговорността носи тази компания, която е получила парите и го е информирала, че билетът е резервиран и платен\", уточнява Федералната агенция по туризъм на Русия. На последната среща в консулството във Варна са били разгледани варианти за споразумение между двата контрагента, а собственичката на \"Турово\" е заявила, че ще търси начини руските граждани да бъдат превозени. За срещата има протокол, подписан от всички страни.", "date": "2018.08.28", "title": "Руска фирма изостави туристи в България, въпреки че са платили самолетните си билети"}
