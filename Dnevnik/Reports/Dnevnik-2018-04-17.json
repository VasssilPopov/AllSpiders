{"url": "https://www.dnevnik.bg/sport/2018/04/17/3164579_selta_otnovo_spria_barselona_s_ravenstvo_22/", "text": "За втори път през сезона \"Селта\" се оказа нерешима загадка за \"Барселона\" и не позволи на каталунците да запише победа. Гостуването в Галисия се превърна в много трудно за кандидат шампионите в Ла Лига и срещата завърши 2:2. Подобно на  мача между тези два тима на \"Камп ноу\" през декември , \"Селта\" отново изравни, за да поднесе изненадата. Два пъти \"Барселона\" повеждаше чрез Усман Дембеле и Пако Алкасер, но \"Селта\" стигна до точката с попадения на Джони Кастро и Яго Аспас. Вторият гол на \"Селта\" обаче дойде след докосване в ръката на Аспас, което го направи доста спорен. Каталунците увеличиха серията си без загуба в Ла Лига на 40 двубоя, след като  преди няколко дни подобриха рекорда от преди 38 години . Треньорът на каталунците Ернесто Валверде заложи на много променен състав, от който липсваха контузените Андрес Иниеста, Жерар Пике, Иван Ракитич и Серхио Бускетс. На пейката останаха Лионел Меси, Луис Суарес, Жорди Алба, Сержи Роберто и Самюел Юмтити, които бяха съхранени за финала в турнира за Купата на краля срещу \"Севиля\", който е през уикенда. Първата част премина при поделено надмощие, но все пак в 36-ата минута каталунците откриха след красиво изпълнение на Усман Дембеле. Французинът получи пас от Коутиньо и с атрактивно воле изведе \"Барселона\" напред. В последната минута на първата част обаче \"Селта\" изравни след точно изпълнение на Джони Кастро. Левият бек засече центриране на Макси Гомес и грешка в защитата на гостите. След почивката на терена се появиха Меси и Сержи Роберто, които влязоха в 60-ата минута. Това се отрази на \"Барселона\" и четири минути по-късно Пако Алкасер вкара втори гол. Опит за удар на Паулиньо се превърна в случайна асистенция и испанецът от два метра нямаше как да сбърка – 1:2. Въпреки това \"Барселона\" допускаше много грешки в защита и в 71-ата минута Сержи Роберто беше изгонен. Той задържа откъсващия се сам срещу вратаря Аспас и заслужено получи червен картон. Численият пасив се отрази на каталунците и осем минути преди края на мача \"Селта\" възстанови равенството. Аспас се разбира при малко спорни обстоятелства, след като вратарят на \"Барселона\" Тер Стеген опита да избие топката, тя срещна ръката на Аспас и влетя в мрежата – 2:2. Равенството е второ поредно за \"Барселона\" като гост след  2:2 срещу \"Севиля\"  в края на месец март. Каталунците продължават да водят в класирането с 83 точки, с 12 повече от втория \"Атлетико\" (Мадрид).", "date": "2018.04.17", "title": "\"Селта\" отново спря \"Барселона\" с равенство 2:2"}
{"url": "https://www.dnevnik.bg/evropa/2018/04/17/3164316_organizaciia_nominira_borisov_za_evropeiska_lichnost/", "text": "В Сараево на 6 юли ще се състои 38-ата Церемония по връчването на престижната европейска награда \"Европейска личност на годината\" и премиерът Бойко Борисов е номиниран за тази награда, предаде \"Танюг\", цитирана от БТА. Това съобщи днес председателят на управата и генерален директор на Европейската независима агенция за избор и промоция на най-успешните мениджъри и личности Панет Шкрибич, който бе приет от българския посланик в Босна и Херцеговина Августина Цветкова. Шкрибич запозна посланика с протокола и подготовката на 38-ата Церемония по връчване на престижната европейска награда \"Европейски мениджър и личност на годината\", съобщи Дирекцията на Агенцията за избор на най-добрия мениджър за Босна и Херцеговина, Югоизточна и Централна Европа. Посланик Цветкова съобщи, че премиерът Борисов с радост е приел да присъства на церемонията в Сараево, където ще бъде придружаван от български журналисти, бизнесмени и мениджъри, които са готови за сътрудничество и съвместни инвестиции в Босна и Херцеговина и страните от Западните Балкани, посочва \"Танюг\". През 2015 г. президентът Росен  Плевнелиев бе удостоен с отличието  \"Европейска личност на годината в Югоизточна и Централна Европа\", връчвано от същата организация. На  сайта  й се посочва, че наградата е фокусирана върху положителния принос и не се интересува от политиката или страната, от която мениджърите идват. Агенцията е създадена през 1995 г. и оттогава избира най-успешните хора във всички области на бизнеса, се казва още на сайта, според който \"целта на събитието е да насърчи хората, които създават добро за себе си и за своята среда и които осигуряват не само растеж, но и талант и култура, които зависят от тях\". През 2016 г. наградата за най-добър премиер печели унгарският министър-председател Виктор Орбан заради \"изключителен икономически растеж и развитие, особено заради резултатите му в областта на заетостта\". През 2017 г. наградата \"Личност на годината в региона\" са получили председателстващият Съвета на министрите на Босна и Херцеговина Денис Звиздич, премиерът на Македония Зоран Заев и Йосип Юратович, член на Бундестага. Връчват се награди и в други области - например най-добър кмет, най-добър в областта на здравеопазването, науката и туризма, най-добър посланик, министър и други.", "date": "2018.04.17", "title": "Организация номинира Борисов за \"Европейска личност на годината\""}
{"url": "https://www.dnevnik.bg/sviat/2018/04/17/3164408_rusiia_blokira_milioni_ip_adresi_na_gugul_i_amazon/", "text": "Русия е блокирала най-малко 18 млн. IP адреса на най-големите доставчици на хостинг услуги в света, много от тях на \"Гугъл\" и \"Амазон\", за последните 24 часа. Това съобщи  организацията , която следи дейността на телекомуникационния регулатор \"Роскомнадзор\" и блокираните от него сайтове. Междувременно Русия официално съобщи на двете компании, че \"голяма част\" от адресите им, \"намиращи се в облачните масиви на тези две услуги, са попаднали под блокажа  на базата на съдебно решение ,\" предават \"Ройтерс\" и \"Интерфакс\", като цитират шефа на \"Роскомнадзор\", Александър Жаров. Така Жаров официално уведоми компаниите, че блокира техни ресурси заради \"Телеграм\", както беше обявил пред  \"Ведомости\"  снощи. Информацията се появи дни след като руски съд одобри искане на регулатора едно от най-популярните в страната чат приложения, \"Телеграм\" (Telegram), да бъде блокирано, в разгара на спор с руските служби за сигурност, които искат достъп до шифъра му, за да могат да декриптират съобщения. Заедно с \"Телеграм\" и друго приложение, Zello, попадна под ударите на \"Роскомнадзор\". По данни на онлайн изданието РБК от снощи (малко преди 21 ч. българско време) засегнатите адреси на \"Амазон уеб сървисис\" (AWS, хостинг услугата на компанията) са били около 2 млн. (според сайта за \"черния списък\" на \"Роскомнадзор\" към 20 ч. българско време общо блокираните сайтове са били по-малко от милион). По-рано днес сайтът \"Медуза\" цитира  IT консултант , според когото блокираните адреси на AWS са поне 8 млн. Компанията DNSlytics, цитирана от РБК, отбелязва, че всички IP адреси от хостинг услугата на AWS са около 19.7 млн. В резултат създателят на \"Телеграм\" Павел Дуров обеща да използва вградени в приложението методи за заобикаляне на забраната, а \"Роскомнадзор\" - да спре достъпа до всички ресурси, свързани с него.", "date": "2018.04.17", "title": "Русия блокира милиони IP адреси на \"Гугъл\" и \"Амазон\" заради забраната на \"Телеграм\""}
{"url": "https://www.dnevnik.bg/sport/2018/04/17/3164442_evropeiskite_ligi_se_obiaviha_protiv_planovete_za/", "text": "Европейските футболни лиги се обявиха против плановете за разширяване на турнирите под егидата на ФИФА. Според организацията, която обединява 32 професионални дивизии и асоциации в 25 страни в Европа, евентуални промени ще усложнят международния календар и ще доведат до твърде голямо натоварване за футболистите. ФИФА предложи нова и разширена версия  на Световното клубно първенство. Плановете са първото издание на обновената надпревара да се проведе през лятото на 2021 г., а в него да участват финалистите в Шампионската лига и победителите в Лига Европа в следващите четири сезона. Идеята е Световното клубно първенството да се провежда веднъж на всеки четири години, а в него да участват 24 отбора. ФИФА очаква чрез новия формат, който ще включва 31 мача, турнирът да генерира приходи между 650 милиона и 1 милиард долара. В същото време президентът на ФИФА  Джани Инфантино поиска увеличаването на участниците  в световните първенства за национални отбори от 32 на 48 да стане още в Катар през 2022 г., а не както е планирано, през 2026 г. \"ФИФА, изглежда, се е засилила да разширява. Време е обаче хората да помислят за играчите, които имат нужда от време за почивка. Не може просто парите да бъдат това, което решава как да се организира футболът\", заяви президентът на Европейските лиги Ларс-Кристер Олсон. Според него европейските шампионати вече са направили достатъчно голям компромис с преместването на световното първенство в Катар от лятото през зимата (21 ноември - 18 декември). \"Не сме готови да правим промени в календара заради евентуално разширяване на мондиала през 2022 г. Вече проявихме гъвкавост за преместването на първенството през зимата и се договорихме за датите. Не сме подготвени за шампионат с по-голяма продължителност от предвидената\", каза още Олсон. В началото на миналата седмица \"Ню Йорк таймс\" обяви, че  инвеститори от Близкия изток и Азия са предложили 25 милиарда долара , за да придобият правата върху два турнира на ФИФА - Световното клубно първенство и нова глобална лига за национални отбори, която да замени Купата на конфедерациите. Инфантино опитва да върне финансовата мощ на ФИФА, която беше отслабена след големия корупционен скандал през 2015 г. Световната футболна централа обяви, че очаква загуби от близо 400 милиона долара за финансовата 2017 г. Освен това Инфантино иска да увеличи средствата за федерациите, които членуват във ФИФА, тъй като догодина предстоят президентски избори. Неговата победа в президентските избори след наказанието на Сеп Блатер беше свързана с обещание да финансира с близо 1 милиард долара 211-те членки на ФИФА. ", "date": "2018.04.17", "title": "Европейските лиги се обявиха против плановете за разширяване на турнирите на ФИФА"}
{"url": "https://www.dnevnik.bg/sviat/2018/04/17/3164438_evrokomisiiata_preporucha_nachalo_na_pregovorite_s/", "text": "Европейската комисия препоръчва на Съвета да започне преговори с Македония предвид \"прогреса, постигнат с оглед на тласъка в реформите, поддържайки и задълбочавайки сегашния тласък\". Така завършва обобщението на доклада, изготвен за напредъка на Македония по пътя към членство в Европейския съюз, публикувано  на сайта на комисията . Докладът отбелязва, че Македония \"най-накрая\" е преодоляла най-тежката си политическа криза от 2001 г. насам, а \"от май 2017 г. новото ориентирано към реформи правителство предприе стъпки да се справи с пленената държава, като постепенно възстанови разделението на властите, укрепи демокрацията и върховенството на закона\". В процеса на демократизация положително влияе и гражданското общество, пише ЕК. \"Фундаментални промени\", \"по-приобщаваща и отворена политическа атмосфера\" и \"подкрепа на гражданите\" за ориентираните към Европа политики, показани на изборите през октомври, са сред акцентите в обобщението, направено от комисията. Междуетническата ситуация, \"крехка... (но) като цяло спокойна\", трябва да бъде укрепена, като се спазва Охридското рамково споразумение от 2001 г. и се увеличи доверието между отделните общности. Македония подаде молба за членство през 2004 г., а през 2009 г. за пръв път комисията препоръча на съвета да одобри начало на преговорите. По-нататъшният напредък обаче  беше блокиран от Гърция  (заради спора за името и идентичността) и  на практика и от България  през 2012 г. Какво още трябва да се направи В редица сфери еврокомисията отчита предизвикателствата, които Македония все още трябва да преодолее. Например страната е \"умерено готова\" с реформата в публичната  , макар стратегията за реформа и финансово управление да се адаптират с известен напредък. Отчитат се нуждата да се подобри капацитетът на Министерството на информационното общество и администрацията и да се гарантира професионализмът при назначенията на висши ръководни постове. В   ситуацията се е подобрила особено на по-късен етап от периода, обхванат от доклада - има и стъпки към възстановяване на независимостта на съдебната система, включително чрез стратегия за реформа и чрез възможност за  Специалната прокуратура , обработваща материала от скандала с масовите подслушвания,  да върши работата си .  \"продължава да е сериозен проблем\" и институциите нямат достатъчно добър капацитет да се борят с нея, а \"политическата намеса остава риск\", се отбелязва в доклада. Има обаче известен успех, особено на ниво \"законова и институционална рамка\". Повече усилия са нужди и в борбата с организираната престъпност - например срещу прането на пари и финансови престъпления, а осъдените за подобни дейности са малко. Еврокомисията оценява решението на македонския парламент да ратифицира Истанбулската конвенция, но е нужен напредък в   - в случаите на престъпления от омраза и слово на омразата, в затворите и психиатричните институции, в приобщаването на ромите и други въпроси. Положителна оценка получава и по-доброто регионално сътрудничество, но е нужно \"спешно\" да се реши  , продължава комисията. Нужни са реформи и в бизнес средата, трудовия пазар (белязан от висока безработица) и подобряване на макроикономическата рамка, тъй като кризата е свила притока на инвестиции. Липсват и дългосрочни мерки във фискалната политика. \"Икономиката още страда от слабости в   програма, ниското ниво на   и липсата на   в конкретна обществена инфраструктура.\"", "date": "2018.04.17", "title": "Еврокомисията препоръча начало на преговорите с Македония заради реформите и края на кризата"}
{"url": "https://www.dnevnik.bg/evropa/2018/04/17/3164183_v_kritichen_doklad_za_brjuksel_nastoia_turciia_vednaga/", "text": "Турция трябва незабавно да прекрати извънредното положение, наблюдава се сериозно отстъпление от независимостта на съдебната система, а гражданските права са системно нарушавани. Това се казва в  доклада  на Европейската комисия за постигнатото от страната при изпълнението на политическите и икономически реформи по пътя към ЕС. Отбелязва се, че извънредното положение, обявено след опита за преврат на 15 юли 2016 г., продължава да е в сила. \"ЕС, който незабавно и силно осъди опита за преврат, потвърди пълната си подкрепа за демократичните институции на страната и призна легитимната нужда на Турция да предприеме бързи и пропорционални действия в лицето на такава сериозна заплаха\", се казва в доклада. Според него обаче непропорционалността на предприетите мерки като масовите уволнения, арести и задържания продължава да буди сериозна тревога. Турция трябва веднага да отмени извънредното положение, се настоява в доклада. В него се подчертава, че приетите до момента декрети не са били подложени на надлежен и ефективен контрол от страна на парламента и дълго време не са били отворени за проверка от страна на правосъдните органи, като нито един от тях не е бил обект на решение от страна на Конституционния съд. Тези извънредни декрети са ограничили някои граждански и политически права, включително правото на свободно изразяване и свободата на събиране, казва още Европейската комисия. Отбелязва се, че през април 2017 г. Турция проведе референдум, с който одобри конституционни промени, въвеждайки президентска система. Тези промени според Венецианската комисия застрашават разделението между изпълнителната и съдебната власт, припомня еврокомисията. По време на извънредното положение ключови функции на парламента като законодателен орган са били ограничени. Пространството за диалог между политическите партии още повече е намаляло в парламента. Ролята на президента над изпълнителната власт се е увеличила след прехвърлянето на някои правомощия към държавния глава чрез извънредни декрети. Гражданското общество е било подложено на , особено в лицето на големия брой арести на активисти, включително на защитници на човешките права. Правителството реформира правната рамка за гражданско-военните отношения и увеличи правомощията на изпълнителната власт над военните значително. Макар правителството да има законното право да се бори с тероризма, то носи също така отговорността да гарантира спазването на правата на човека, върховенството на закона, основните свободи и пропорционалното използване на сила. Отбелязва се, че през изминалата година се наблюдава сериозно  . Изтъква се добрият напредък в областта на миграцията и политиката за убежище, както и че Турция остава ангажирана с прилагането на споразумението с ЕС от март 2016 г. за мигрантите по източния средиземноморски път. Припомня се, че в началото на февруари Турция е подала в Европейската комисия работен план за това как възнамерява да изпълни седемте оставащи критерии за визова либерализация. Еврокомисията оценява предложенията и се очакват допълнителни консултации с Анкара по въпроса. По отношение на регионалното сътрудничество, международните задължения и отношенията с държавите членки Турция е изразила подкрепа за разговори за Кипър между лидерите на двете общности, но няма напредък по нормализирането на двустранните отношения с Република Кипър.  е било засилено, но напрежението в Егейско море и в Източното Средиземноморие не е довело до добри съседски отношения и е подкопало регионалната стабилност и сигурност. Двустранните отношения с няколко държави членки са се влошили и е имало моменти на обидна и неприемлива реторика. Припомня се, че Европейският съвет е изразил сериозно безпокойство заради продължаващото задържане на европейски граждани в Турция, включително на двама гръцки войници. За икономиката се отбелязва, че е напреднала и може да бъде смятана за функционираща пазарна икономика, но ръстът е съпътстван от значителни макроикономически дисбаланси. Тенденцията към засилване на държавния контрол върху икономическата област и действията срещу компании, бизнесмени и политически опоненти и техния бизнес са влошили бизнес средата.", "date": "2018.04.17", "title": "В критичен доклад Брюксел настоя Турция веднага да отмени извънредното положение"}
{"url": "https://www.dnevnik.bg/photos/2018/04/17/3164100_fotogaleriia_biagstvoto_na_rohindjite_ili_s_koi_kadri/", "text": "Агенция \"Ройтерс\" получи две награди \"Пулицър\": в категорията за международна журналистика за репортажи, разкриващи връзките между филипинския президент Родриго Дутерте и полицейски \"отряди на смъртта\", както и в категорията за фотография за кадри, отразяващи кризата с рохинджите в Мианма.", "date": "2018.04.17", "title": "Фотогалерия: Бягството на рохинджите, или с кои кадри \"Ройтерс\" взе \"Пулицър\""}
{"url": "https://www.dnevnik.bg/bulgaria/2018/04/17/3164446_konstitucionen_sud_za_seta_ne_e_nujno_kvalificirano/", "text": "Не е необходимо квалифицирано мнозинство за ратификацията на Всеобхватното икономическо и търговско споразумение (СЕТА) между Канада, Европейския съюз и неговите държави членки. Това реши Конституционният съд (КС) днес, информира  news.lex.bg . Искането за тълкуване на основния закон преди ратификацията на СЕТА беше на президентa Румен Радев. Той постави пред конституционните съдии четири основни въпроса с няколко подвъпросa. Конституционните съдии са отговорили на три от тях. Първото питане на президента беше: При какви условия смесените споразумения, сключени съвместно от ЕС и държавите членки с трета държава, стават част от вътрешното право на Република България и придобиват предимство пред вътрешното законодателство, което им противоречи? КС му отговаря: \"Разпоредбите от смесените споразумения, сключени съвместно от Европейския съюз и държавите членки с трета страна, каквото е ВИТС, в частта им, която се отнася до правомощия на Европейския съюз, от момента на влизането им в сила, стават част от правото на съюза и на това основание придобиват предимство пред нормите на вътрешното право, които им противоречат. Разпоредбите от такива споразумения, които попадат в компетентност на Република България, придобиват предимство пред нормите на вътрешното право, които им противоречат, при условията на чл. 5, ал. 4 от конституцията.\" Държавният глава попита и дали временното прилагане на смесени споразумения като СЕТА зависи от изпълнението на условията по ратификацията им. А конституционните съдии тълкуват, че няма такава зависимост. Най-важният въпрос, който постави Радев, беше дали за ратификацията на СЕТА ще е необходимо квалифицирано мнозинство от 2/3 от народните представители. Отговорът е: \"Разпоредбата на чл. 85, ал. 1, т. 9 от конституцията не се прилага за смесените търговски споразумения.\" Тезата на конституционните съдии е, че със смесеното споразумение с Канада не се прехвърля суверенитет, т.е. за ратификацията му не е необходимо и по-голямо мнозинство от обикновеното. Пълният текст на решението все още не е публикуван.", "date": "2018.04.17", "title": "Конституционен съд: За СЕТА не е нужно квалифицирано мнозинство в парламента"}
{"url": "https://www.dnevnik.bg/bulgaria/2018/04/17/3164404_kak_sudiiskata_kolegiia_ne_uspia_da_reshi_dali_da/", "text": "Атака към независимостта на съда\" или \"държавническа загриженост\" - как може да бъде определено поведението и изказването на председателя на новосъздадената Комисия за борба за корупцията Пламен Георгиев във връзка с  преюдициалното запитване,  отправено до Съда на Европейския съюз в Люксембург по делото за конфискация срещу Цветан Василев. Този въпрос остана без отговор след днешното заседание на съдийската колегия на съдебния съвет. На него председателят на Върховния касационен съд Лозан Панов беше внесъл за разглеждане писмо от най-голямата магистратска организация  Съюза на съдиите , в което те призовават да се спре недопустимата намеса в работата на съда.  Поводът за тяхната реакция пък беше интервюто на новоизбрания стар шеф на новосъздадената мегаструктура КПКОНПИ (Комисия за противодействие на корупцията и отнемане на незаконно придобито имущество) Пламен Георгиев пред сайта \" Правен свят \", в което заради отправеното запитване той определя съда като некомпетентен и пречещ на ефикасната работа на комисията за конфискация. Писмото на организацията беше отправено до ВСС, Народното събрание и Европейската комисия, като на следващия ден до същите институции Георгиев също отправи писмо, в което се оплака, че от ССБ нарушават правото му на изразяване. Въпросът попада две седмици след интервюто на Георгиев, защото покрай великденските празници колегията не заседава. Предложението днес беше да се приеме декларация, или писмото на Съюза на съдиите да се приеме за сведение. Двете бяха подложени на гласуване след близо едночасов дебат, като шест души - Лозан Панов, Атанаска Дишева, Цветинка Пашкунова, Боряна Димитрова, Севдалин Мавров и Олга Керелска бяха \"за\" колегията да има реакция по темата. Останалите шест - Боян Магдалинчев, Вероника Имова, Стефан Гроздев, Георги Чолаков, Боян Новански и Драгомир Кояджиков - бяха на мнение, че реакциите на организацията и на председателя на КОНПИ трябва да се приемат за сведение. Говорители от втората група бяха единствено Боян Магдалинчев и Вероника Имова, които застъпиха тезата, че изказването на Георгиев е изказване на страна по делото, а Имова дори определи думите на председателя на комисията като \"дълбока загриженост\" и \"държавническо отношение\", защото всички очаквали резултати от борбата с корупция. Първи взе думата председателят на ВКС Лозан Панов, който призова членовете на колегията за реакция, защото в противен случай се създавали \"внyшeния зa дeфицит нa ĸoмпeтeнтнocт и пpoфecиoнaлизъм нa бългapcĸи cъдия\". \"Толкова дълго cмe в пpoцec нa дeмoĸpaтизaция нa oбщecтвoтo, нo вce oщe ce нaлaгa дa пpoвeждaмe дeбaт зa poлятa нa cъдa ĸaтo apбитъp. Ho имeннo oт пpeдcтaвитeли нa виcшaтa дъpжaвнa влacт ce зaбpaвя тaзи ocнoвнa фyнĸция нa cъдa\", заяви Панов. Според Цветинка Пашкунова реакция на колегията също е наложителна. \"Tpябвa дa изpaзим яcнa пoзиция. Ha нac e възлoжeнa ĸoмпeтeнтнocт дa oтcтoявaмe и зaщитaвaмe нeзaвиcимocттa нa cъдeбнaтa влacт и в чacтнocт нa oтдeлния мaгиcтpaт. Heдoпycтимo e пpи пpилaгaнeтo нa зaĸoнa ĸoлeгaтa oт съда дa cтaвa oбeĸт нa нaпaдĸи зa зaвиcимocт, oбвъpзaнocт и нeĸoмпeтeнтнocт\", заяви членът на колегията, която беше избрана от квотата на магистратите. Пашкунова заяви, че съдът e бил длъжeн дa oтпpaви пoдoбнo преюдициално зaпитвaнe, зa ĸoeтo e yпpeĸвaн oт Пламен Георгиев. Тя припомни, че има и висящо тълкувателно дело във върховния съд, ĸoeтo cъдъpжa пoдoбни въпpocи, cвъpзaни c гpaждaнcĸa ĸoнфиcĸaция пpи пpeĸpaтeнo дocъдeбнo пopизвoдcтвo. Това по думите на Пашкунова говори за \"peд нeяcнoти, ĸoитo ĸoлeгaтa съдия от СГС ce e oпитaлa дa изяcни чpeз пpeюдициaлнo зaпитвaнe дo Съда на Европейския съюз\". Представляващият ВСС и бивш върховен административен съдия Боян Магдалинчев заяви, че според него изказването на Пламен Георгиев е изказване на страна по дело и затова според него думите му в интервюто не могат да се приемат за нападка към съда. \"Съдебният съвет нe мoжe дa взeмa oтнoшeниe ĸъм двe нeпpимиpими пoзиции в eдин виcящ пpoцec, тe ca нa cтpaнитe пo дeлoтo – дъpжaвeн opгaн и физичecĸи и юpидичecĸи лицa. Kaĸвo виждaмe? Eднo пpeюдициaлнo зaпитвaнe дaли aнтиĸopyпциoнният зaĸoн, a пpeди тoвa тoзи зa oтнeмaнe нa нeзaĸoннo пpидoбитo имyщecтвo, oтгoвapя нa нopмитe нa eвpoпeйcĸoтo зaĸoнoдaтeлcтгвo. Дa, cъдът e в пpaвoтo cи дa гo oтпpaви, c интepec oчaĸвaмe peшeниeтo нa CEC. B cтaнoвищeтo нa господин Πлaмeн Гeopгиeв oбaчe виждaм нe нaмeca в paбoтaтa нa нeзaвиcимия cъд, a бългapcĸитe гpaждaни и ĸaĸви щe ca peзyлтaтитe oт тeзи чyдoвищни ĸoнcтaтaции зa пpoблeмитe във фaлиpaлaтa бaнĸa KTБ, за които и децата знаят. Oцeнявaм тoвa ĸaтo дъpжaвничecĸo oтнoшeниe нa Πлaмeн Гeopгиeв във вpъзĸa c пpaвoмoщиятa мy, тoй нe ce oпитвa дa въздeйcтвa нa cъдa, a дa изpaзи зaгpижeнocттa cи ĸoлĸo щe ce пpoтoчи дeлотo\", заяви избраната от парламента по предложение на ГЕРБ Вероника Имова. Според нея, ако ВСС реши да приеме декларация, ще прехвърли правомощията си. В началото на годината по друг случай действията на колегията бяха доста по-категорични и бързи. Тогава на извънредно заседание беше приета декларация, в която се указва на медиите какво се надява да не правят по дело на Петър Низамов-Ператa в Бургас. Случаят беше свързан с две осъдителни решения на съдия Калин Кунчев от Бургаския окръжен съд по и скове на Низамов за непозволено увреждане  за две публикации от март 2012 г. със заглавие \"Биячите от \"Джубокс\" остават в ареста\", написани по прессъобщения на прокуратурата и полицията. Съдия Кунчев осъжда \"Бургасинфо\" и \"Бургаснюз\" да заплатят на Низамов съответно по 2000 лв. и 500 лв. за причинените му неимуществени вреди – преживян душевен дискомфорт. Искът на Перата е уважен частично, защото той е искал съответно 20 и 15 хил. лв. Решенията не са окончателни. След публикуването на двете решения бургаски медии изпратиха декларация до съдебния съвет, главния прокурор и правителството. Материалите бяха изпратени до местната етична комисия в Окръжния съд в Бургас, като днес стана известно, че проверката е показала, че съдия Кунчев не е извършил нарушение.", "date": "2018.04.17", "title": "Как съдийската колегия не успя да реши дали да защити съда"}
{"url": "https://www.dnevnik.bg/evropa/2018/04/17/3164185_za_oshte_usiliia_za_normalizirane_na_otnosheniiata/", "text": "Косово и Сърбия остават ангажирани в диалога помежду си, но трябва да положат допълнителни усилия и да допринесат за създаването на условия за пълно нормализиране на отношенията си. Това се казва в доклада на Европейската комисия за постигнатото при изпълнението на политическите и икономически реформи по пътя към ЕС. Сърбия За  Сърбия  се припомня, че в страната са се провели президентски избори през април 2017 г., в които, макар гласоподавателите да са имали възможност за реален избор, полето е било повлияно от няколко фактора. Отбелязва се, че за пръв път жена е била избрана за премиер, но парламентът все още не упражнява ефективен контрол върху изпълнителната власт. Прозрачността, качеството на законодателството и междупартийният диалог трябва да бъдат подобрени. Трябва да се избягват действия, които ограничават способността на парламента да упражнява ефективен контрол върху законодателството. Необходими са конституционни промени за привеждане в съответствие с европейските стандарти в някои области. Съдебната система на страната е подготвена в известна степен и е постигнат известен напредък, но възможността за политическо влияние върху правосъдието продължава да буди безпокойство. Отбелязва се, че има сериозно забавяне в приемането на нов закон за антикорупционната агенция. Корупцията остава широко разпространена в много области и продължава да бъде сериозен проблем. Макар да има известно ниво на подготовка, няма напредък по отношение на свободата на изразяване. Необходими са допълнителни усилия за подобрение на положението на роми, хора от ЛГБТ общността, болни от ХИВ/СПИН и други уязвими групи. Трябва да се приеме закон за равенството между половете. Сърбия е умерено подготвена в развитието на функционираща пазарна икономика, продължава докладът. Като проблеми са изтъкнати високата безработица, недостатъчното развитие на частния сектор, високият държавен дълг и други. Косово За  Косово  се посочва, че новата управляваща коалиция е постигнала ограничен успех в прилагането на свързани с ЕС реформи и изграждане на консенсус по ключови стратегически въпроси. Продължаващата политическа фрагментираност и поляризация са засегнали ролята на парламента и ефективността на правителството. Неприемливите действия на някои депутати, като използването на сълзотворен газ, са нарушили парламентарния процес. Важен пробив е ратификацията на споразумението за  демаркация на границата с Черна гора  през март 2018 г. Отбелязва се, че продължава разследването на убийството на лидера на косовските сърби  Оливер Иванович през януари 2018 г.  Продължава да буди тревога политизирането на публичната администрация. Съдебната система е на много ранен етап на развитие. Голямо постижение за 2017 г. е интегрирането на косовски сръбски съдии и прокурори в косовската съдебна система, която обаче продължава да бъде уязвима за политическо влияние. Косово е на ранен етап в борбата срещу корупцията и организираната престъпност. Законовата рамка като цяло гарантира защитата на човешките и основните права в съгласие с европейските стандарти, но са необходими допълнителни усилия по отношение на прилагането й. Продължават заплахите и атаките срещу журналисти. Косово е постигнало добър напредък и е на ранен етао от развитието на функционираща пазарна икономика. Бизнес средата се е подобрила и правителството се е придържало към фискалното правило за бюджетния дефицит, но помощите за ветераните от войната продължават да бъдат предизвикателство за публичните финанси. Неформалната икономика продължава да е широко разпространена, а безработицата се е увеличила. Законодателното прираавняване към европейските стандарти е продължило в някои области, но прилагането му е слабо.", "date": "2018.04.17", "title": "За още усилия за нормализиране на отношенията между Сърбия и Косово настоя Брюксел"}
{"url": "https://www.dnevnik.bg/biznes/2018/04/17/3164476_bsp_se_otkaza_da_nominira_kandidati_za_energiiniia/", "text": "Съставът на Комисията за енергийно и водно регулиране (КЕВР) може да остане непопълнен след като днес БСП реши да не номинира свои кандидати за овакантените постове. Обновлението на регулатора се налага от изменения на Закона за енергетиката, приети през 2015 г., според които след третата година от мандата си четирима от членовете трябва да бъдат сменени чрез жребий, а занапред всеки от тях ще има 6-годишен мандат. Жребий, проведен в началото на месеца в парламентарната енергийни комисия, определи предсрочно да бъдат освободени Александър Йорданов (издигнат от Патриотичния фронт), Ремзи Осман (ДПС), Валентин Петков (Реформаторски блок) и Георги Златев (БДЦ). Днес изтече срокът, в който парламентарните групи можеха да номинират свои кандидатури, а от сайта на парламента се вижда, че има внесени само две - ДПС отново издига Ремзи Осман, а партия \"Воля\" е припознала досегашния представител на БДЦ Георги Златев и го предлага за нов 6-годишен мандат. БСП, която се очакваше да предложи енергийните си експерти Явор Куюмджиев и Любомир Денев, внезапно се отказа да излъчи свои представители. \"БСП иска смяна на модела на подобен тип управление на органите, на взимане на решения от тях. Затова няма как ние да предложим кандидати за КЕВР в енергийния сектор. Ние няма да предложим нито един. По принципни съображения\", заяви лидерът Корнелия Нинова, цитирана от пресцентъра на партията. Според публикация на \"Медиапул\" управляващите от ГЕРБ също няма да издигат кандидати, защото техните представители Евгения Харитонова и Светла Тодорова благодарение на жребия запазиха постовете си за още три години. Според правилата за избора имената на номинираните се публикуват на сайта на Народното събрание незабавно. В тях не се регламентира конкретно хипотезата за по-малко кандидати от вакантните места, но се уточнява, че ако никой от номинираните не бъде избран, ще последва нова процедура. ", "date": "2018.04.17", "title": "БСП се отказа да номинира кандидати за енергийния регулатор"}
{"url": "https://www.dnevnik.bg/sviat/2018/04/17/3164489_estonski_ministur_podade_ostavka_za_shofirane_v/", "text": "Министърът на държавната администрация на Естония Яак Ааб съобщи на специална пресконференция, че подава оставка, след като беше заловен зад волана с признаци на алкохолно опиянение, предаде ТАСС. \"Съжалявам за станалото. Надцених се и няма да се оправдавам. Такова поведение е недопустимо. Получих урок\", каза Ааб, цитиран от сайта на естонската телевизия и радио И Ер Ер. Министърът съобщи, че на 11 март полицията го е спряла за превишена скорост, на връщане от Тарту за Талин. Ааб каза, че се е движил със скорост 73 км/ч в участък, където максималната разрешена скорост е под 50 км/ч. Полицаят, спрял министъра, установил, че съдържанието на алкохол в кръвта му е 0.28 промила.", "date": "2018.04.17", "title": "Естонски министър подаде оставка заради шофиране в нетрезво състояние"}
{"url": "https://www.dnevnik.bg/evropa/2018/04/17/3164493_ivailo_kalfin_e_edin_ot_favoritite_za_nov_direktor_na/", "text": "Ивайло Калфин е един от двамата фаворити за поста генерален директор на Европейската служба за борба с измамите (ОЛАФ), предаде \"Медиапул\". Това стана ясно във вторник след снощното гласуване в комисията за бюджетен контрол на Европейския парламент. Финландецът Виле Итала получи 13 гласа, а Калфин - 11. Двамата се класират за последната фаза на надпреварата. ЕС търси наследник на позицията на досегашния шеф на ОЛАФ Джовани Кеслер. По думите на Калфин резултатът трябва да стане ясен до края на април. Финландецът е фаворит на Европейската народна партия. Калфин е бивш член на групата на социалистите и демократите. Крайното решение ще вземе Европейската комисия, а европарламентът и Съветът на ЕС трябва да отправят решаващи препоръки. Виле Итала е бивш депутат и евродепутат от финландската партия Национална коалиция (Кокоомус), която е член на Европейската народна партия в европарламента. До 2004 г. той беше лидер на Кокоомус, след което ръководството й пое Юрки Катайнен, който в момента е заместник-председател на Европейската комисия. От 2012 г. Итала е член на Европейската сметна палата, пише \"Капитал\". Калфин беше вицепремиер и министър на външните работи в правителството на Сергей Станишев, както и вицепремиер и министър на труда и социалната политика във втория кабинет на Бойко Борисов. Като бивш член на т.нар. група \"Монти\", която изготви доклад за възможните реформи в приходната част на европейския бюджет,  от април 2017 г. Калфин е специален съветник на европейския комисар по бюджета Гюнтер Йотингер . ОЛАФ търси нов генерален директор от юли миналата година, когато стана ясно, че дотогавашният титуляр на поста – италианецът Джовани Кеслер, ще напусне службата, за да оглави митническата и антимонополна агенция в родината си. До избирането на нов генерален директор ролята се изпълнява временно от Николас Илет.", "date": "2018.04.17", "title": "Ивайло Калфин е един от фаворитите за нов директор на ОЛАФ"}
{"url": "https://www.dnevnik.bg/zelen/2018/04/17/3164494_roklia_ot_celuloza_na_bambuk_dava_nachaloto_na/", "text": "Това пише на етикета на един от новите модели в новата колекция Сonscious на марката H&M, която излиза тази седмица в магазините й. И резюмира добре целите и амбициите на компанията да въведе нов тип мода - \"кръгова мода\". За нея разказа пред журналисти директорът \"Комуникации\" Анна Вeликова и представи годишния доклад на марката с отчет за устойчивост. Колекцията е изработена от устойчиви и рециклирани материали. \"Устойчивото развитие е бъдещето на бизнеса като цяло, ако не го практикуваме, няма да можем да просъществуваме\", посочи Великова като мотив за устойчивия завой на компанията, която има над 6 хиляди магазина в 69 пазара по света. Тя припомни прогнозата населението на света да нарасне до 2030 г. до 8.5 млрд. души. \"Те ще продължат да имат нужда да потребяват ресурси, да пият вода, ще имат нужда да се обличат. С изчерпването на ресурсите ние трябва да се обърнем към нов тип мода - кръговата мода.\"  – материалите, които използват в производството си до 2030 г., ще са или напълно рециклирани, или са добити от устойчиви източници. През 2017 г. 35% от тях са такива. В момента почти 60% от памука, който използва марката за дрехите си, е устойчив, щадящ природата, използва се минимално количество вредни химикали (марката е вторият най-голям потребител на биопамук и на рециклиран памук. За него не се използват пестициди и химически торове). Амбициите са до 2040 г. памукът им да е на 100% органичен. Вече имат т.нар.   - обучават фермерите как да отглеждат памука си устойчиво, с минимална вреда за природата, по-малко негативни начини за добива му, с по-малко химикали и пестициди.  Връщането на продуктите в магазина срещу заплащане е една кампания на марката, с която H&M успяват да повлияят на клиентите си за устойчивата кауза и след като са закупили стоката им и са излезли от магазина. Целта на компанията е до 2020 г. да успеят да съберат 25 000 тона годишно стари дрехи; през 2017 г. те са 17 771 тона, а в началото на тази инициатива през 2013 г. количеството е само 3047 т. Тези стари или ненужни дрехи намират различно приложение - във вторите употреби, като пълнеж на седалки на автомобили или до рециклиран материал за нови дрехи.  Най-голям дял въглероден диоксид компaнията отделя при производството на материали - 46%. Усилията й са насочени в намаляване употребата на електричество в магазините с 25% и 100% възобновяеми енергийни източници до 2030 г.  Подходът им залага също и на подобряване на условията на работниците във фабриките (работят с 1600 фабрики, които не са тяхна собственост), и се стремят да наложат справедливо заплащане. Целта им е да успеят тази година да въведат тези правила в 50% от фабриките, произвеждащи половината от обема на продуктите на марката. В 50% от фабриките работниците участват в демократичен избор на управлението на работните си места. ", "date": "2018.04.17", "title": "Рокля от целулоза на бамбук дава началото на \"кръговата мода\""}
{"url": "https://www.dnevnik.bg/bulgaria/2018/04/17/3164496_shofyorut_udaril_zriteli_na_rali_v_shumen_se_okaza/", "text": "Николай Георгиев, който се вряза с  рали автомобила си в публиката по време  на планинското състезание \"Мемориал Валери Великов\" в Шумен, е беглец от правосъдието. Той е издирван от пет години, за да влезе в затвора, където да изтърпи присъда за документна измама в особено големи размери, представляваща особено тежък случай. Това се разбра от  съобщение  на Апелативната прокуратура Варна. В събота  автомобилът се вряза в публиката и рани шест души . Днес Георгиев се е предал на полицията. Оказва се, че издирването на Георгиев е започнало преди 10 години, когато Окръжната прокуратура във Варна издала Европейска заповед за арест и той е обявен за издирване в Европейския съюз (ЕС). Присъдата му е за документна измама за 79 500 долара, от три години затвор. Според обвинението от 23 септември до 24 септември 1999 г. чрез използване на неистински документи Георгиев изтеглил парите, които били чужда собственост. На 3 октомври 2008 г. от Интерпол – Мадрид, уведомили българските власти, че лице с идентични отпечатъци е засечено във връзка с трафик на наркотици. Мъжът обаче се представяло под името Наин Сабан Сабан от Прищина. Преди това Георгиев е бил локализиран в Северен Лондон. С истинските си имена той открил банкова сметка в Лондон на 1 октомври 2007 г. и извършил три превода към своя сметка в България. На три пъти той превел общо 17 850 британски лири, но тъй като нямал трудов договор, нито видими източници на доходи, банката наложила запор на сумата. Делото срещу него и съучастника му Петър Петров било неколкократно спирано и възобновявано. Процесът срещу Георгиев е проведен задочно, а от 9 юли 2013 г. когато присъдата влязла в сила, започнал да тече давностният срок за привеждането ѝ в изпълнение. На 7 август 2013 г. той бил обявен за издирване за изпълнение на ефективното наказание, а Окръжната прокуратура във Варна издала втора еЕропейска заповед за арест на 17 октомври 2014 г.", "date": "2018.04.17", "title": "Шофьорът, ударил зрители на рали в Шумен, се оказа беглец от правосъдието"}
{"url": "https://www.dnevnik.bg/sviat/2018/04/17/3164482_gabriel_za_falshivite_novini_niama_kak_da_predlojim/", "text": "\"От първия момент, в който съм поела инициативата да се атакува на европейско ниво проблема с т.нар. фалшиви новини, беше много ясно, че за да предложиш законодателство, трябва да знаеш какво искаш да регулираш. Ние нямаме общо европейско определение.\" Това заяви еврокомисарят за цифрова икономика и цифрово общество Мария Габриел, припомняйки своя позиция от декември 2017г. Броени дни преди на 25 април да представи няколко важни за Европа инициативи, тя използва израза \"онлайн дезинформация\" като налагаща се формулировка на мястото на добилото популярност \"фалшиви новини\". На среща в Брюксел с български журналисти Габриел обясни, че тезата, че Европейската комисия отстъпва от позициите си, не отговаря на истината. \"Няма отстъпление по нито една точка и искам да съм много последователна [в действията]\", добави тя и припомни, че експертната група, разпространила доклад по проблема на 12 март, е имала за задача да предложи и дефиниция. \"Те правят много ясна разлика между онлайн дезинформация и фалшиви новини. Защото изразът \"фалшиви новини\" не дава представа за мащабите на феномена \"онлайн дезинформация\". Онлайн дезинформация е всяка информация с явното намерение да нанесе вреда - политическа, икономическа, обществена, и е представена като такава, т.е. фалшива и неточна.\" Но Габриел обясни, че говорим също за сатира, за лично мнение... \"За мен е неприкосновено правото на изразяване и достъп до информация, това са наши ценности и не бива да позволяваме създаването на няколко вида интернет или фрагментиран интерент. Това трябва да е свободно пространство за изразяване.\" Еврокомисарят посочи още, че фалшивите новини \"са използвани от политици, за да намалят доверието към всеки, който не им е удобен - било то медия или политически противник\", както и че обществени консултации са показали, че 83% от отговорилите граждани на ЕС смятат, че фалшивите новини са заплаха за демокрацията. \"Това не е нов феномен, но днес има различен ефект - политически, икономически, обществен - и ако не се вземат мерки, може да подкопае това, което смятаме за ценност - доверието помежду ни и в институциите.\"", "date": "2018.04.17", "title": "Габриел за фалшивите новини: Няма как да предложим закон за нещо, по което няма общо определение"}
{"url": "https://www.dnevnik.bg/evropa/2018/04/17/3163769_euobserver_makedoniia_i_albaniia_napredvat_kum_es/", "text": "Албания и Македония трябва да започнат преговори за присъединяване към Европейския съюз, но злоупотребите с правата на човека означават, че преговорите с Турция трябва да останат замразени. Това се очаква да заяви днес Европейската комисия в оценките си за напредъка на страните по пътя към еврочленство, предаде EUobserver, позовавайки се на чернова на докладите, с която разполага. \"На фона на постигнатия напредък Европейската комисия препоръчва започване на преговори за присъединяване с Албания\", се казва в годишния доклад за разширяването. Същата формулировка е използвана и за Македония. Препоръката е първата по рода си за Албания, докато за Македония Европейската комисия е казвала от 2005 г., че е готова да започне преговори. Държавите членки обаче така и не се споразумяха за това, защото Гърция наложи вето на решението заради  спора за името . Днешната препоръка обаче ще дойде на фона на надеждите в ЕС, че Скопие и Атина са близо до намирането на решение, което да позволи на съвета да започне разговори с Македония по-късно тази година. Оценката освен това идва, след като през февруари еврокомисията обяви  новата си стратегия за разширяването . Според нея най-напредналите - Сърбия и Черна гора, трябва да могат да се присъединят към ЕС до 2025 г. В същото време София се готви да е домакин на  среща на върха между ЕС и Западните Балкани  през май, около която все още  има много въпросителни , предвид че няколко страни в ЕС не признават независимостта на Косово. Турция - застоят продължава Напредъкът на страните от Западните Балкани към ЕС идва в ярък контраст със застоя в евроинтеграцията на Турция. \"Спазването на върховенството на закона и на основните права и свободи е основно задължение, което Турция трябва да изпълни като страна кандидатка. Продължаващата негативна тенденция в тези области не оправдава отварянето на нови преговорни глави в процеса на присъединяване\", се посочва в черновата на доклада за Турция. Анкара започна преговори през 2005 г. Те вървяха бавно и бяха замразени преди две години след проваления опит за преврат срещу турския президент Реджеп Ердоган и последвалите действия от негова страна. В доклада Брюксел призовава Турция да прекрати извънредното положение и говори за \"сериозно отстъпление\" по въпроси като арестите на журналисти, съдии и опозиционни депутати. \"Двустранните отношения с няколко страни от ЕС се влошиха значително през 2017 г. и турските лидери прибегнаха до изключително обидна и неприемлива реторика\", се посочва още в документа. В него се приветстват усилията на Турция да подслони почти четири милиона бежанци и се потвърждава, че ЕС иска да поднови сделката с Ердоган за спирането им по пътя към Гърция в замяна на пари. Припомня се и  срещата между лидерите на ЕС и Ердоган във Варна . \"Турското правителство повтори ангажимента си за присъединяване към ЕС, но това не съвпадна със съответните мерки и реформи\", се допълва в черновата на доклада.", "date": "2018.04.17", "title": "EUobserver: Македония и Албания напредват към ЕС, преговорите с Турция остават замразени"}
{"url": "https://www.dnevnik.bg/politika/2018/04/17/3163956_sds_se_subira_na_zasedanie_za_koalicionnoto_si/", "text": "Националното ръководство на СДС се събира днес на заседание, на което да обсъди коалиционната политика на партията. Очаква се обаче напрежението, което тлее в СДС в последните месеци, да доведе и до дискусия за действията на лидера Божидар Лукарски. Неофициално източници от местни структури на СДС заявиха, че ще направят опит да предизвикат гласуване за отстраняване на Лукарски от поста му. За да стане това обаче, според партийния устав, \"за\" оттеглянето му трябва да гласуват две трети от членовете на Националния съвет. Не е сигурно дали \"размирниците\" ще съберат достатъчно гласове дори да поискат оставката - за да се стигне до такова обсъждане са нужни гласовете на една трета от съвета. Самият Лукарски в последните седмици на няколко пъти коментира, че не е обезпокоен от атаките срещу него. В дните преди да се събере Националният съвет се видя, че има \"тиха война\" на различни фракции в партията. В петък в писмо до медиите т.нар. \"Преговорен екип на СДС\", избран да сондира мненията на структурите за коалиционната политика на сините, обвини Божидар Лукарски и главния секретар на СДС Филип Кирев, че са се  опитали да изключат близо една четвърт  от областните структури преди заседанието. В екипа са двама от зам.-председателите на партията - Емил Кабаиванов и Румен Христов. Кръгът около Лукарски отговори, че областните структури не са плащали членски внос и според устава са се самоизключили. Размяната на удари продължи в понеделник, когато от екипа  разпратиха банкови бележки за внасяне на членски внос  от структурите в Кърджали, Ямбол, Разград, Хасково и Смолян преди две седмици. Очаква се разгорещена дискусия и за това с кои формации да има общи действия СДС. Лукарски е предложил пред Националния изпълнителен съвет  \"курс към създаването на консервативно-патриотична формация\" . По информация на \"Дневник\" резултатите от разпратените до местните организации анкети показват, че много от тях искат коалиция с ДСБ, които миналата седмица  се обединиха  с \"Да, България\" и \"Зелените\".", "date": "2018.04.17", "title": "СДС се събира на заседание за коалиционното си бъдеще и Лукарски"}
{"url": "https://www.dnevnik.bg/bulgaria/2018/04/17/3163851_na_vseki_kilometur_granica_se_padat_po_dvama_granichari/", "text": "На обща дължина от над 2 хил. километра граници на България, граничните полицаи са над 5200 - т.е. на всеки километър граница се падат по двама граничари (това не включва границата по Черно море). Това показват данните на МВР, предоставени на \"Дневник\" в отговор на заявление за достъп до обществена информация. Според Закона за МВР служителите са три вида: държавни служители - полицейски органи и органи по пожарна безопасност и защита на населението, чийто статут се урежда в Закона за МВР; държавни служители, чийто статут се регламентира в Закона за държавния служител, и лица, работещи по трудово правоотношение. Справката показва, че в първия вид в главна дирекция \"Гранична полиция\" назначените са 5297 души, а тези, които работят в администрацията, са над 240. Назначените по трудово правоотношение - са 724. Има и 393-ма, които са на допълнителен щат до края на септември 2018 година. МВР твърди, че е с  ограничен ресурс , но справката показва, че общо във ведомството работят над  47 хил. души.  От предоставените данни не става известно колко от полицаите, работещи на терен, са по българо-турската граница, където има и ограда и където през последните години имаше засилен поток от опитващите се да влязат у нас чужденци, търсещи закрила. В дейността по охрана на границата, МВР е подпомагано и от армията. В края на 2017 година парламентът гласува  промени в закона за МВР , с които бяха дадени повече правомощия за граничните полицаи. Те могат да осъществяват оперативно-издирвателна дейност и да разследват престъпления. От справката, предоставена на \"Дневник\", се вижда, че най-много полицаи с разследващи функции са включени в регионалната дирекция на \"Гранична полиция\" - \"Аерогари\". Там са общи 480 души (от общо над 520 с такива фунцкии). В края на март на летище \"София\" над 40 души  от полет от Париж до София,  бяха допуснати да преминат без задължителните гранична  и паспортна проверка. Това се е случило, след като всички гранични полицаи напуснали пунктовете за проверка на документи. По случая МВР  отстрани 13 души  и започна дисциплинарна проверка срещу тях.", "date": "2018.04.17", "title": "На всеки километър граница се падат по двама граничари"}
{"url": "https://www.dnevnik.bg/sport/2018/04/17/3163997_da_poluchish_duzpa_v_sublekalniata_ili_kak/", "text": "Системата за видеопреглед на съдийски решения предизвика нова абсурдна ситуация в европейския футбол. Този път потърпевши бяха елитните германски отбори \"Майнц\" и \"Фрайбург\", които се изправиха един срещу друг в понеделник в последния мач от 30-ия кръг на Бундеслигата. Съдийският сигнал за край на първото полувреме беше прозвучал, двата отбора вече бяха напуснали игрището, а главният рефер Гуидои Винкман се насочваше към тунела на стадион \"Кофейс арена\", когато видеоасистентите сигнализираха за потенциална дузпа. Винкман прегледа ситуацията и отсъди наказателен удар в полза на \"Майнц\" за игра с ръка на Марк-Оливер Кемпф след центриране на Даниел Бросински в заключителните секунди на първото полувреме. Футболистите на домакините бяха върнати на терена от тунела, но изпълнението на дузпата се забави още, тъй като играчите на \"Фрайбург\" вече се бяха прибрали в своята съблекалня. Шест минути и 44 секунди след изтичането на редовните 45 минути Пабло де Бласис преодоля вратаря Александър Шволов и даде аванс на \"Майнц\". В 79-ата минута аржентинецът вкара втори гол, с който оформи крайния резултат. На почивката между двете полувремена феновете на \"Майнц\" изразиха недоволството си срещу хаоса, който предизвикаха видеоповторенията, като обсипаха едно от наказателните полета с тоалетна хартия. Това забави допълнително началото на втората част, докато стюардите почистят терена. Бундеслига и италианската Серия А първи от големите европейски първенства започнаха да тестват видеоповторения, като  ще продължат и през следващия . От есента към тях ще се присъединят  испанската Примера дивисион  и френската Лига 1. Технологията ще бъде използвана  и на световното първенство в Русия . Засега единствено английската Висша лига и Шампионската лига се въздържат от въвеждането на системата за видеопрегледи на съдийски решения. Първоначално технологията беше посрещната позитивно, но критиците й драстично се увеличиха след поредицата нелепи ситуации, до които доведе.", "date": "2018.04.17", "title": "Да получиш дузпа в съблекалнята, или как видеоповторенията достигнаха нови висини"}
{"url": "https://www.dnevnik.bg/bulgaria/2018/04/17/3164048_sudut_shte_provede_zasedanie_po_deloto_na_elena/", "text": "В Софийския районен съд е насрочено четвъртото заседание по делото на депутата от БСП Елена Йончева срещу премиера Бойко Борисов и партията, която той оглавява - ГЕРБ. Искът на Йончева е по чл. 45 и 49 от ЗЗД и е за 20 хиляди лева. Той е заведен и срещу ГЕРБ, защото това е партията, възложила на Бойко Борисов да оповестява нейните позиции. Това е отговорността на възложителя за действията на изпълнителя, обясни пред \"Дневник\"  преди време адвокатът на Йончева Георги Атанасов. На последните заседания стана известно, че  премиерът Бойко Борисов  нямал достъп до фейсбук профила си и не пише лично в социалната мрежа. Освен това бяха разпитани свидетели, сред които и Иван Гарелов, Къдринка Къдринова, д-р Емил Райнов и Виза Недялкова. По техни показания Йончева е професионалист в работата си като журналист, не е получавала крупни суми за своите филми и че е изпитала \"омерзение и отчаяние\" и се е \"затворила в себе си\" заради изказването на премиера.", "date": "2018.04.17", "title": "Съдът ще проведе заседание по делото на Елена Йончева срещу Бойко Борисов и ГЕРБ"}
{"url": "https://www.dnevnik.bg/sport/2018/04/17/3164049_grigor_dimitrov_poteglia_v_monte_karlo_s_nadejdi_za/", "text": "Григор Димитров ще изиграе днес първия си индивидуален мач на червени кортове за 2018 г. Българският тенисист се изправя срещу френския специалист в мачовете на двойки Пиер-Юг Ербер във втория кръг на турнира от сериите \"Мастърс\" в Монте Карло. Двубоят е поставен на централния корт \"Рение III\" и ще започне около 16 часа българско време. Преди това на тази арена трябва да се изиграят два мача - Андрей Рубльов срещу Доминик Тийм, които стартират в 12.00 часа, и Лука Пуи срещу Миша Зверев. Димитров почиваше на старта в Монте Карло като поставен по №4 в основната схема. Ербер преодоля първия кръг след трудна победа над италианския ветеран Паоло Лоренци със 7:6 (7), 6:4. Въпреки че е израснал на червени кортове, на тази настилка българският тенисист има най-малко успехи. Той изрази надежда, че този сезон ще се представи доста по-добре на клей, отколкото в предишни години. Световният №5 има да защитава само 200 точки за целия сезон на червено, след като миналата година напусна Маракеш, Монте Карло и Рим още след първия си мач, а в Мадрид и \"Ролан Гарос\" беше отстранен в третия кръг. \"Не мога да кажа, че една от целите преди сезона е била сезонът на клей, но със сигурност искам да се представя по-добре от миналата година. Това е добра цел. Аз съм израснал на тази настилка и искам да се представя силно във всеки турнир на клей, в който играя. Мисля, че тялото и движението ми пасват на червените кортове. Невинаги обаче съм успявал да печеля тези оспорвани мачове на клей. Това сега е цел №1. Ако го направя, ще имам успех\", коментира Димитров преди турнира. Българинът ще играе за пръв път срещу Ербер, който заема 82-ото място в световната ранглиста. Французинът е спечелил 41 от 100-те си индивидуални мача на ниво АТП, като все още няма титла поединично. Единствената му победа срещу играч от топ 10 беше преди година в Ротердам срещу Доминик Тийм. Най-големите успехи на Ербер са в турнирите на двойки. Заедно със сънародника си Никола Маю той спечели два трофея от \"Големия шлем\" - US Open през 2015 г. и \"Уимбълдън\" през 2016 г. Двамата играха и финал на Australian Open през 2015 г. Освен това завоюваха заедно шест титли в турнирите от сериите \"Мастърс\", включително в Монте Карло преди две години. Те достигнаха до №2 в световната ранглиста на двойки. Победителят от първата среща между Димитров и Ербер ще играе в осминафиналите с някой измежду испанеца Алберт Рамос, германеца Филип Колшрайбер и американеца Тенис Сандгрен. Българският тенисист участва за шеста поредна година в Монте Карло. При дебюта си през 2013 г. той достигна до четвъртфиналите, където беше спрян от Надал в оспорвана трисетова битка. Две години по-късно отново влезе във финална осмица, като на пътя му към полуфиналите застана Гаел Монфис. Между двете си най-успешни участия в Монте Карло Димитров записа загуба в третия кръг от Давид Ферер, а предишните две години беше елиминиран още във втория кръг - от Жил Симон през 2016 г. и от Ян-Ленард Щруф през 2017 г. \"Приключих сезона на твърди кортове малко по-рано, така че имах повече време за почивка и възстановяване на тялото. Мисля, че до момента върша правилните неща и единственото, което мога да направя сега, е да изляза на корта и да се състезавам. Това е приоритет №1 за мен в момента - да спечеля няколко мача и да започна да се движа на клея по най-добрия начин, на който съм способен\", каза още Димитров. Той вече изигра един мач в Монте Карло.  Българинът и белгийският му партньор Давид Гофен преодоляха първия кръг  в турнира на двойки след победа срещу французите Адриан Манарино и Фабрис Мартен. ", "date": "2018.04.17", "title": "Григор Димитров потегля в Монте Карло с надежди за най-добрия си сезон на клей"}
{"url": "https://www.dnevnik.bg/sport/2018/04/17/3164064_iaponec_i_amerikanka_spriaha_afrikanskata_dominaciia_v/", "text": "Японецът Юки Каваучи и американката Дезирe Линдън спечелиха 122-ото издание на Бостънския маратон. Двамата сложиха край на продължилата повече от десетилетие африканската доминация в едно от най-престижните лекоатлетически състезания. Каваучи и Линдън са първите състезатели, родени извън Африка, които печелят Бостънския маратон, откакто това направи рускинята Лидия Георгиева през 2007 г. При мъжете последната победа на роден извън Африка беше на корееца Бон Джу Лий през 2001 г. Каваучи, за когото това е първи успех в големите маратони, измина дистанцията за 2:15.58 часа. 31-годишният японец изпревари с 2:25 минути победителя от миналата година Джефри Кируи от Кения. Представителят на САЩ Шадрак Киптоо Бивот допълни почетната стълбичка с време 2:18.35 часа. Каваучи е първият японец с победа в Бостънския маратон от 31 години насам. За последно представител на азиатската страна триумфира през 1987 г. Това е Тошихико Секо, който печели надпреварата и през 1981 г. Едва за трети път в последните 28 години победител в състезанието при мъжете не е представител на Кения или Етиопия. През 2014 г. роденият в Еритрея Меб Кефлезигхи донесе първа победа на САЩ от 1983 г. При дамите се оформи изцяло американски подиум. Дезире Линдън от САЩ спечели състезанието с време 2:39.54 минути, като изпревари сънародничката си Сара Селърс с 4:10 минути. Канадката Криста Дюшене допълни челната тройка с време 2:44.20 часа. Линдън е първата американка с победа в Бостънския маратон от Лиса Ларсен Вайденбах през 1985 г. Това е първият й успех в големите маратони. Досега най-добрите й резултатите бяха втори места в Бостън през 2011 г. и в Чикаго през 2010 г. Тазгодишният маратон в Бостън се проведе при постоянен дъжд, силни ветрове и ниски температури около 5 градуса.", "date": "2018.04.17", "title": "Японец и американка спряха африканската доминация в Бостънския маратон"}
{"url": "https://www.dnevnik.bg/evropa/2018/04/17/3164068_franciia_otnema_ordena_na_pochetniia_legion_na_bashar/", "text": "Франция започна процедура по отнемане на най-високото си отличие за заслуги - ордена на Почетния легион, присъдено на сирийския президент Башар Асад, предадоха световните агенции, цитирани от БТА. Асад получи ордена от френския президент Жак Ширак през 2001 г., малко след като наследи баща си Хафез Асад начело на Сирия. Отнемането става от действащия президент на републиката. Миналата година президентът Еманюел Макрон започна същата процедура за отнемане на отличието на холивудския продуцент Харви Уайнстийн, обвинен в сексуални посегателства и изнасилване. От 2010 г. постановление позволява по-лесно да се отнема отличието на чужденци, извършили действия, противоречащи на честността, честта и благородството. Така например орденът на Почетния легион бе отнет на американския велосипедист Луис Армстронг и на британския дизайнер Джон Галиано. По отношение на французите това отличие се отнема автоматично на всеки носител, който е осъден най-малко на година затвор.", "date": "2018.04.17", "title": "Франция отнема ордена на Почетния легион на Башар Асад"}
{"url": "https://www.dnevnik.bg/evropa/2018/04/17/3164070_polskiiat_senat_prie_promeni_v_sudebnata_reforma/", "text": "Полският Сенат, доминиран от консерваторите, прие вчера леки поправки на спорните реформи на съдебната система, породили твърда реакция от страна на Европейската комисия, предаде \"Франс прес\", цитирана от БТА. Измененията,  вече приети миналата седмица от долната камара на парламента , касаят закона за Националния съвет по магистратурата, този за общите съдилища и този за Върховния съд. Консерваторите смятат, че измененията отговарят на исканията на Брюксел, но опозицията и Върховният съд ги определят като козметични и дори като фиктивни. Например едно от измененията, които бяха гласувани, би трябвало да ограничи властта на министъра на правосъдието да отстранява председател или заместник-председател на съд. Според приетата промяна министърът ще може да направи това, след като е поискал мнението на съдебната колегия - орган, избран от самите съдии и на Националния съвет за магистратурата. Опозицията припомня, че в този съвет влизат съдии, които са приближени на министъра. Друга поправка разрешава на съдиите да се пенсионират при една и съща възраст за двата пола - 65 години. Досега се предвиждаше мъжете да се пенсионират на 65 години, а жените на 60 години. Съгласно внесената промяна, ако жените съдии все пак поискат да се пенсионират на 60 години, те ще могат да го направят. Според Върховния съд на Полша най-спорните разпоредби в закона от гледна точна на правовата държава, критикувани от международните органи, остават непроменени. Обезпокоена за състоянието на правовата държава в Полша и притеснена, че политическата власт може да влияе на съдебната власт, еврокомисията задейства в края на декември предварителната фаза на  неприлагана досега процедура , тази по член седми от Договора за ЕС, която на теория може да доведе до суспендиране на правото на гласуване на страна - членка на ЕС. По време на посещение миналата седмица във Варшава заместник-председателят на Европейската комисия Франс Тимерманс призова полските консерватори да положат повече усилия, за да постигнат компромис с Брюксел, като същевременно приветства диалогът между Варшава и Брюксел, започнал след  промените в полското правителство през декември . За да влязат в сила поправките, трябва да бъдат подписани от президента Анджей Дуда.", "date": "2018.04.17", "title": "Полският Сенат прие промени в съдебната реформа, опозицията възрази, че са козметични"}
{"url": "https://www.dnevnik.bg/sport/2018/04/17/3164060_shefut_na_red_bul_vzima_merki_sled_incidentite_s/", "text": "Шефът на отбора на  \"Ред бул\"  във Формула 1 Кристиан Хорнър обяви, че ще вземе мерки спрямо Макс Верстапен и инцидентите с него от началото на сезона. Холандският пилот си навлече гнева на част от колегите си заради агресивните си маневри и в последните две състезания успя да се сблъска с фаворитите за титлата Люис Хамилтън и  Себастиан Фетел . В състезанието в Бахрейн  Верстапен се удари в Хамилтън  и отпадна още във втората обиколка, докато в 43-ата обиколка в Китай удари Фетел и двамата се завъртяха. Така холандецът се лиши от сигурен подиум и възможност да се бори за победата. \"Талантът на Макс е невероятен и едва ли някой се съмнява в това. Той трябва да промени малко начина, по който подхожда към дадени ситуации, и ние ще му помогнем. Вече имахме разговор\", каза Хорнър и добави, че Верстапен знае как да обърне лошия късмет в предимство. \"Той е достатъчно умен и знае върху какво трябва да работи. Тези инциденти няма да му се отразят негативно.\" Преди началото на сезона Верстапен беше поставен като скрит фаворит за титлата след Хамилтън и Фетел. След три старта обаче пилотите на \"Ферари\" и \"Мерцедес\" са с 54 и 45 точки, докато холандецът е едва шести с 18. В Китай победата беше спечелена от съотборника на Верстапен  Даниел Рикардо , който показа по-зряло каране, независимо че беше със същата стратегия като Верстапен. \"Макс напълно пое вината след Китай, той говори със Себастиан и се извини. Мисля случаят за приключен и вярвам, че той научи много от този уикенд\", добави Хорнър. Според шефа на \"Ред бул\" ситуацията е много сходна с тази на Фетел, докато германецът караше за \"биковете\". През 2009 г. Фетел беше наречен \"рисков пилот, който постоянно катастрофира\" от бившия шеф на \"Макларън\" Мартин Уитмарш, но в следващите четири сезона спечели титлата. \"Помня как се отнасяха и към Себастиан в началото на кариерата му. Той също беше млад и правеше грешки, така че нека не съдим Макс прибързано\", завърши Хорнър. Следващият старт от Формула 1 е на 29 април в Баку. Преди година \"Ред бул\" спечели уличното състезание чрез Рикардо.", "date": "2018.04.17", "title": "Шефът на \"Ред бул\" взима мерки след инцидентите с Верстапен в Китай"}
{"url": "https://www.dnevnik.bg/evropa/2018/04/17/3164073_sasht_i_velikobritaniia_obviniha_rusiia_za_zlonamerena/", "text": "САЩ и Великобритания издадоха съвместна тревога за \"злонамерена кибератака\" от страна на руската държава, насочена срещу администрации и инфраструктури, предадоха световните агенции, цитирани от БТА. \"Мишените на тази злонамерена кибератака са основно правителства и организации от частния сектор, инфраструктурни доставчици от ключово важно значение и доставчици на интернет\", се казва в съвместно съобщение на британския Национален център за киберсигурност и на ФБР и министерството на вътрешната сигурност на САЩ. В съобщението се отправя предупреждение както до доставчиците на интернет, така и до потребителите. В него се цитират организации, извършващи изследвания в областта на киберсигурността, както и други правителства, в подкрепа на информациите за кибератаката. В съобщението обаче не се предоставят детайли за датата и мащабите на тези злонамерени действия. Според Лондон и Вашингтон подкрепяни от руското правителство хакери са заразили рутери по света в хода на кампанията, насочена срещу правителствени агенции, компании и важни инфраструктурни оператори. Британски правителствен говорител каза, че това е още един пример, че Русия не спазва международните стандарти и глобалния ред - този път посредством кампания за кибершпионаж и агресия, която се опитва да наруши работата на правителства и да дестабилизира компании. \"Приписването на тази злонамерена активност праща ясен сигнал на Русия - знаем какво правите и няма да успеете\", заяви британският правителствен говорител.", "date": "2018.04.17", "title": "САЩ и Великобритания обвиниха Русия за \"злонамерена кибератака\""}
{"url": "https://www.dnevnik.bg/na_put/2018/04/17/3163679_i_telefonut_ima_nujda_da_se_podgotvi_za_put_no_kak/", "text": "Човекът е човек, когато е на път, беше казал поетът Пеньо Пенев. Често обаче пътуването е свързано с излизане от зоната на комфорт на човека, тъй като може да остане без неща, с които е свикнал - безжичен интернет, например. При пътуване в чужбина пък често се налага и смяна на часовата зона. Как реагира на всичко това смартфонът? Той може лесно да се адаптира към всички новости, стига човек да знае правилните трикове, които интернет порталът \"Гизмодо\" (Gizmodo) разпространи. Разбира се, не всичко е нужно да се прави преди път, но е определящо за къде е пътуването и за колко време е престоят. Синхронизирайте колкото може повече офлайн съдържание  Никога не сте сигурни дали ще имате достъп до Wi-Fi, докато сте далеч от дома си. Добра идея е преди път да влезете в интернет през обществени мрежи. Така ще получите възможно най-много съдържание, което е синхронизирано с телефона. Разнообразие от приложения за стрийминг позволяват да съхранявате съдържание в телефона си за ограничен период от време, така че не е нужно да се притеснявате за намирането на Wi-Fi. Например, в Spotify просто отворете плейлиста, който бихте искали да слушате по време на пътуването си и завъртете превключвателя за сваляне отгоре, за да включите. Подобна опция има и приложението на Netflix. Уверете се, че знаете къде отивате Едно от най-използваните приложения при пътуване е Google Maps. Ако нямате интернет, GPS-а на телефона ще работи, но без връзка към картата и няма да може да я зареди. За целта можете да кеширате картите и маршрутите преди да излезете от мястото, на което имате силен Wi-Fi. От менюто на приложението изберете \"Офлайн карти\", след това \"Изберете собствена карта\" (за Android) или \"Персонализирана карта\" (за iOS), след което плъзнете селектора около областта, която искате да кеширате. Докоснете Изтегляне, за да потвърдите. Приложението Weber, което е за Android и iOS, също може да записва карти за офлайн използване, така че това е друга опция. Променете настройките в календара и часовника на телефона Почти всеки смартфон ще се адаптира автоматично към местното време, където и да отидете в света. Това обаче не важи за алармите, които могат да ви изненадат в най-неподходящото време. Задължително проверете дали алармата е настроена според желаното от вас време или я деактивирайте, ако няма да я използвате. За да нагласите календара на телефона, отидете на \"Настройки\" от главното меню на приложението, след което на \"Общи\" и от там превключете функцията \"Използване на часовата зона на устройството\", за да използва часовата зона, в която се намирате. Прегледайте настройките за използване на мобилен интернет Последното нещо, което искате да видите, след като се върнете от чужбина, е огромна сметка за използването на данните от мобилния интернет. Първо трябва да се консултирате с мобилния си доставчик, за да разберете какви условия се прилагат в страната, в която отивате. Ако операторът предлага наистина добри условия, може да се възползвате от тях. В повечето случаи обаче много от хората просто изключват мобилните си данни. Открийте важните местни приложения Препоръчително е да проверите местните приложения за пътувания, които може да са ви необходими. В големите градове в чужбина често има специални приложения за движението на автобусите и метрото, което може да ви спести много време и объркване. Тук обаче е важно да се уверите, че смартфонът ви е добре защитен. Но най-важно е да сте сигурни, че на устройството ви остава достатъчно свободно място за всичките снимки и видеоклипове, които ще направите по време на пътуването си.", "date": "2018.04.17", "title": "И телефонът има нужда да се подготви за път, но как"}
{"url": "https://www.dnevnik.bg/evropa/2018/04/17/3164076_frenski_sudiia_reshi_bebe_narecheno_djihad_da_bude/", "text": "Съдия от Тулуза постанови, че родено през август момченце, което родителите му искали да нарекат Джихад, ще бъде записано в регистрите като Джахид, предаде \"Франс прес\", цитирана от БТА. Съдията реши, че това ще е в интерес на детето. До съдебното решение се стигна след подаване на сигнал от кметството на Тулуза в контекста на серията от джихадистки атентати във Франция. През ноември кметството на Ница подаде сигнал в съда, че родители искали да кръстят момченцето си Мохамед Мера. Това име носеше терористът, който уби седем души през 2012 г., сред които три еврейски деца, преди да бъде ликвидиран. Накрая родителите на детето се отказали от намерението си. Във Франция от 1993 г. служителите по гражданското състояние не могат да забраняват дадено име и трябва да се обръщат към съда, но това се случва много рядко.", "date": "2018.04.17", "title": "Френски съдия реши бебе, наречено Джихад, да бъде записано като Джахид"}
{"url": "https://www.dnevnik.bg/biznes/2018/04/17/3164072_putuvane_s_bdj_po_praznicite_veche_shte_stava_samo_sus/", "text": "Пътуването по празниците БДЖ вече ще става само срещу предварително запазено място. Това обяви пред Би Ти Ви Владимир Владимиров, изп. директор на \"Холдинг БДЖ\". Коментарът му бе по повод оплаквания на пътници за препълнени влакове по Великден, заради което се наложило да пътуват прави. Владимиров обясни, че запазването на място в момента може да става само на билетните каси, тъй като не е въведена електронна система. Занапред правостоящите пък ще бъдат ограничени до 20 души в предните вагони и до 10 в по-задните. \"В момента не разполагаме с достатъчно вагони, които да добавяме към композициите по време на всички празници, добавяме това, което е възможно. Има много хора, които идват в последния момент на гарите\", посочи Владимиров. Допълни, че ограниченията ще важат за определени направления, които са много натоварени.  Новите правила се очаква да бъдат въведени за предстоящите празнични дни около Гергьовден. По случая със изпепелените  два вагона  във влака София - Бургас при влизане в гара Коньово Владимиров обясни, че вътрешната проверка е показала, че няма техническа причина за това и следователно огънят се дължи на външна намеса.", "date": "2018.04.17", "title": "Пътуване с БДЖ по празниците вече ще става само със запазено място"}
{"url": "https://www.dnevnik.bg/sport/2018/04/17/3164075_goldun_steit_otnovo_pobedi_s_lekota_san_antonio_maiami/", "text": "Шампионът на НБА \"Голдън стейт уориърс\" постигна втора убедителна победа срещу \"Сан Антонио спърс\" в първия кръг на плейофите. След като  спечелиха първата среща със 113:92 , този път \"войните\" се наложиха със 116:101. \"Сан Антонио\" се представи доста по-добре, отколкото в първата среща, когато нито веднъж не беше начело в резултата. \"Шпорите\" спечелиха първата четвърт с 25:23, а в края на втората част стигнаха до най-голямата си преднина - осем точки при 53:45. По-голямата класа на \"Голдън стейт\" обаче си каза думата през второто полувреме. Шампионите вкараха 19 от първите 24 точки след почивката и поведоха с 66:58. Ламаркъс Олдридж вкара девет поредни точки за минута и половина и отново изведе тексасци напред при 67:66. \"Сан Антонио\" обаче не успя да издържи на темпото на \"Голдън стейт\". \"Войните\" влязоха с аванс от пет точки в последната четвърт, в която не оставиха никакви шансове на съперника. Разликата достигна до 19 точки, преди \"шпорите\" да я свалят до 15 във финалните секунди. Кевин Дюрант и Клей Томпсън отново бяха най-полезни за победата на шампионите. Дюрант завърши с 32 точки, шест борби и шест асистенции. Томпсън отбеляза 31 точки и добави пет асистенции. Андре Игуадала се отличи с 14 точки, седем борби и пет асистенции, а Джавел Макгий и Дейвид Уест се отчетоха с по десет точки. За \"Сан Антонио\" Олдридж изигра много силен мач и завърши с 34 точки, 12 борби и три асистенции. Пати Милс добави 21 точки, Руди Гей и Пау Гасол записаха по 12, а Мани Джинобили - 10. Стрелбата от тройката се оказа ахилесовата пета на \"шпорите\". Те отбелязаха само четири от 28-те си стрелби от далечно разстояние, докато баскетболистите на \"Голдън стейт\" бяха точни при 15 от своите 31 опита. Следващите два мача от серията са в Сан Антонио - на 19 и 21 април. При необходимост от пети мач двата отбора ще се завърнат в Оукланд. През изминалата нощ се изигра още един мач от плейофите. \"Маями хийт\" наигра \"Филаделфия 76\" със 113:100 като гост и спря устрема на \"сиксърс\", които завършиха редовния сезон с 16 поредни победи и спечелиха разгромен успех със 130:103 в първия двубой от серията. Дуейн Уейд изигра страхотен мач и поведе \"горещите\" към победата с 28 точки за 26 минути. Той се включи от пейката и вкара 11 от 16-те си стрелби от игра, като добави седем борби, три асистенции и две откраднати топки. Друг от ветераните в състава - Джеймс Джонсън, също се представи отлично. Той вкара всеки един от седемте си изстрела от игра и завърши с 18 точки, седем борби, пет асистенции, три откраднати топки и един чадър. Горан Драгич се отчете с 20 точки, Джон Ричардсън вкара 14, а Кели Олиник и Уейн Елингтън - по 11. За \"Филаделфия\" над всички отново беше новобранецът Бен Симънс, който завърши с 24 точки, девет борби, осем асистенции и два чадъра. Дарио Шарич се отчете с 23 точки, девет борби, четири откраднати топки и три асистенции. Ерсан Илясова записа дабъл-дабъл от 14 точки и 11 борби.", "date": "2018.04.17", "title": "\"Голдън стейт\" отново победи с лекота \"Сан Антонио\", \"Маями\" бързо приземи \"Филаделфия\""}
{"url": "https://www.dnevnik.bg/bulgaria/2018/04/17/3164103_obvinenata_za_katastrofata_na_trakiia_ne_mogla_da/", "text": "Обвинената за катастрофата на автомагистрала \"Тракия\" в петък, при която загинаха 6 души, а над 20 бяха ранени, не е могла да овладее автомобила си при предприетото изпреварване на о бърналия се впоследствие автобус . това разказа пред \"Нова телевизия\" адвокатът на Цвета Таскова - Георги Динев. По думите му тя започнала да изпреварва със скорост 110 км/ч, в началото на маневрата е усетила някаква несигурност в автомобила, който без причина се е насочвал наляво. Опитала се е да го овладее, да го върне вдясно, но не е успяла. Тогава прави страничен удар с нейната дясна част в лявата част на автобуса. \"Уточнявам, че тя още не се е възстановила от първоначалния шок, в момента възприятията й са по-скоро общи, отколкото детайлни\", заяви адвокат Динев.  След удара в автобуса тя губи контрол върху управлението, според нея шофьорът на автобуса е направил маневра наляво като ответна реакция от удара. Така двата автомобила се закачат и заедно се насочват към канавката. Той добави, че Таскова е била адекватна след удара, обадила се е на 112, помагала е на пострадалите, дала е телефона си. Според адвоката има 10 години стаж като шофьор като единственото й наказание за този период е глоба вследствие на шофиране след употреба на алкохол. Установени са били 0.9 промила алкохол в кръвта. ", "date": "2018.04.17", "title": "Обвинената за катастрофата на \"Тракия\" не могла да овладее колата си"}
{"url": "https://www.dnevnik.bg/ot_vas/novini_ot_vas/2018/04/17/3163419_kvartalniiat_mi_plaj/", "text": "Плаж като плаж, един от многото в Натания (с към 13.5 км плажна ивица според общината). Този ми е удобен, щото е на 10 минути пеша от вкъщи (и 15 минути обратно, защото е нанагорнище). Живеещите по-далеч от плажа пристигат с колите си, долу има уредена двупосочна улица с места за паркиране. \"Долу\", щото и горе (на +/- 15 м над плажа) има също улици с места за паркиране. БЕЗПЛАТНИ!!! И по празниците, и през седмицата. Щото не е БАШ в центъра, а на 10 мин. от него.", "date": "2018.04.17", "title": "Кварталният ми плаж"}
{"url": "https://www.dnevnik.bg/sviat/2018/04/17/3164140_kanada_izteglia_semeistvata_na_diplomatite_si_v_kuba/", "text": "Канада реши да изтегли семействата на канадските дипломати на служба в Куба след силни мигрени и други необичайни симптоми, наблюдавани миналата година, предадоха световните агенции. Новината съобщи правителството на Джъстин Трюдо. Десет канадци са били жертви на подобни проблеми в периода пролетта-есента на 2017 г. Те се оплакваха от световъртеж, главоболие, гадене, неспособност за концентрация, съобщава канадското външно министерство. Причините за това състояние остават неизвестни, но може да са резултат от човешки действия, се казва в съобщение на канадското външно министерство. В него не се правят предположения за отговорните, а само се хвалят \"конструктивните и позитивни отношения с Куба\". Поради тази несигурност канадските дипломати в Куба няма да бъдат придружавани от членове на семействата им и разпореждания ще бъдат взети в идните седмици, за да се организира репатрирането на дипломатическите семейства, които се намират сега там, се казва в съобщението на канадското външно министерство. Двадесет и четири американски дипломати в Хавана също имаха сходни оплаквания. САЩ ги приписаха миналата година на вероятно  използване на акустично оборудване , способно да предизвика мозъчни увреждания. Но Канада смята подобен сценарий за \"невероятен\" според правителствен източник. Според канадското правителство нови случаи на горепосочените симптоми не са били регистрирани от началото на есента на 2017 г. Семействата на дипломатите, които са се върнали в Канада, обаче продължават да изпитват симптомите. В някои случаи те намаляват, преди да се появят отново, подчертава канадското външно министерство. Отава продължава да разследва случаите. /БТА", "date": "2018.04.17", "title": "Канада изтегля семействата на дипломатите си от Куба"}
{"url": "https://www.dnevnik.bg/bulgaria/2018/04/17/3164116_rusiia_da_prestane_da_govori_s_agresiia_prizova/", "text": "Последните развития по света  показаха, че международната общност излиза с консолидирано поведение срещу Русия.\" Това коментира посланикът на Украйна в България Микола Балтажи в ефира на БНТ. \"Тя отрича всичко - за военните в Донбас, за съборения малайзийски самолет,  както и делото на Скрипал . Започна се от престъпленията срещу моята държава, срещу \"историческата справедливост\" в Крим и продължава да извършва подобни действия, но международната общност показва, че няма да търпи\", обясни още дипломатът. Той каза, че Русия трябва да престане да говори със своите съседи на езика на агресията. \"Ние от самото начало искаме да се придвижим към ЕС и да имаме добри отношения с нашия съсед, но тя ни наказва, как да работим по линия на конструктивно сътрудничество\", попита още Балтажи. \"Украинците искат да водят по-спокоен живот, но Русия трябва да се върне към изпълнение на своите международни задължения. Тук ключът е тя да престане да мачка правата на човека и да спре да говори от името на граждани на други държави\" призова още той. Украинският посланик отбеляза, че отговорът към руската агресия са реформи. \"Нас ни безпокои, че Русия използва всички средства, включително и хибридната война. Предната линия е Украйна, от това ще зависи бъдещето на Руската федерация със Запада\", аргументира се още той. Балтажи коментира и икономическите връзки между България и Украйна, които определи като добри и акцентира, че България е в топ 10 на държавите, с които Украйна развива туризъм.", "date": "2018.04.17", "title": "Русия да престане да говори с агресия, призова посланикът на Украйна"}
{"url": "https://www.dnevnik.bg/sport/2018/04/17/3164138_mourinyo_zaplashi_da_izvadi_slabo_igraeshtite_ot/", "text": "Мениджърът на \"Манчестър юнайтед\" Жозе Моуриньо размаха пръст на играчите си след шокиращата загуба от \"Уест Бромич\" във Висшата лига през уикенда. \"Червените дяволи\"  отстъпиха на своя \"Олд Трафорд\" с 0:1  след пет поредни победи у дома и по този начин направиха \"Манчестър сити\" шампион пет кръга преди края. Моуриньо не е доволен от част от тима и заплаши, че някои от играчите няма да играят в полуфинала във ФА къп с \"Тотнъм\". \"Някои момчета определено нямат място срещу \"Тотнъм\". Единственият критерий, по който избирам отбора, е този как играят футболистите в мачовете. Ако си мислите, че ме интересува колко пари са платени за някого или каква му е заплатата, се лъжете\", обясни Моуриньо. В срещата с \"Уест Бромич\" Андер Ерера беше сменен на почивката, докато Пол Погба напусна в 58-ата минута. \"Пол имаше и картон, така че беше в по-сложна ситуация от останалите.\" След отпадането в Шампионската лига още на осминафинал ФА къп остава последният шанс на \"Юнайтед\" да вземе трофей през този сезон. През миналата кампания  Моуриньо  изведе тима до три купи – Купата на лигата, \"Къмюнити шийлд\" и триумф в Лига Европа.", "date": "2018.04.17", "title": "Моуриньо заплаши да извади слабо играещите от състава на \"Юнайтед\""}
{"url": "https://www.dnevnik.bg/bulgaria/2018/04/17/3164153_kratki_novini_erdogan_blagodari_za_sreshtata/", "text": "Агенцията за детето проверява агресия в Пазарджик  Председателят на Държавната агенция за закрила на детето разпореди спешна проверка във връзка с пореден случай на агресия в социален център в Пазарджик. Сигналът, подаден преди 10 дни, е за възпитателка, която удря дете с увреждания. Конкретният повод е мобилен телефон, с което детето поискало да играе, въпреки че му било забранено. С него работи психолог. ГДБОП разкри престъпна група, злоупотребявала с евросредства Спецпрокуратурата е повдигнала обвинение на трима участници в престъпната схема, които са с мярка за неотклонение – парична гаранция от 5, 25 и 50 хил. лв. От претърсени адреси в Перник, Радомир и с. Ракеловци са иззети множество документи, печати на нотариуси и други доказателства. Според разследващите бандата е създадена през 2015 г., а неин лидер била бизнесдама от Перник - неколкократно осъждана, в т.ч. за злоупотреби с фондове от ЕС. Тя е организирала регистрацията на роми като земеделски производители, изработвала проектите и всички други необходими документи, за да кандидатстват и да спечелят финансиране по мярката за млади фермери. Целта е била получаване на европейско финансиране за производство на биохумус чрез преработка на почвата с калифорнийски червеи. Седем подставени бенефициенти сключили договори за финансиране по програмата с по 48 хил. лв. за организиране на производството - в повечето случаи върху земеделски площи, собственост на майката на ръководителя на групата. След първоначалната подготовка на лехите за биотор \"производителите\" получили преводи на първите траншове от по 24 хил. лева, като на един тях било предоставено пълното финансиране от 48 хил. лв. Изненадваща проверка по изпълнението на договорите обаче установила, че след отпускането на общо 192 хил. лв., не е извършвана никаква дейност. Ердоган благодари за срещата Турция - ЕС във Варна Турският президент е написал това в благодарствено писмо до премиера Бойко Борисов, който домакинства срещата във Варна на 26 март. Ердоган определя срещата като \"важен етап от взаимните усилия за преодоляване на трудния и неспокоен период в отношенията между Турция и ЕС\". \"Активната позиция и далновидното лидерство, което показахте в рамките на българското председателство, са достойни за уважение\", посочва той. Подобрява се състоянието на пострадали в катастрофата на \"Тракия\" Има позитивна промяна в състоянието на пострадалите при катастрофата до Вакарел, настанени в \"Св. Анна\", съобщава болницата.  Пациентите са стабилизирани и контактни и добрата новина е, че вече няма пряка опасност за живота им. Изписана е една от по-леко пострадалите пациентки. Жената е била с охлузни рани.", "date": "2018.04.17", "title": "Кратки новини: Агенцията за детето проверява агресия в Пазарджик"}
{"url": "https://www.dnevnik.bg/sviat/2018/04/17/3164145_siriiskata_otbrana_svali_raketi_izstreliani_sreshtu/", "text": "Сирийската противоракетна отбраната е отреагирала на ракетна атака над Хомс срещу сирийската военновъздушна база \"Шайрат\". Нападението е било извършено вчера късно вечерта, предаде \"Ройтерс\", като се позова на съобщение на сирийската държавна телевизия, съобщава БТА. Същевременно медийното звено на проиранското движение \"Хизбула\" съобщи, че днес сирийските противовъздушни сили са прехванали и три ракети, насочени към военното летище Думаир, североизточно от Дамаск, предаде \"Ройтерс\". По-рано днес сирийската държавна телевизия не съобщи нищо за удар по Думаир, когато съобщаваше за ракетна атака по \"Шайрат\" в Хомс. Според телевизията ракетите, изстреляни по \"Шайрат\", са били прихванати от противоракетната отбрана на Сирия. В съобщението не се казва кой може да е нанесъл удара. Това беше и базата, срещу която Съединените щати нанесоха въздушни удари миналата година.  Според новинарския сайт \"Ал Масдар\", който симпатизира на режима, ударът е бил нанесен от израелските военновъздушни сили от въздушното пространство на Ливан. Базата се намира в сирийската провинция Хомс, предаде ТАСС.  Правителствената телевизия \"Ал Ихбария\" съобщава, че сирийските военновъздушни сили са унищожили девет ракети над базата \"Шайрат\", допълва агенцията. По-рано през април Москва и Дамаск, а и американски представители обявиха, че  вероятно Израел стои  зад атаката срещу база \"Тиас\" (Т4), край Хомс.  Пентагонът обяви, че няма информации за американска военна активност след съобщенията на сирийската телевизия за атака срещу базата \"Шейрат\" в провинция Хомс, предаде \"Ройтерс\". \"Няма американска военна активност в този район по това време\", каза Ерик Пахон, говорител на Пентагона. \"Не разполагаме с допълнителни сведения, които да съобщим\", допълни той. Армията на Израел пък каза, че не разполага с информации за какъвто и да е удар в сирийската провинция Хомс. Това заяви пред ТАСС представител на военната пресслужба. За \"Джерузалем пост\" нейни представители обясняват, че както е обичайно в такива случаи, няма да коментират повече. Информацията идва броени дни след  въздушното  нападение срещу  обекти в Дамаск и край Хомс , извършено от Съединените щати, Великобритания и Франция. ", "date": "2018.04.17", "title": "Сирийската отбрана свали ракети, изстреляни срещу цели край Дамаск и Хомс"}
{"url": "https://www.dnevnik.bg/photos/2018/04/17/3164142_fotogaleriia_sblusuci_v_armeniia_predi_izbiraneto_na/", "text": "Арменската опозиция блокира улици и кръстовища в центъра на столицата Ереван и района до парламента, предаде ТАСС, позовавайки се на свой кореспондент, съобщи БТА.", "date": "2018.04.17", "title": "Фотогалерия: Сблъсъци в Армения преди избирането на бившия президент за премиер"}
{"url": "https://www.dnevnik.bg/politika/2018/04/17/3164192_ohraniteli_sreshtu_oponentite_na_lukarski_na_zasedanie/", "text": "Напрежение беляза началото на заседанието на Националния съвет на СДС, който се провежда в Дома на културата в \"Красно село\" в София. Форумът на разширеното ръководство на партията е  кулминация на тлеещотото от седмици напрежение в партията . Официално дневният ред предвижда да се обсъжда коалиционната политика, но преди дни местни структури обявиха, че  възнамеряват да искат оставката на лидера Божидар Лукарски , тъй като са несъгласни с действията му. Според устава на партията до обсъждане за отстраняването на председателя може да се стигне, ако бъде подкрепено от една трета от членовете на съвета. Ключово за събирането на необходимите гласове е дали до заседанието ще участват делегатите на структурите в  Хасково, Смолян, Разград, Ямбол и Кърджали, които вече заявиха, че са против лидера, но пък  според ръководството на партията са нелегитимни , тъй като не са плащали членски внос и са се самоизключили. Мъже в черно Преди началото охранители се опитаха да осуетят влизането на делегати от опозиционни структури на лидера. Те бяха в черни сака без обозначителни баджове и дори попречиха на фоторепортера на \"Дневник\" да снима влизането на Божидар Лукарски във фоайето на сградата. Достъпът до залата беше ограничен за медиите. Според зам.-председателя на СДС Емил Кабаиванов, който е в конфликт с Лукарски, лидерът на партията сам е заявил, че е наел охранителната фирма. Димо Стоянов, председател на областната структура на СДС в Хасково, коментира, че се прави опит да не бъдат допуснати до заседанието структурите, които искат оставката на Лукарски. По думите му делегатите от тях формират около 40% от гласовете в Националния съвет, т.е. малко повече от необходимите една трета от гласовете. Битката за сценария Заседанието започна в 11 ч. с мощни викове \"Оставка\" и \"СДС\", но малко преди 11.40 ч. беше прекратено за един час. В това време делегатите от опозиционно настроените структури, които според ръководството не са платили членския внос и са се самоизключили от партиите, бяха поканени да напуснат залата. При отварянето на вратите, няколко делегати се сбиха. В центъра на схватката се оказаха областният и общинският лидер на СДС във Варна - Янко Станев и Юрий Колев, както и Емил Кабаиванов. От ръцете на на Кабаиванов бяха взети листи, за които Колев обяви, че съдържат \"сценария за преврат\" в СДС. Колев, който в крайна сметка успя да вземе листите, заяви, че няма да допусне да се стигне до реализирането му, и скъса част от написаното. Форумът продължи след почивката без Божидар Лукарски и неговите поддръжници, сред които секретарят на СДС Филип Кирчев и Янко Станев. Председателстващият заседанието Емил Кабаиванов каза, че Кирчев си е тръгнал със списъка на делегатите в джоба, поради което започна поименна проверка. От 103 с право на глас, в залата се оказаха 57 и заседанието продължи. Очаква се да бъде гласувана оставката на Лукарски.", "date": "2018.04.17", "title": "СДС обсъжда бъдещето си сред юмручни сблъсъци и викове \"Оставка\" (допълнена в 13 ч.)"}
{"url": "https://www.dnevnik.bg/analizi/2018/04/17/3164191_demokratichna_bulgariia_na_terena/", "text": "У нас политиката е или избягване на апокалипсис, или футболен мач. След ракетните удари в Сирия ядреният апокалипсис – вещан от мнозината наши защитници на руската военна чест - официално беше отменен. Затова можем спокойно да се върнем на домашното ни футболно първенство. В него има един \"отбор на народа\" – ГЕРБ – който се менажира и подкрепя от основните олигарси в страната. Т.е. тези, които държат медиите и съдиите. Отборът не е лош и сигурно може да печели мачове без съдийска подкрепа. Но е отвикнал да го прави. Вторият основен отбор – БСП – е червен и е смесено дружество на старата номенклатура, местни партийни ядки и останалите олигарси, част от които са руски граждани. Вярно, не става дума за Абрамович, но парите не миришат на занятието на източника си. Червеният отбор по съветски тича много, прави фаулове, но трудно вкарва и лесно пуска. Затова от десетилетие си е все втори. Руснаци държат и третия отбор в страната или поне две трети от него. Тази част, която не държат, се казва Валери Симеонов – футболист, израснал в махленското първенство и стигнал до националната лига. Въпреки неоспоримия му талант той често си изпросва червен картон, а все пак далеч не е Стоичков, за да може да си го позволи. И накрая – но не по важност – имаме и турски отбор, който се изявява като сателит или на ГЕРБ, или на БСП. Този отбор контролира съдиите и службите по стадионите и бележи от наказателни удари. \"Демократична България\" В първенството ни имаше и един син отбор, който обаче отпадна в Б група на миналите избори. Преди това синият отбор се раздели на три състава: единият си вкарваше автоголове в полза на ГЕРБ, а другите два започнаха да играят шах на терена. Миналата седмица се състоя обединение - \"Демократична България\", което да върне синия отбор в политическата А група. Откъм агитката на ГЕРБ веднага се чу едно мощно \"У-у-ууу\". \"Пак ли тези аматьори\", \"Те не са сини\", \"Не ритат с десния крак\", \"Нашата преса ще ги размаже\", \"Ще ни вземат точки, за да станат БСП шампион\", \"Само ние сме с европейски профил\", \"Пак ще им свирим дузпата\", \" и т.н. Все нормални неща за една агитка. Феновете на синия отбор също бяха разколебани обаче. В плахата им хореография се долавяха следните интроспективни питания: \"Нашите да не си вкарат пак автогол срещу ГЕРБ?\", \"Да не извадят пак шаха?\", \"Кога ли ще станат шампиони?\", \"Защо им трябваха зелени футболисти?\" и т.н. И това са все нормални душевни терзания за отбор, който се бори за влизане в \"елита\". Ами ако все пак политиката не е футбол? Агитационното мислене е глухо за аргументи – размахват се плакати, вдига се среден пръст, пускат се димки. И най-важното правило – \"нашият\" отбор е прав дори и когато греши. Част от проблемът на демократичната десница след 2015 г. беше, че тя влезе във футболното мислене за политиката, наложено от ГЕРБ. В резултат тя се стремеше да покаже основно колко некадърен футболист е Бойко Борисов. От научна гледна точка това не е чак толкова трудна задача, но за сметка на това пък никоя агитка не е сменила лозунгите си заради научно откритие. А и в крайна сметка по-шумната агитка и тази с по-мощната \"хореография\" винаги печелят. В този смисъл реформаторите бяха влезли в мач, който по дефиниция е загубен. \"Демократична България\", изглежда, си е извадила поуките от този опит и не тръгва да се надвиква по въпроса чий централен нападател е по-некадърен. В България така или иначе всички са убедени, че политическите им футболисти са калпави. При много ниски нива на доверие в политиците да рушиш \"имиджа\" на опонента е недалновидна стратегия. А подвиквайки срещу чуждия нападател, само сплотяваш и амбицираш агитката му. Футболното говорене е пропило политическия ни език до неподозирана степен и агитките успешно са предефинирали дори базови политически понятия. Зад иначе познати етикети се крие вече съвсем друго съдържание. Например: - \"Консерватор\" вече означава член или на БСП на Корнелия Нинова, или на \"Атака\", или такъв, който смята, че ГЕРБ трябва да е в коалиция с \"патриотите\" по идеологически съображения; - \"Либерал\" е човек, който смята, че Борисовото управление е корумпирано; - \"Патриот\" е същото като антиевропеец; - \"Социалист\" пък означава основно путинофил; - \"Русофоб\" - демократ и т.н. \"Демократична България\" ще сгреши, ако започне да отговаря на лозунгите на агитките с препратки към учебниците по политически науки. Значението на понятията не може да бъде възстановено чрез речникови препратки. За загубените в превода ето един кратък разговорник от агитационни фрази срещу новата формация: - \"Не сте достатъчно десни\" просто означава, че сред \"Демократична България\" има много хора, които мислят Борисов за корумпиран, т.е. са \"либерали\"; - \"Вие сте либерали, а ГЕРБ е консервативен\" означава, че \"патриотите\" не се интересуват от проблема с корупцията и затова ГЕРБ предпочита коалиция с тях; - \"В \"Демократична България\" има вътрешен идеен сблъсък между по-леви и по-десни идеи\" означава, че за разлика от това в ГЕРБ идеите нямат голямо значение, защото в крайна сметка Борисов решава, като балансира между опции, които съществуват на терена. Поради тези сменени значения демократичната десница често изпада в комична ситуация, когато започва да говори академично за \"ляво\" и \"дясно\", за \"либерализъм\" и \"консерватизъм\". А с тези етикети шумни агитки просто се надъхват и мобилизират. Нефутболната реалност Ако за миг изключим футболната Матрица, политическата реалност под нея е нелицеприятна: - България не се възползва достатъчно от членството си в ЕС и НАТО. Макар и да наваксва изоставането си спрямо другите, това става по-бавно от възможното; - Страната остава извън еврозоната, Шенген, банковия съюз и не участва активно във военната интеграция на ЕС; Това става заради липса на доверие от страна на основни партньори и поради корупционната ни репутация; - Чуждестранните инвестиции са ниски, което показва и некачествена бизнес среда; - Продължават проблемите със \"захват на държавата\" – КТБ, съдебна власт, медии; - Подготвят се спорни геополитически проекти (т.е. такива, които нямат икономически смисъл) като АЕЦ \"Белене\", целящи да вкарат страната във все по-руска орбита; - Тече подмолна смяна на геополитическата ориентация, като страната все по-често заема позиции и говори на език, различен от този на основните си партньори в ЕС. Външната ни политика започна да съвпада с възгледите на \"Атака\"; - Продължава инструментализацията на медии и държавни институции като \"бухалки\" срещу политическата опозиция; - Налага се непредвидим политически опортюнизъм с популистки идеи като \"ревизия на приватизацията\", които отново са основно повод за разправа с опоненти; - В ситуация, в която БСП се радикализира и става все по-антиеевропейска, \"балансирането\" на Борисов става неадекватна политика – то тласка страната на изток. Сегашното управление не е решение на тези проблеми. За много от тях то е по-скоро причина. В този смисъл \"Демократична България\" няма как да не е негов опонент. Да спечелиш мача по смислен начин Политиката има състезателен момент и победата има решаващо значение. Но не по-малко важна е каузата: победа в името на какво? Агитката на ГЕРБ е права да се притеснява, че конкуренция от дясно ще отслаби ГЕРБ. В този смисъл звучи логично и аргументът, че конкуренцията вдясно поставя БСП в по-добра ситуация да спечели следващите избори. Но това е изцяло футболно мислене. Реалната картина е, че ГЕРБ вървят с бърза стъпка към предсрочни избори и се опитват да ги предотвратят, като правят все повече отстъпки на \"патриоти\" и БСП. ГЕРБ губят ясен профил в желанието си да угодят на всички и пътьом \"нормализират\" антиевропейското говорене. Това няма да предотврати предсрочни избори, защото компромисите – като в сделката с ЧЕЗ – стават толкова много и са толкова неясни, че дори Борисов едва ли вече знае кое е в негова полза, кое е в полза на страната и кое е просто дневният ред на обичайните заподозрени олигарси. Много е вероятно да се окажем в предсрочна изборна ситуация, доминирана от антиевропейско говорене, което ще даде на тепсия властта на БСП и патриотична селекция (споменатите по-горе две трети). Затова и от футболна, и от политическа гледна точка обединението \"Демократична България\" е навременно (дори закъсняло). Страната има нужда от партия на динамичната част от обществото, която няма колебания дали сме част от западния демократичен свят. Тази общност заслужава политическо представителство. В този контекст \"Демократична България\" трябва да стане ефективен инструмент за репрезентация и защита на интереси: да избегне оплитането както в академизъм, така и в етикети и лозунги, пробутвани от футболни агитки. С две думи, мачът трябва да се играе, без да се изражда в шах, но и без да се води по чиста футболна логика – все пак в политиката футболната метафора има своите ограничения. \"Демократична България\" трябва да демонстрира тези ограничения и да печели по смислен, полезен за обществото начин. Екипът им е добър за тази цел, програмните идеи – подходящи. Останалото е постоянство и усилена работа.", "date": "2018.04.17", "title": "\"Демократична България\" на терена"}
{"url": "https://www.dnevnik.bg/evropa/2018/04/17/3164201_sudut_na_es_reshi_che_polsha_e_narushila_evropeiskite/", "text": "Съдът на Европейския съюз постанови, че Полша е нарушила законите на ЕС за околната среда с масовото изсичане на дървета в Беловежката гора, предаде \"Ройтерс\". Според съдията сечта в древната гора е застрашила много видове птици и насекоми. В отговор Полша заяви, че ще уважи решението. \"Чакаме подробности от официалното решение на съда. Както по-рано бе заявено, Полша ще спази съдебното решение\", заяви говорител. Гората, обявена от ЮНЕСКО за част от световното наследство и дом на най-голямата популация на европейски бизон (зубър) и на някои от най-старите дървета на континента, е емблематична за  спора между Европейската комисия и управляващата от 2015 г.  националистка партия в Полша. Проблемите с гората са само една част от спорните моменти в отношенията между Варшава и Брюксел, които включват европейските квоти за мигранти и плановете за съдебна реформа. През юли миналата година Съдът на ЕС нареди спиране на сечта, след като Европейската комисия заяви, че рязкото вдигане на квотите за изсичане на дървета в югоизточната част на Беловежката гора нарушава европейските закони за опазване на околната среда. Тогава  Варшава отказа да се подчини  и четири месеца по-късно съдът заплаши да глобява Полша  със 100 000 евро за всеки ден , в който дървета се секат с цел продажба. По-рано тази година правителството заяви, че е спряло сечта в опит да подобри отношенията с ЕС след продължилите две години спорове. Бившият министър на околната среда Ян Шишко твърдеше, че сечта е необходима, за да се защити гората от бръмбари корояди и за да бъде безопасна за посетители. През януари Шишко бе сменен на поста с Хенрик Ковалчик като част от голям ремонт на кабинета,  начело на който застана Матеуш Моравецки .", "date": "2018.04.17", "title": "Съдът на ЕС реши, че Полша е нарушила европейските закони със сечта в Беловежката гора"}
{"url": "https://www.dnevnik.bg/sport/2018/04/17/3164221_tomas_tuhel_e_favorit_za_trenyorskiia_post_v_psj/", "text": "Германецът Томас Тухел е все по-близо до ПСЖ, твърди Canal+. Очаква се специалистът, който по-рано през сезона напусна \"Борусия\" (Дортмунд), да смени Унай Емери през лятото. Договорът на баска изтича и няма да бъде подновен, независимо че ПСЖ успя да си върне титлата във Франция. За две години в Париж Емери не успя да постигне основната цел, която му беше поставена – триумф в Шампионската лига. В първия си сезон той дори изгуби титлата за сметка на \"Монако\", но през настоящата кампания трофеят се завърна на \"Парк де пренс\". Според Canal+ представители на Тухел вече са били в Париж, където да се срещнали с президента на клуба Насер Ал Хелаифи. Германският треньор е силно желан от собственика на ПСЖ –  шейх Тамим бин Хамад Ал Тани . Последните срещи, в които участие ще вземе и самият Тухел, са насрочени за тази седмица. До момента обаче от клуба отказват да коментират официално. \"Истината е, че имаме треньор, който работи много здраво и дава всичко от себе си за ПСЖ. Неговият договор изтича в края на сезона, така че преди това предпочитам да не коментирам нищо\", каза президентът Ал Хелаифи след  разгромната победа със 7:1 над \"Монако\" . Тухел прекара две години в Дортмунд, след като преди това пет поредни сезона беше начело на \"Майнц\". Той наследи Юрген Клоп във Вестфалия, като тимът му игра красив футбол и стигна до два поредни финала, спечелвайки втория.", "date": "2018.04.17", "title": "Томас Тухел е фаворит за треньорския пост в ПСЖ"}
{"url": "https://www.dnevnik.bg/sviat/2018/04/17/3164198_turskite_nacionalisti_poiskaha_izvunredni_izbori_za/", "text": "Лидерът на турската Партия за националистическо действие (ПНД) Девлет Бахчели обяви, че президентските и парламентарните избори в Турция трябва да се проведат през август тази година, а не през ноември догодина, за когато са насрочени, предадоха Анадолската агенция и \"Ройтерс\". Бахчели посочи \"икономически и политически операции срещу Турция\" като фактор за това. Според него за страната би било трудно да \"устои на сегашните обстоятелства\" до есента догодина. \"Не е възможно да се чака търпеливо до 3 ноември 2019 г.,\" каза той на среща на парламентарната си група, цитиран от \"Хюриет\". Само преди няколко месеца Бахчели обяви, че ПНД  ще подкрепи президента  Реджеп Тайип Ердоган за нов мандат на следващите избори, които би трябвало да се проведат идната есен. С тях Турция ще промени политическата си система, като премине към засилени президентски правомощия - стъпка,  одобрена на референдум  преди година. Така ПНД и управляващата Партия на справедливостта и развитието (ПСР) ще влязат в предизборната кампания като съюзници в т.нар. Народен алианс. Изявлението на Бахчели дойде във време, когато част от националистическите избиратели  може да погледнат  към нова партия, основана от бивш член на ПНД. Вицепремиерът Бекир Боздаг каза, че турските официални институции ще разгледат исканията за предсрочни избори. Ердоган по-късно съобщи, че ще се срещне с Бахчели в сряда. По-рано този месец той обяви, че в момента е изключено да има извънредни избори и това донякъде е свързано с конституционни съображения. Промените в основния закон, одобрени на референдума миналата година, биха изисквали още законодателна работа, ако вотът се проведе преди края на 2018 г. Най-голямата опозиционна Републиканска народна партия (РНП) приветства искането. Заместник-председателят ѝ Бюлент Тезджан каза, че \"единствената воля, която може да реши проблемите на Турция, е волята на нацията\", и обвини правителството, че се е провалило и във вътрешната, и във външната политика в момент, в който се очакват икономически проблеми. \"Готови сме\", каза Тезджан, имайки предвид, че РНП иска да отиде на избори.", "date": "2018.04.17", "title": "Турските националисти поискаха извънредни избори през август"}
{"url": "https://www.dnevnik.bg/ot_vas/novini_ot_vas/2018/04/17/3164154_novite_spirki_po_bul_bulgariia/", "text": "Направените преди малко повече от година нови спирки на трамвая по бул. \"България\" са в окаяно състояние. Навесите със сигурност са изработени нощем и на пияна глава, защото протекоха още с първите летни дъждове, а през зимата правеха стълбите на пързалка за радост на бабите с бастуни. Тази пролет започнаха да падат и страничните панели. За щастие българинът е измислил телта - сигурен съм, че и Георги Иванов си е носил в Космоса парче от този универсален инструмент. За плочките по спирките и за \"ремонтираните\" подлези да не говорим. Догодина идат избори - пак ще ги оправят. На снимката: Страничните панели падат. Горните текат върху хората", "date": "2018.04.17", "title": "\"Новите\" спирки по бул. \"България\""}
{"url": "https://www.dnevnik.bg/citat_na_deniia/2018/04/17/3164236_citat_na_denia_ako_ne_se_otvorim_za_zapadnite_balkani/", "text": "Това заяви председателят на Европейската комисия Жан-Клод Юнкер пред евродепутатите в Страсбург, предаде \"Ройтерс\". \"Не искам да виждам как войната се завръща на Балканите и затова трябва да се отворим за тях\", допълни Юнкер малко преди Европейската комисия да представи  докладите си за напредъка  към ЕС на страните от Западните Балкани и Турция.", "date": "2018.04.17", "title": "Цитат на деня: Ако не се отворим за Западните Балкани, войните там ще се върнат"}
{"url": "https://www.dnevnik.bg/evropa/2018/04/17/3164224_makron_zakleimi_izkushenite_ot_neliberalnata/", "text": "Френският президент Еманюел Макрон призова европейците да защитават своя модел на либерална демокрация на фона на автократичните режими по света и \"нелибералните демокрации\" в Европейския съюз, предаде \"Ройтерс\". Президентът настоя европейците да не се предават на национализма, а да изградят ЕС като крепост за либералната демокрация срещу размирния и опасен свят. \"Пред лицето на авторитаризма отговорът не е авторитарна демокрация, а власт на демокрацията\", заяви Макрон пред Европейския парламент в Страсбург, правейки тънък намек за правителствата в  Полша  и  Унгария . Четиресетгодишният президент си спечели овациите на повечето депутати, след като заклейми възхода на \"нелибералните демокрации\", дори и в ЕС. Евродепутатите националисти от Франция, Великобритания и от други държави обаче запазиха мълчание по местата си. Макрон предупреди, че \"егоистичният национализъм\" печели терен и заговори за атмосфера на \"гражданска война\" в Европа. По думите му обаче е илюзия да се казва, че връщането на националния суверенитет за сметка на споделените правомощия в ЕС ще даде на избирателите успокоението, което те искат в света на авторитарните власти и силните мултинационални корпорации. Като призова лидерите на ЕС да последват примера му и да започнат обществен диалог за бъдещето на Европа, Макрон заяви, че ЕС се нуждае от реформа за подсилване на \"европейския суверенитет\" по света. С наближаването на изборите за Европейски парламент  през май следващата година , той съжали, че по-малко от половината граждани на ЕС са гласували на предишните такива избори. Макрон изброи основните моменти от плана си за задълбочена интеграция в ЕС - нови данъци за дигиталния бизнес, повече подкрепа за бежанците, по-тясно сътрудничество в отбраната и засилен общ подход в управлението на еврозоната. По думите на Макрон европейците трябва спешно да договорят пътна карта за реформиране на еврозоната. Той също така обяви, че Франция е готова да увеличи  вноската си в бюджета на ЕС  след излизането на Великобритания, при условие че той бъде по-ефективен. За единната валута той е изправен пред предизвикателството да убеди ключовите си партньори в Германия, където консервативните поддръжници на канцлера Ангела Меркел са против това Брюксел да получи повече правомощия, които биха стрували пари на германските данъкоплатци. Според президента ЕС не трябва да приема нови страни членки, докато процесът на вътрешна интеграция не се задълбочи и не бъдат приети реформи. Той отбеляза, че иска да приобщи държавите от Западните Балкани към европейския проект, но че времето за тяхното присъединяване все още не е дошло. \"Ще подкрепя разширяване само когато първо има задълбочаване (на интеграцията) и реформа на нашата Европа\", подчерта Макрон. Той допълни, че не иска \"Балканите да се обърнат към Турция или Русия\", но не иска и една Европа, която, при условие че функционира трудно с 28, а утре с 27 (страни членки), да... (се окаже) с 30 или 32 (държави), със същите правила\", предаде \"Асошиейтед прес\". Макрон освен това защити  ударите, които страната му нанесе  заедно със Съединените щати и Великобритания по цели в Сирия, предаде \"Франс прес\". \"Ние се намесихме за честта на международната общност\", обяви той, аргументирайки се, че операцията е била проведена, за да бъдат спазени принципите на западния свят. \"Тези удари не решават нищо, но слагат край на една система, с която бяхме свикнали и при която, по някакъв начин, лагерът на правото бе станал лагер на слабостта\", подчерта френският президент. Макрон обеща Франция да продължи да работи за \"включващо политическо решение за Сирия, говорейки с всички страни - Русия, Турция, Иран, режима в Дамаск и опозиционните сили\". Някои евродепутати разкритикуваха френските действия в Сирия, предаде \"Асошиейтед прес\", цитирана от БТА. \"Спрете войната в Сирия\" и \"Долу ръцете от Сирия\", можеше да се прочете на издигнати от тях плакати. След изказването на Макрон председателят на Европейската комисия Жан-Клод Юнкер каза: \"Искам да изразя емоцията и приятелството си, когато слушам френският президент да се изразява така, както го направи. Истинската Франция се завърна.\" Той обаче предупреди да не се поставя толкова голям фокус върху френско-германското партньорство или \"мотор\" в сърцето на европейския проект. Юнкер отбеляза, че след излизането на Великобритания от ЕС все още ще има други 27 държави членки в съюза.", "date": "2018.04.17", "title": "Макрон заклейми изкушените от \"нелибералната демокрация\" в Европа (допълнена)"}
{"url": "https://www.dnevnik.bg/video/2018/04/17/3164245_bitkata_v_sds_video/", "text": "Напрежение и сблъсъци белязаха днешното заседание на Националния съвет на СДС. Във видеото се вижда моментът, когато в схватка се оказаха зам.-председателят на партията и опонент на лидера Емил Кабаиванов, както и областният и общинският лидер на СДС във Варна - Янко Станев и Юрий Колев. От ръцете на на Кабаиванов бяха взети листи, за които Колев обяви, че съдържат \"сценария за преврат\" в СДС.", "date": "2018.04.17", "title": "Битката в СДС (видео)"}
{"url": "https://www.dnevnik.bg/sport/2018/04/17/3164256_koreiskata_federaciia_shte_otmenia_machove_pri/", "text": "Корейската футболна федерация (KFA) обяви в понеделник, че е приела ново правило, според което може да отменя мачове, в случай че бъде засечен замърсен въздух в градовете, където се провеждат срещите. KFA вече е уведомила ръководството на К-лигата, която администрира местния шампионат, както и всички останали федерации. \"Въвеждаме това правило, за да защитим играчите, официалните лица и феновете от мръсния въздух. Това е много голям проблем, който трябва да бъде разгледан сериозно\", коментираха от KFA. Въздухът в населените места, където се играят мачовете, ще бъде следен и в случай че наличието на прахови частици е над 300 микрограма на кубичен метър, срещите ще се отменят. В Южна Корея предупрежденията и по-сериозното следене на атмосферата започва, когато праховите частици са над 150 микрограма на кубичен метър. За срещи от ученическите и юношеските лиги нивото ще бъде още по-ниско – от 81 до 150 микрограма на кубичен метър. По-рано през годината в Южна Корея три мача от местното първенство по бейзбол бяха отменени именно заради проблем със замърсения въздух.", "date": "2018.04.17", "title": "Корейската футболна федерация ще отменя мачове при замърсен въздух"}
{"url": "https://www.dnevnik.bg/sviat/2018/04/17/3164257_eksperti_po_himicheskite_orujiia_shte_vliazat_v_duma/", "text": "Инспекторите от Организацията за забрана на химическите оръжия (ОЗХО) ще получат достъп до сирийския град Дума, за да разследват информацията за химическа атака там. Сирийската държавна телевизия обяви, че това вече се е случило, макар руски представители да предупредиха, че това може да се случи едва в сряда. Самата ОЗХО не е коментирала информацията. Разследващите, които пристигнаха в Дамаск събота вечерта с идеята бързо  да започнат работа , влизат в Дума най-малко 10 дни след като предполагаемата атака е осъществена с въздушни удари според активисти. Заради съобщенията за  газовото нападение  на 7 април Съединените щати, Великобритания и Франция  нанесоха въздушни удари  в Сирия, преди инспекцията да е започнала. Час преди съобщението на държавната телевизия в Дамаск днес сирийски опозиционни медии предупредиха за експлозии на мястото в Дума, където се предполага, че е извършена атаката, но тази информация не е потвърдена. Русия и Сирия обаче обясняват забавянето с \"нерешени въпроси за сигурността\" и затова са отказали достъп, обясни директорът на ОЗХО Ахмет Юзюмджю. Темата създаде  напрежение на заседанието на ОЗХО  вчера следобед, след като западни представители в организацията обявиха, че експертите нямат възможност да влязат в Дума, а САЩ директно обвиниха Русия, че подправя доказателства на терен, преди да им предостави достъп. Вчера ТАСС цитира ген.-майор Игор Кирилов, който оглавява поделенията за радиационната, химическата и биологическата защита в руската армия, според които експертите смятат да стигнат в Дума на 18 април. Междувременно сирийските власти са предложили на инспекторите да разговарят с 22-ма свидетели, казали, че са били на мястото, където е съобщено, че е бил инцидентът, и могат да бъдат доведени в Дамаск, за да бъдат интервюирани там.", "date": "2018.04.17", "title": "Експерти по химическите оръжия ще влязат в Дума по-рано от \"предвиденото\" (обновена)"}
{"url": "https://www.dnevnik.bg/razvlechenie/2018/04/17/3164258_kendrik_lamar_stana_purviiat_rapur_s_pulicur/", "text": "Американският рапър Кендрик Ламар стана първият хип-хоп музикант, спечелил наградата \"Пулицър\" за музика. Носителите на престижните американски награди, които се връчват за постижения в журналистиката и изкуствата, бяха обявени снощи. Ламар спечели с албума си Damn (\"По дяволите\"), който обра и немалко  \"Грами\"  и други награди през изминалата година. 30-годишният рапър е първият музикант извън света на класическата музика и джаза, печелил в тази категория, отбелязва \"Ройтерс\".", "date": "2018.04.17", "title": "Кендрик Ламар стана първият рапър с \"Пулицър\""}
{"url": "https://www.dnevnik.bg/bulgaria/2018/04/17/3164246_valeri_simeonov_uveriava_che_niama_da_se_razreshat/", "text": "Бизнесът няма да има право да прави заведения само за пушачи, а тютюнопушенето ще е разрешено в части от хотели, барове, кораби и стадиони.  Това гласи новият проектозакон на Национален фронт за спасение на България , цитиран от Валери Симеонов в интервю за \"24 часа\". В изготвените промени в Закона за здравето се предвиждат двойни глоби за нарушителите. Най-малките се повишават до 1000, а при повторно нарушение - до 2 хил. лв.  Едноличните търговци ще бъдат санкционирани до 3 хил. лв. за първо нарушение и до 5 хил. лв. за второ. А за юридическите ще има глоба до 20 хил. лв., при положение че сега тя е до 5 хил. лв. за първо и 10 хил. лв. за всяко следващо нарушение. \"Не връщаме стария ред отпреди 1 юни 2012 г., защото преди на всеки собственик на заведение до 50 места се разрешаваше да избира дали в него да се пуши или не\", коментира Валери Симеонов. Той обясни, че с проектозакона на НФСБ всички са \"изначално за непушачи\", а ако бизнесът прецени, може да обособи част от него, като покрие всички вентилационни указания и \"херметически врати\", които ще са описани в специална наредба към закона. \"Нощните барове също ще са задължителна територия без цигарен дим освен части, оборудвани според норматива\", разясни Симеонов. \"Голяма част от собствениците на заведения вече инвестираха немалко във вентилационна техника и отопление. Тези, които занапред ще обособят места за пушачи, ще трябва да покрият всички технически изисквания в наредбата - дебита вентилиран въздух и херметизираните врати към останалата част на заведението\", аргументира се вицепремиерът. \"В основата забраната за пушене се запазва навсякъде, но се дава възможност на бизнеса да прецени дали да оборудва и местенце за пушачи.\" Предвижда се и промяна в режима за пушене на стадионите. За разлика отпреди години занапред ще може да се пуши не на целия стадион, а в обособена част от него. Зоната с цигарен дим ще е гъвкава и ще може да се разширява при наличието на повече запалянковци пушачи\", уточни още вицепремиерът. По летните кина и театри обаче тютюневите изделия остават забранени. \"Навсякъде по света по летища и кораби в момента има зони за пушачи. Само ние се пишем по-големи католици от папата\", мотивира Симеонов предложението. Макар самият той, когато го обяви за първи път, да призна, че контролът по закона не е добър. \"От мен ако зависи, ще започна проверките от парламента.\" Той обяви, че дори Народното събрание - органът, изковал закона, го потъпквал. Окадиха ми душата 2 години в предишното Народно събрание\", сподели още Симеонов. Според него е достатъчно в НС да се обособи едно помещение за всички, които искат да димят, а не като сега да се пуши буквално във всяка парламентарна група. Подобна практика няма да е нова за Европа. Преди дни  двете камари на австрийския парламент приеха възможност в заведенията да има плътно изолирани зони за пушачи . \"Найлоновите тротоари из България са отвратителна демонстрация на потъпкването на закона\", гневен е Симеонов. Той ще настоява новият ред в предлагания от него и партията му закон да влезе в сила незабавно. На този етап не е известно дали смекчаването на режима ще получи необходимата парламентарна подкрепа, още повече че здравното министерство работи по текстове в обратната посока - за допълнително затягане на контрола върху заведенията. Срещу отпадането на пълната забрана вече с е обявиха от асоциацията на българските туроператори . В края на миналата седмица те излязоха с позиция, че либерализацията на режима не защитава работещите в развлекателната индустрия, както и частичните ограничения не биха осигурили защита от вредните въздействия на пасивното пушене. Последният опит за отпадането на пълната забрана беше в края на 2012 г. , само няколко месеца след приемането й. Тогава независими депутати предложиха да се върнат залите за пушачи в заведенията, а пушенето да бъде изцяло разрешено след 22 часа навсякъде. Текстовете обаче не получиха подкрепа от другите политически сили.", "date": "2018.04.17", "title": "Валери Симеонов уверява, че няма да се разрешат заведения само за пушачи"}
{"url": "https://www.dnevnik.bg/biznes/2018/04/17/3164266_gradus_se_gotvi_da_izleze_na_borsata_do_sredata_na/", "text": "Производителят на пилешко месо \"Градус\" АД внесе в Комисията за финансов надзор (КФН) проспект за първично публично предлагане на акции, съобщиха от компанията. Намерението за набиране на капитал от фондовата борса чрез IPO беше обявено от компанията в началото на март, като се очаква търговията с емисията да започне до средата на годината. Консолидираните приходи на групата за 2017 г. възлизат на 245.8 млн. лв., а нетната печалба след данъци е 39.8 млн. лв. Компанията очаква инвеститорите - местни и чужди, да я оценят за сума между 400 и 520 млн. лв. Очаква се това да бъде най-голямото IPO в страната след кризата от 2008 г. Набраният капитал ще се използва за развитието на съществуващи и нови бизнес линии, свързани с производството на високомаржови хранителни продукти.", "date": "2018.04.17", "title": "\"Градус\" се готви да излезе на борсата до средата на годината"}
{"url": "https://www.dnevnik.bg/biznes/2018/04/17/3164277_niama_ikonomicheska_logika_durjavata_da_si_vurne/", "text": "Няма икономическа логика държавата да си върне собствеността на електроразпределителните предприятия. Това отговори на студент от УНСС министърът на енергетиката Теменужка Петкова в рамките на 15-ия Младежки икономически форум, съобщи БТА. Тя припомни, че още през 2003 г., на база на тогавашната стратегия правителството е заложило като вариант държавата да излезе от този бизнес. След края на форума министър Петкова в отговор на журналистически въпрос добави, че българската държава много отдавна е взела решение да напусне електроразпределителните предприятия. Освен това в момента текат арбитражи с електроразпределителните предприятия и страната трябва да бъде изключително прецизна и внимателна, когато се вземат подобни решения. Енергийният министър изтъкна, че държавата има достатъчно лостове, чрез които да контролира дейността на дружествата в енергетиката чрез Комисията за енергийно и водно регулиране и напомни, че именно регулаторът определя цените в сектора и затова потребителите трябва да са спокойни и да не се поддават на манипулации. Петкова посочи, че ако някое от енергийните или електроразпределителни предприятия не изпълнява своите задължения по лиценз има възможност съответните собственици да бъдат отстранени, като на тяхно място да бъде назначен особен управител.", "date": "2018.04.17", "title": "Няма икономическа логика държавата да си върне собствеността в ЕРП-тата според министъра"}
{"url": "https://www.dnevnik.bg/sport/2018/04/17/3164283_grisha_ganchev_chestiti_titlata_na_ludogorec_i_obiavi/", "text": "Собственикът на ЦСКА Гриша Ганчев смята, че битка за титлата в Първа лига вече няма. Бизнесменът присъстваше на представянето на  книгата на легендарния футболист и треньор на червените Аспарух Никодимов , след което говори пред медиите. \"Отборът ни е прекрасен, супер е. Ще се мъчим да запазим второто място, защото  титлата  е в онзи град. Поздравяваме ги, ще им пратим един скромен подарък – една шлифовалка да поразрежат малко и да пратят и на Станислав Тодоров и във футболния съюз, защото много хора са действали по този начин\", каза Ганчев. Червените бяха близо до \"Лудогорец\", но  загубиха преди 10 дни в Разград с 2:3 , въпреки че повеждаха два пъти на стадиона на шампионите. Според собственика на ЦСКА битката догодина ще е интересна, но за втората позиция. \"Догодина също ще е много интересно първенството. Битката ще е жестока за второто място. Тези, които си играят нормално, те ще се борят за втората позиция, другата е капарирана\", добави бизнесменът. ЦСКА има още един мач с \"Лудогорец\", който е на 5 май, когато червените обявиха, че ще празнуват 70-годишния си юбилей. Двубоят ще бъде на Националния стадион \"Васил Левски\". \"Не мисля, че победа на 5 май би променила нещо, защото то много подизпълнители, много нещо\", завърши собственикът на ЦСКА.", "date": "2018.04.17", "title": "Гриша Ганчев честити титлата на \"Лудогорец\" и обяви, че ще им подари шлифовалка"}
{"url": "https://www.dnevnik.bg/evropa/2018/04/17/3164279_decata_niama_da_mogat_da_polzvat_pridrujiteli_vuv/", "text": "Децата от четири до 14 години, пътуващи сами във френските влакове в разгара на ваканционния период, поне до 20 април няма да могат да ползват услугата за придружители заради новата двудневна стачка във френските железници, която започва довечера, съобщават в. \"Фигаро\" и в. \"Паризиен\". Хората, разчитащи да изпратят децата при бабите и дядовците им през ваканцията, ще трябва да намерят друго решение. Поради започващата довечера  поредна двудневна стачка на железничарите  френската национална жп компания \"Ес Ен Се Еф\" от няколко дни е премахнала услугата \"Жюниор енд Ко\" (Junior & Cie) за детски придружители. Създадена през 1976 година, тази служба към националната жп компания от няколко години се използва все повече, особено заради все по-многобройните новосформирани семейства с нови бракове и деца от предишни съжителства. В нея работят над 1000 дипломирани придружители, които се занимават с децата по време на път и се грижат за тяхната безопасност. По данни на \"Ес Ен Се Еф\" през 2014 година над 230 000 деца са пътували с влак без родителите си благодарение на тази услуга. Службата обаче не работи по време на стачка в железниците поради липса на персонал. Железопътната компания увери, че е предупредила преди 3-4 дни по телефона родителите да търсят друго решение за пътуването на децата си, поне до 20 април. Във френското Национално събрание по-късно днес реформата в жп транспорта ще бъде гласувана, след като бяха одобрени няколко поправки, включително премахване на пожизнения железничарски статут за новоназначените и нови гаранции за отваряне за конкуренцията. Френските железничари протестират тъкмо срещу тези планове на правителството да реформира \"Ес Ен Се Еф\" и най-вече заради отмяната на специалния статут на железничаря, придружен от различни социални придобивки, и намерението той да бъде приравнен със статута на наемен работник. Протестиращите срещу правителствената реформа железничари ще стачкуват по два на всеки пет дни до края на юни, или общо 36 дни.", "date": "2018.04.17", "title": "Децата няма да могат да ползват придружители във френските влакове заради стачките"}
{"url": "https://www.dnevnik.bg/sviat/2018/04/17/3164275_kitai_izprevarva_sasht_i_jujna_koreia_v_razgrushtaneto/", "text": "Китай е начело в световната надпревара за разгръщане на 5G свръхскоростен мобилен интернет, изпреварвайки Южна Корея и Съединените щати, сочи проучване на кантората \"Аналисис Мейсън\" (Analysys Mason), цитирано от \"Франс прес\" и БТА. Тези три страни, както и Япония, са сред най-ангажираните с разпространението на тази технология. Проучването обхваща действията на компаниите и държавната политика в тази сфера в общо десет страни. Те представляват първата група, най-напредналата, докато европейските пазари, сред които Франция, Германия и Великобритания,  са във втората група . Сингапур, Русия и Канада са част от третата група според проучването, изготвено за Американската асоциация на телекомуникационните оператори (CTIA). Китай дължи напредъка си едновременно на \"проактивна правителствена политика и импулса от сектора\", коментира телекомуникационната асоциация в комюнике. По-конкретно, големите компании от сектора са се ангажирали с дати за пускане в действие, а правителството - с отпускане на честоти на операторите. По-скоро догодина Петото поколение (5G) мрежи  е ключов фактор за развитието на интернет на нещата. Разработката му ще допринесе за поддържането на милиарди данни, включващи повсеместно използване на автономни автомобили и други всекидневни интелигентни предмети. Европейският съюз си е поставил за цел въвеждането на 5G през 2020 година. Първите появи на тази технология за потребителите са планирани още за тази година в Азия и Съединените щати, но основната част от задействането ѝ се очаква по-скоро през 2019 г. според скорошно проучване на \"Глоубъл дейта\" (GlobalData). Много страни, най-вече Съединените щати, определят 5G като стратегически залог. Това накара Белия дом  да блокира в средата на март  враждебната оферта за придобиване на производителя на полупроводници \"Броудком\" (Broadcom), чиято централа е в Сингапур, от американския \"Куалком\" (Qualcomm), аргументирайки се с опасения за националната сигурност. Съединените щати се опасяват най-вече от Китай, по-специално от групата \"Хуауей\" (Huawei). ", "date": "2018.04.17", "title": "Китай изпреварва САЩ и Южна Корея в разгръщането на 5G мрежи, сочи проучване"}
{"url": "https://www.dnevnik.bg/sport/2018/04/17/3164273_fifa_obiavi_che_razsledva_rusiia_zaradi_rasizum/", "text": "ФИФА започна дисциплинарна процедура срещу Русия заради расистките обиди срещу играчите на Франция в  приятелския мач между двете страни в Санкт Петербург на 27 март. След двубоя беше обявено, че феновете на \"сборная\" са отправяли дискриминационни скандирания и маймунски звуци към  тъмнокожите футболисти в състава на \"петлите\" . Най-чест обект на атаките е бил халфът на \"Манчестър юнайтед\" Пол Погба, който вкара един от головете за победата с 3:1. Расистки обиди е имало и срещу Самюел Юмтити, Килиан Мбапе, Нголо Канте и Усман Дембеле. Обвиненията идват по-малко от два месеца преди началото на световното първенство, на което Русия е домакин.  Расизмът и хулиганските прояви са сред основните притеснения  преди турнира, който започва на 14 юни. \"Отправено е искане до Министерството на вътрешните работи да идентифицира няколко души, които са били замесени в тези инциденти. Ако вината на тези хора се докаже, тогава има голяма вероятност да не бъдат допуснати до световното първенство и мачовете от руската лига\", заяви ръководителят на антидискриминационното звезно към РФС Алексей Смертин. Това е третият случай на расистки прояви по трибуните на стадиона в Санкт Петербург, който ще приеме четири мача от световното, включително първия полуфинал. Първите два бяха в мачове на \"Зенит\" от Лига Европа.", "date": "2018.04.17", "title": "ФИФА повдигна обвинения в расизъм срещу Русия"}
{"url": "https://www.dnevnik.bg/kultura/2018/04/17/3164271_sled_shipka_i_madarskiia_konnik_kampaniia_subira/", "text": "След акциите в помощ на паметника на Шипка и Мадарския конник следващият благотворителен концерт на кампанията \"Ние обичаме България\" ще насочи усилията си към Плевенската панорама, обявиха организаторите от веригата супермаркети \"Билла България\" на пресконференция днес. Той ще е на 22 май в зала \"Арена Армеец\" и ще събере над 10 изпълнители от различни генерации, а 10 лева от всеки продаден билет ще отидат за реставрация на музея. \"Мистерията на българските гласове\" и рапърът 100 кила, Берковската духова музика и Веселин Маринов, \"Дийп зоун проджект\" и \"Тоника\" са сред артистите, които ще участват безвъзмездно в концерта. Ще се продават й сувенири. Досегашните две издания на инициативата показват, че това е успешен модел - миналата година кампанията е събрала над 90 хиляди лева за Мадарския конник. Те са вложени в оборудване на мултимедийния посетителски център, изграден преди време с пари от програмата \"Регионално развитие\". В него вече има съвременен детски кът със сензорна (тъч скрийн) маса за образователни игри, информационен киоск за възрастни и 20 чифта очила за виртуална реалност. С тях ще може да бъде разгледана 3D възстановка на обредната култура на Мадара, която ще бъде готова към края на юни. Ще има и далекоглед за хората с двигателни увреждания, тъй като особеностите на паметника не позволяват изграждане на друга помощна инфраструктура. Със средствата от новия концерт ще бъдат реставрирани огромното панорамно платно на \"Плевенската епопея\" (115 на 15 м) и eкспозицията пред него. За 40-те си години съществуване те никога не са били реставрирани и са загубили своя 3D ефект. Панорамата е единственият музей от подобен тип на Балканския полуостров и един от само 30 в света, посочиха от общината в Плевен на пресконференцията. Ако се съберат достатъчно средства, в музея ще бъдат поставени сензорни екрани и ще бъде ремонтиран покривът. 1.5 млн. лв. са средствата за консервация и реставрация на паметници, предвидени в бюджета на Министерството на културата. Те се разпределят на проектен принцип, а срокът за подаване на предложения бе до 10 април. Въпреки че увеличението е тройно спрямо 2015 г., парите са още непропорционално малко спрямо голямото количество паметници, нуждаещи се от поддръжка. Затова министерството гледа положително на инициативи от страна на бизнеса, посочи в отговор на въпрос на \"Дневник\" Екатерина Джумалиева, директор на дирекция \"Културно наследство, музеи и изобразителни изкуства\" във ведомството. Според кмета на Плевен Георг Спартански ключът към своевременна грижа за големия брой паметници минава именно през подобни кампании на гражданите и бизнеса. Българите не са по-бедни днес, отколкото преди 100 години, когато с дарения са строени множество институции, заяви той.", "date": "2018.04.17", "title": "След Шипка и Мадарския конник кампания събира средства за Плевенската панорама"}
{"url": "https://www.dnevnik.bg/sport/2018/04/17/3164237_klubovete_ot_seriia_a_sa_platili_138_miliona_evro_na/", "text": "Общо 138 милиона евро като комисиони са получили футболните агенти от клубове от Серия А за календарната 2017 г. Това стана ясно съобщение на Италианската футболна федерация (FIGC), която извади на светло сумите, похарчени от всеки от тимовете. Въпреки че тенденцията в световен мащаб е да се дават все по-големи суми за трансфери, в Италия агентите са получили по-малко в сравнение с 2016 година. Тогава комисионите са били на стойност 193 милиона евро, докато парите са с 30% по-малко. Най-много на посредници е платил шампионът \"Ювентус\" - 42 милиона евро, следван от \"Рома\" (22.9 милиона) и \"Милан\" - 21 милиона. \"Интер\" е дъното със само 3.1 милиона евро, независимо че от началото на сезона \"нерадзурите\" са похарчили близо 100 милиона за нови играчи. Наскоро ФИФА се обяви против огромните суми, които  получават агентите за осъществяване на трансфери . Желанието на президента на световната централа Джани Инфантино и този на УЕФА Александър Чеферин е да поставят някакъв таван.", "date": "2018.04.17", "title": "Клубовете от Серия А са платили 138 милиона евро на агенти през 2017 г."}
{"url": "https://www.dnevnik.bg/photos/2018/04/17/3164289_snimka_na_denia_vartan_sreshta_borisov/", "text": "Световноизвестната френска певица от български произход Силви Вартан се срещна с премиера Бойко Борисов. Поводът за посещението й в България са два концерта - част от прощалното й турне \"Завинаги Силви\". На 19 април й предстои концерт в София, а два дни по-късно е събитието във Варна. Шоуто ще продължи над два часа и ще включва любимите и познати песни от творчеството на Вартан. Част от концертната програма ще бъде посветена на първата любов на Вартан – великия Джони Холидей, който  .", "date": "2018.04.17", "title": "Снимка на деня: Вартан среща Борисов"}
{"url": "https://www.dnevnik.bg/biznes/2018/04/17/3164304_ot_esenta_mejdu_sofiia_i_istanbul_shte_se_leti_s_10/", "text": "От есента между София и Истанбул ще се лети за 40 мин., а не за 50, както сега. Причината е, че за 29 октомври е насрочено откриването на новото летище на Истанбул, което ще е по-близо до българската граница. Това съобщи пред български журналисти директорът за България на Турските авиолинии (Turkish Airlines) Мехмед Гюркайнак. По думите му новият аеропорт ще е най-големият в света, ще е основен хъб не само за Turkish Airlines, но и за други авиокомпании, а от това ще може да се възползва и България заради очаквания по-голям трафик над страната. Гюркайнак заяви, че турската авиокомпанията се е заела да популяризира България като туристическа дестинация. Благодарение на турове за журналисти и туроператори Банско вече е търсена дестинация от турските туристи за зимен туризъм, а плановете са да се създаде популярност и за Велинград като спа курорт и на Бургас като отправна точка за морски почивки. Освен на турския пазар авиопревозвачът популяризира България и в Япония, Китай, Корея, Алжир и Йордания като организира опознавателни посещения и на бизнес делегации от тези страни, каза Гюркайнак. Авиокомпанията е създадена през 1933 г., а днес разполага с 329 самолета и лети по 302 дестинации. В България работи от 1984 г. В момента от София извършва 18 полета седмично, а от Варна - 11.", "date": "2018.04.17", "title": "От есента между София и Истанбул ще се лети с 10 мин. по-малко"}
{"url": "https://www.dnevnik.bg/biznes/2018/04/17/3164317_trudovata_inspekciia_proveriava_shivashko_predpriiatie/", "text": "Инспекцията по труда проверява от 13 април шивашкото предприятие в Раковски, чиито шивачки протестират за забавени заплати. Проверката е започнала ден след като в агенцията е постъпил сигнал. Работодателят е трябвало да плати заплатите за март до 15 април, но не го е направил. Връчена е призовка на представител на работодателя да предостави до днес в Инспекцията по труда документи, свързани с изплащането на трудовите възнаграждения. Това не е направено, а отговорният за това служител обяснил, че е болен.", "date": "2018.04.17", "title": "Трудовата инспекция проверява шивашко предприятие в Раковски за забавени заплати"}
{"url": "https://www.dnevnik.bg/bulgaria/2018/04/17/3164309_kmetut_na_mladost_mariia_ivancheva_e_arestuvana/", "text": "Кметът на община \"Младост\" Десислава Иванчева беше арестувана днес по обед пред Спортната палата в София, където бе държана близо 5 часа, окована в белезници. По-късно репортер на \"Дневник\" видя как на мястото разследващите броят банкноти по време на действия, започнали без присъствието на адвокат. Пет часа по-късно, в 18:30 часа, тя беше отведена в Спортната палата.  Един от първите, които съобщиха за акцията беше бившият депутат от ГЕРБ Антон Тодоров, който обяви в социалните мрежи, че Десислава Иванчева е заловена с подкуп. По-късно повечето медии цитираха еднотипна неофициална информация, че Иванчева е задържана с подкуп от 70 хил. евро, който бил първа вноска за издаване на строително разрешение. Потвърждение на информацията няма от нито един официален източник. Адвокат на Иванчева е бил допуснат четири часа след ареста й. \"Няма да коментирам такива твърдения, които идват от медиите. Ако бъде повдигнато обвинение, тогава ще разберем за какво става дума. В момента може да е всичко\", коментира той пред БНТ. По информация на агенция \"Фокус\" се е отзовал адвокат Върбан Върбанов, но е бил на мястото около 2 часа след ареста. Движението по най-близката до тротоара лента на бул. \"Васил Левски\" в посока паметника на патриарх Евтимий беше спряно за няколко часа, което предизвика задръстване. На платното стоеше и колата, с която е пътувала Иванчева, а полицията претърсваше автомобила. Към 19 часа \"паяк\" вдигна колата, след като беше запечатана. Преминаването по съседната ул. \"Гурко\" също беше затруднено. Светофарите на кръстовището бяха спрени и движението се управляваше от регулировчик, видя репортер на \"Дневник\". Тротоарът пред Спортната палата беше блокиран, имаше много полицаи и мъже с черни дрехи и качулки. На гърбовете на част от тях имаше надпис \"Комисия за противодействие на корупцията\". Към 19 часа полицаите премахнаха заградителните ленти и хората вече могат да преминават по тротоара на Спортната палата и подлеза до нея. На място бяха шефът на специализираната прокуратура Иван Гешев и служителят на Комисията за противодействие на корупцията и отнемане на незаконнопридобито имущество (КПКОНПИ) Антон Славчев, които отказаха всякакви коментари. Специализираната прокуратура провежда с комисията съвместно   в община \"Младост\", съобщи говорителят на главния прокурор Румяна Арнаудова, цитирана от агенция \"Фокус\". Тя отказа повече подробности и обяви, че те ще бъдат съобщени в сряда. Десислава Иванчева е  бавела документи на инвеститори в квартала , каза пред \"Дневник\" председателят на общинския съвет Елен Герджиков. Униформени и в община \"Младост\" Докато течеше акцията в центъра на столицата, шефът на отдел \"Връзки с обществеността\" на община \"Младост\" Петър Кърджилов обяви във \"Фейсбук\", че около 14 ч. в сградата на администрацията са влезли представители на антикорупционната комисия и прокуратурата. По-късно в интервю за \"Канал 3\" Кърджилов уточни, че на служителите било съобщено да не напускат сградата до 17 ч. Кърджилов свърза акцията с насрочената за утре пресконференция на Иванчева и членовете на сдружение \"Зелен \"Младост\" срещу последните промени в закона за устройство на София. Според анонса на нея участниците ще обяснят защо новоприетите текстове не защитават зелените площи от застрояване. Иванчева вече обяви, че е  поискала от президента Румен Радев да наложи вето  на поправките. Коя е Десислава Иванчева Тя беше избрана начело на столичния район \"Младост\" в края на 2016 г. след като година по-рано беше в центъра на  протестите срещу застрояването  на района, довели до оставката на предишния кмет Цвета Авджиева. Иванчева, която до този момент държеше частен фризьорски салон, се яви като независим претендент, издигнат от инициативния комитет \"За зелен \"Младост\" и беше лична кандидатура на бившия депутат от БСП Георги Кадиев. Година по-късно комитетът  се разграничи от нея  с мотива, че не е свършила нищо на поста, а \"вместо да се учи, се е фокусирала в лов на вещици и търсене на вътрешни врагове\". Районният кмет влезе в няколко зрелищни сблъсъка с представители на строителни компании, които изграждат обекти в \"Младост\". Последният беше с охраната на изграждащия се комплекс \"Гранд каньон\", където Иванчева се беше отзовала през нощта  по сигнал, че се извършват  строителни дейности  в забранени за шум часове .", "date": "2018.04.17", "title": "Кметът на \"Младост\" Десислава Иванчева беше арестувана показно в центъра на София (обновена в 19 ч.)"}
{"url": "https://www.dnevnik.bg/evropa/2018/04/17/3164323_haga_zabrani_upotrebata_na_kanabis_v_centura/", "text": "Хага стана първият холандски град, който забрани употребата на канабис в централната си част, предаде \"Франс прес\", цитирана от БТА. Забраната е наложена след множество оплаквания от страна на жители и туристи от силната миризма и шума, вдиган от любителите на наркотика. От хагската община обявиха, че се забранява консумацията на леки наркотици в 13 места на града. Мярката обхваща центъра на града, района около гарата и търговските улици. Целта е да се противодейства на неудобствата, създавани от публичната употреба на канабиса, и да се обезкуражат противообществените прояви. До края на април нарушителите ще бъдат само предупреждавани, а след това ще им се налагат глоби, чийто размер ще се определя от прокуратурата. Във връзка със забраната се провежда и широка информационна кампания в града, така че всеки да знае къде не бива да се употребява канабис. Държавният съвет, най-висшата административна инстанция в страната, междувременно позволи на община Амстердам да намали работното време на \"кафенетата\" в близост до училища, където се продава канабис. Холандия легализира през 1976 г. притежаването на канабис, неговата употреба и препродажба в количество до пет грама. Въпреки това отглеждането му и продажбата в големи количества са забранени от закона.", "date": "2018.04.17", "title": "Хага забрани употребата на канабис в центъра"}
{"url": "https://www.dnevnik.bg/zelen/resursi/2018/04/17/3164325_pochti_polovinata_hora_v_bulgariia_polzvat_voda_v/", "text": "За почти половината от водните тела в България (или 46%) са постигнати целите да са в добро екологично състояние. Целта е до три години ( до 2021 г.) процентът на повърхностните води в добро състояние да стигне до между 72% - 92% чрез плановете за управление на речните басейни. Едва за 63% от населението има осигурена канализация за отпадните води. Иначе за 99.3% от българите е осигурено водоснабдяване. Пречиствателни станции трябва да бъдат поставени на 87% от населението. Данните за 2016 г. съобщи заместник-министърът в Министерство на околна среда и водите Николай Кънчев в приветствието си в началото на първия семинар от конкурса \"Екообщина\" на тема \"Устойчиво управление на водите\", на който представители на френската местна власт споделят добри практики на френската агенция по водите и на метрополията в Лион. На семинара присъстваха над 40 представители на местната власт, експерти и партньори на инициативата.  Френският посланик в България Ерик Льобедел посочи, че България е на последно място в управлението на водите. \"Екообщина\" стимулира сътрудничеството между частни и държавния сектор в тази сфера. При представянето на националния контекст Светла Иванова, експерт, който отговаря за ос \"Води\" в оперативна програма \"Околна среда\", припомни, че най-големият приоритет на програмата са именно водите и изграждането на ВиК системи, както и изграждане на мрежи за мониторинг. Основният финансов ресурс за предишния и сегашния период – почти 50% от този на програмата, е заделен отново за водите. За настоящия период става дума за 2.3 млрд. лв. Иванова подчерта, че България черпи много опит и практики именно от Франция и френски партньори. По думите й страната е успяла до момента да изгради доста пречиствателни станции. През 2019 г. предстои да започне процедура по мониторинг на химичния състав на водите. Гост-лектори на семинара бяха френските експерти Жан-Пол Колен, заместник-председател по водоснабдяването и канализацията на метрополия Лион и Арно Курткюис, началник на служба \"Планиране и програми\" в Агенцията по водите Артоа-Пикардия.  Като представител на метрополия Лион, Жан-Пол Колен разясни механизма, по който местната власт е избрала да управлява ВиК системата си – обществено управление на процеса за пречистване на отпадъчните води и партньорство с частна компания за управлението на водоснабдяването с питейна вода - чрез осемгодишна концесия. Той коментира, че всяка община трябва да избере най-подходящия за нея модел, съобразно нуждите на населението, както и възможностите и умението на администрацията да се справя с управлението на тази услуга.  Арно Курткюис представи ролята на регионалната Агенция по водите Артоа-Пикардия, обслужваща население от 4.8 млн. жители. Той наблегна на важността на обединяването на усилията на общините, което във Франция е довело до много добри резултати и устойчивост на управлението на водите. Като успешен пример за сътрудничество на местните власти Курткюис цитира споделеното финансиране на пречиствателни станции, които ще бъдат използвани от всички.", "date": "2018.04.17", "title": "Почти половината водоизточници в България са в добро екологично състояние"}
{"url": "https://www.dnevnik.bg/biznes/potrebiteli/2018/04/17/3164330_formulata_za_smetkite_za_parno_e_otmenena_na_purva/", "text": "Тричленен състав на Върховния административен съд (ВАС) отмени формулата за дялово разпределение на топлинна енергия в сгради – етажна собственост, съобщиха от съда. Съдебният състав се е произнесъл по жалбите на петима граждани и е осъдил министъра на енергетиката да плати 870 лв. съдебни разноски. Съдът е приел, че методиката за дялово разпределение на топлинната енергия, която се прилага от април 2007 г., е приета в нарушение, а част от параметрите в нея са неясни. Освен това с прилагането й не се постига целта на Закона на енергетиката на потребителите да се фактурира консумираната топлинна енергия въз основа на действителното им потребление. Така практиката в България влиза в противоречие с европейска директива, която задължава държавите – членки да въведат прозрачни правила за разпределение на разходите за потребление на топлинна енергия или топла вода в сгради. Целта е да се осигури прозрачност и точност при отчитането на индивидуалното потребление, което да даде възможност на потребителите да регулират потреблението си на енергия. Решението може да се обжалва пред 5-членен съдебен състав в 14-дневен срок от съобщението до страните. Пред журналисти в Народното събрание енергийният министър Теменужка Петкова каза, че работна група в министерството подготвя промени в нормативната уредба. \"Надявам се с общи усилия да успеем да постигнем промени в Закона за eнергетиката в частта за топлоснабдяване, които да бъдат изцяло съобразени с европейските изисквания и в интерес на българските потребители\", увери министърът.", "date": "2018.04.17", "title": "Формулата за сметките за парно е отменена на първа инстанция като несправедлива"}
{"url": "https://www.dnevnik.bg/politika/2018/04/17/3164336_ostavkata_na_predsedatelia_na_sds_bojidar_lukarski/", "text": "Оставката на председателя на СДС Божидар Лукарски ще бъде гласувана на 12 май в Пловдив, където ще се проведе следващото заседание на Националния съвет (НС) на партията. Това решение беше взето на заседанието на формата днес. Заседанието беше съпровождано от схватки и викове \"Оставка\" - подробностите вижте  тук . То се проведе въпреки опитите на Лукарски и секретаря в оставка Филип Кирев  да не допуснат на него представители на шест организации , които не били платили членския си внос. За целта дори беше наета охранителна фирма. Лукарски обяви един час почивка, след което заяви, че разпуска събранието. Заместникът му Емил Кабаиванов все пак проведе събранието след поименна проверка. От 103-ма с право на глас в залата се оказаха 57 и заседанието продължи. Преди това бе гласувано до него да бъдат допуснати делегати от шестте области.  Съветът в Пловдив трябва да гласува прекратяване на правомощията на Лукарски, да избере временен председател и да насрочи национална конференция за избор на нов лидер. Гласувана е и оставката на секретаря на СДС Филип Кирев, който си я подаде след изборите, Спираме провеждането на отчетно-изборни събрания и служебно назначаване на ръководства, каза Емил Кабаиванов. Това се прави за да няма подмяна на ръководителите на клубовете на СДС, така се оказало, че председателят на сливенската организация е отстранен без да знае. Димо Стоянов, който е председател на организацията в Хасково, каза , че според устава на НС председателят няма правомощия да прекратява заседания на НС. \"Не той свиква, не той разпуска\", каза Стоянов. Кабаиванов каза, че в НС е внесена подписка с много повече подписи от изискваните по устава за прекратяване на правомощията на председателя. Според устава НС може да свика заседание на НС, ако председателят откаже да го направи. По време на заседанието имаше и размяна на удари. Видео от събитията можете да гледате  тук .", "date": "2018.04.17", "title": "Оставката на председателя на СДС Божидар Лукарски ще бъде гласувана на 12 май"}
{"url": "https://www.dnevnik.bg/bulgaria/2018/04/17/3164351_obvinenite_za_ubiistvo_vuv_varnenski_mol_prez_2015_g/", "text": "За втори път Варненският Окръжен съд призна за виновни тримата охранители на мол в града, причинили смъртта на мъж след побой през 2015 г. По време на днешното му заседание с 11 години и четири месеца лишаване от свобода беше наказан Ангел Н., а с по 10 години - Красимир Д. и Цветан М. Наказанията бяха намалени спрямо първоначално наложените, след като държавното обвинение и защитата на подсъдимите се съгласиха да бъде приложена процедурата за съкратено съдебно производство. В този случай съгласно изложените предписания на закона съдът е длъжен задължително да намали наказанията, които е наложил, с една трета. Според разширения петчленен съдебен състав убийството е извършено по особено мъчителен начин, Тримата мъже ще изтърпят наказанията при първоначален строг режим, като времето, в което са били задържани под стража, ще бъде приспаднато общия срок на лишаване от свобода. Съдът оправда Ангел Н., Красимир Д. и Цветан М. по обвинението, че са извършили деянието в качеството им на длъжностни лица. Делото за убийството на Нягол П. в \"Гранд мол\", извършено преди 3 години, се гледа от нов съдебен състав на Варненския окръжен съд, след като бе върнато за ново разглеждане в края на януари тази година. В днешното съдебно заседание държавното обвинение настояваше за присъди, близки до максималния размер за този вид престъпление – 19 г. за Ангел, 18 г. за Красимир. и 17 г. за Цветан. Защитата на подсъдимите и посочи, че тримата мъже да изпълнявали заповедите на прекия си началник, който е свидетел по делото. На 14 март 2015 г. подсъдимите по делото Ангел Н. (28 г. от Кърджали) и Красимир Д. (26 г. от Ямбол) от охранителната фирма \"Джи Ем секюрити\" били уведомени по телефон от началник-смяната, че в района, който управляват, има лице с вид на клошар, което просело пари. Било им разпоредено да го изведат от сградата. Охранителите отвели Нягол на първото подземно ниво в мола, пред залата за видеонаблюдение, и му задали въпроси, свързани с причината за посещението в сградата и състоянието, в което се намирал. Питали го и дали е употребил алкохол. Двамата подсъдими започнали да стават агресивни, да бутат и да дърпат мъжа, с цел да го откажат от бъдещи посещения в мола. Започнали да отправят обидни думи към него и да му се подиграват. Имало негласно правило сред охранителите лица с недобър външен вид или във видимо нетрезво състояние да бъдат \"респектирани\" , след това да бъдат извеждани извън сградата. Според обвинението именно пред залата за видеонаблюдение През това време охранителят Ангел снимал с мобилния си телефон някои от издевателствата. При всеки опит на жертвата да избяга от охранителите побоят над него с ритници и юмруци по тялото продължавал. След побоя записите на охранителните камери са регистрирали пострадалият да се движи олюлявайки се из търговския център, видимо дезориентиран. Минути след това жена, работеща в един от магазините, подала сигнал за човек, паднал пред един от търговските обекти. Пристигналият медицински екип само констатирал смъртта на Нягол. Тройната съдебномедицинска експертиза, назначена по време на разследването, е отчела над 57 удара по тялото на убития.", "date": "2018.04.17", "title": "Обвинените за убийство във варненски мол през 2015 г. получиха по-леки наказания"}
{"url": "https://www.dnevnik.bg/sviat/2018/04/17/3164339_sreshtu_siriia_dnes_niamashe_raketno_napadenie_a/", "text": "Фалшива тревога е задействала сирийската противовъздушна отбрана (ПВО), която е изстреляла ракети за прехващане на насочени  към две военновъздушни бази  ракети с неизвестен произход. Нова въздушна атака срещу Сирия обаче не е имало, съобщи \"Ройтерс\", цитирайки \"командир от регионалния военен съюз, който подкрепя сирийското правителство\". По-късно агенцията потвърди информацията, като се позова на сирийската държавна телевизия. Сирийската медия каза през изминалата нощ, че ПВО на страната е свалила ракети, изстреляни по базата Шайрат недалече от град Хомс, а медиен канал на ливанската групировка \"Хизбула\" добави, че ракети са били насочени и срещу ВВС базата Думаир на 50 км северно от столицата Дамаск. Според командира, цитиран от Ройтерс и пожелал анонимност, сирийската ПВО се е задействала погрешно заради \"съвместна електронна атака\" на Израел и САЩ срещу сирийската радарна система. Проблемът бил разрешен с помощта на руски военни експерти, каза той.", "date": "2018.04.17", "title": "Срещу Сирия днес нямаше ракетно нападение, а кибератака на Израел и САЩ, обявиха сили на Асад"}
{"url": "https://www.dnevnik.bg/bulgaria/2018/04/17/3164333_do_mesec_sudut_triabva_da_reshi_spora_mejdu_elena/", "text": "До месец съдът трябва да реши спорът между депутата от БСП Елена Йончева, премиера Бойко Борисов и партията, която той оглавява - ГЕРБ. Йончева обяви, че ще съди Борисов, по време на предизборната кампания, веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако  стане известно в съда, че е излъгал, да напусне политиката.  Искът ѝ е по чл. 45 и 49 от ЗЗД и е за 20 хиляди лева. Той е заведен и срещу ГЕРБ, защото това е партията, възложила на Борисов да оповестява нейните позиции. Това е отговорността на възложителя за действията на изпълнителя, обясни пред \"Дневник\"  преди време адвокатът на Йончева Георги Атанасов. Днес в съдебната зала бяха гледани два записа от националната телевизия БНТ от предизборна обиколка на ГЕРБ във Варна и Бургас. Беше разпитано и вещото лице - Даниела Събева, която направи експертиза на видеозаписите и профила на премиера Бойко Борисов във \"Фейсбук\". От думите ѝ се разбра, че видеофайловете са били обработвани и монтирани. Борисов имал над 10 профила в социалната мрежа, но никога не може да се каже със сигурност кой стои зад конкретен профил. От думите на Събева се разбра още, че едното видео - което е било качено на сайта \"Епицентър\" и профила на Борисов във \"Фейсбук\", вече не може да бъде намерено. Атанасов поиска от съда да бъде уважен искът му и съдът да присъди и съдебните разноски в полза на Йончева. Защитата на Борисов и партията му - Димитър Марковски и Божидар Терзийски, поискаха отхвърляне на иска, тъй като твърденията в молбата на Йончева не били доказани, свидетелите не обяснили как тя е пострадала от думите на министър-председателя, а нотариусът, който е удостоверил достоверността на видеозаписа, който не може да бъде намерен в интернет пространството, няма такова правомощие. На финал съдия Иво Вътев поиска от адвокатите до две седмици да предоставят писмените си защити на съда, който по закон трябва да се произнесе до месец по спора. Срокът обаче е инструктивен. На последните заседания стана известно, че  премиерът Бойко Борисов  нямал достъп до фейсбук профила си и не пише лично в социалната мрежа. Освен това бяха разпитани свидетели, сред които и Иван Гарелов, Къдринка Къдринова, д-р Емил Райнов и Виза Недялкова. По техни показания Йончева е професионалист в работата си като журналист, не е получавала крупни суми за своите филми и че е изпитала \"омерзение и отчаяние\" и се е \"затворила в себе си\" заради изказването на премиера.", "date": "2018.04.17", "title": "До месец съдът трябва да реши спора между Елена Йончева, Бойко Борисов и ГЕРБ"}
{"url": "https://www.dnevnik.bg/sviat/2018/04/17/3164360_nju_iork_taims_i_nju_iorkur_grabnaha_pulicur_zaradi/", "text": "Сексуалното насилие, проблемите с дрогата, руската намеса в американските избори за президент, насилието във Филипините и Мианма - това са темите, за работата по които бяха раздадени тазгодишните награди \"Пулицър\" - най-авторитетното отличие в областта на медиите. Кой взе \"Пулицър\" за изкуства  четете тук . \"Ню Йорк таймс\" и \"Ню Йоркър\" получиха наградата за  журналистика в обществена полза . Мотивите на журито бяха следните: \"За  експлозивна и влиятелна журналистика , която разкри властимащи и  богати сексуални насилници , включително обвинения срещу един от  най-силните холивудски продуценти , които го накараха да отговаря за отдавна потъпквани обвинения в принуда, бруталност и сплашване на жертвите, отприщвайки световна разплата за сексуалното насилие срещу жени.\" Наградата за отразяване на извънредни новини взе в. The Press-Democrat – за отразяването на  пожарите в Калифорния. В областта на разследващата журналистика \"Вашингтон пост\" за разкритията за сексуално насилие срещу девойки, извършено от кандидата за сенатор  Рой Мур , което  промени хода  на  изборите в Алабама . За обяснителна журналистика наградени бяха екипите на The Arizona Republic и USA Today - за обяснението чрез текстове, видео, подкасти и виртуална реалност какви са трудностите и последствията от  обещанието  на  президента Доналд Тръмп  да построи  стена  по  границата с Мексико. Екипът на the Cincinnati Enquirer спечели отличието за местна журналистика за отразяването на  хероиновата епидемия . Вестникът е изпратил 60 репортери, фотографи и видеооператори да прекарат седмица в засегнатите от нея общности. За това време 18 души са починали, 180 са приели свръхдоза и 15 деца са родени с увреждания от дрогата. Наградата за национална журналистика взеха \" Ню Йорк таймс \" и \" Вашингтон пост \" за  отразяването  на руската намеса в изборите през 2016 г. и връзката ѝ с кампанията за президент. \"Ройтерс\" получи приза за международна журналистика за текстовете си за  бруталните убийства  във Филипините, отприщени от \" войната срещу дрогата \" на президента Родриго Дутерте. В категорията \"Фийчър\" отличен бе GQ за портрета на убиеца  Дилън Руф , който застреля  деветима души в църква в Чарлстън . За коментар бе отличен Джон Арчибалд от Alabama Media Group за \"поетични и смели коментари, започващи от Алабама, но с национално значение\". За критика – Джери Солц от New York Magazine за мненията му за визуалните изкуства. Ани Доминик от The Des Moines Register спечели наградата за редакционни статии, посветени на приватизацията на програмата за медицински застраховки Medicaid. Джейк Халпърн и Майкъл Слоун бяха отличените карикатуристи. Фотографите За заснемане на извънредни новини награден бе Райън Кели от The Daily Progress, който засне  протестите  в  Шарлотсвил ,  Вирджиния , когато кола връхлетя  протестиращи  срещу крайнодясна демонстрация. Екипът на \"Ройтерс\" спечели наградата за поредицата фотографии на бежанците от етноса \" рохинджа \" от Мианма.", "date": "2018.04.17", "title": "\"Ню Йорк таймс\" и \"Ню Йоркър\" взеха \"Пулицър\" заради скандала с Уайнстийн"}
{"url": "https://www.dnevnik.bg/sviat/2018/04/17/3164475_albaniia_triabva_da_zapochne_pregovori_s_es_vupreki/", "text": "Девет години след като Албания подаде молба за членство в Европейския съюз, Европейската комисия препоръчва на съвета тя да започне преговори. \"Силната поляризация... в политическия елит\", \"бойкотът на опозицията\" в началото на 2018 г. и нуждат от реформи обаче създават предизвикателства, показва оценката на комисията,  публикувана днес . Заедно с Македония  Албания е другата страна, която получава подобна препоръка в оценките, представени този следобед. В няколко сфери се отчита известен напредък, но комисията призовава за \"усилия\", включително в инкорпорирането на общото европейско законодателство и в изграждането на транспортни и енергийни връзки и работата с организациите на гражданското общество (в други, като съпричастността към общата европейска политика и политиката за сигурност, се отчита \"пълен\" синхрон). Какво да се промени Комисията отчита известно ниво на подготовка в публичната администрация, но е нужно тя да бъде \"деполитизирана\". Брюксел приветства работата на Тирана върху правосъдната реформа и промяната в начина на оценяване на съдии и прокурори, както и в реформата на антикорупционното законодателство и наказателния кодекс, а и увеличилият се брой на  , макар това рядко да се случва със служители на най-високо ниво. Комисията призовава Албания да обърне внимание на борбата с организираната престъпност - постигнат е напредък в  , но са нужни \"оперативни резултати\" в дейността на престъпни групи, които го произвеждат и търгуват с него. Нужно е да бъдат неутрализирани организираните престъпни групи, действащи в страната, сред чиито членове случаите на осъдителни присъди са \"много малко\" и слабо са се увеличили. \"Нужни са усилия за справяне с прането на пари, престъпното имущество и неоснователното обогатяване.\" Необходимо е също така Албания да укрепи спазването на   и свободата на изразяване - например да се повиши прозрачността на държавната реклама в медиите, да се подобрят \"слабите\" в момента институционални механизми, които защитават правата на децата и създават превенция за  . Приветствано е по-успешното регионално сътрудничество със съседите, включително с Гърция. Същевременно буди притеснение, че \"броят на   за убежище, подадени от албански граждани до държави членки на ЕС и страни от Шенген, остава висок\". Комисията посочва известен успех в икономическите реформи, но е необходимо Албания да подобри бизнес средата и да  , да облекчи регулациите на бизнеса и да подобри върховенството на закона, чиито недостатъци все още \"пречат на бизнеса и спират инвестициите\". Нужни са и повишаване на  , подобряване на качеството на образованието на всички нива и адаптирането му към нуждите на трудовия пазар и създаване на по-голям капацитет за   дейност и  , посочва докладът.", "date": "2018.04.17", "title": "Албания трябва да започне преговори с ЕС въпреки поляризацията и нуждата от реформи, каза Брюксел"}
{"url": "https://www.dnevnik.bg/sviat/2018/04/17/3164499_veshtestvoto_s_koeto_e_bil_otroven_skripal_e_bilo_v/", "text": "Нервнопаралитичното вещество, използвано за отравянето на бившия руски шпионин  Сергей Скрипал  и дъщеря  му Юлия , е било доставено в течна форма и ще бъдат необходими месеци, докато се премахнат всички следи от него, заявиха британските власти, цитирани от агенция \"Асошиейтед прес\". Според британското министерство на околната среда девет места се нуждаят от \"почистване от специалисти\", включително ресторант, посетен от  Сергей и Юлия Скрипал  на 4 март - деня, когато двамата били открити в безсъзнание на пейка в парк. Министерството каза, че 190 специално обучени войници помагат на служители по околна среда, здравеопазване и отбрана за почистването в английския град Солсбъри. Според британските власти Сергей и Юлия Скрипал са били отровени с произведено в Русия бойно нервнопаралитично вещество на име \"Новичок\", сложено на дръжка на врата на дома на Сергей Скрипал. Юлия Скрипал е изписана от окръжната болница в Солсбъри. Баща ѝ все още е там.", "date": "2018.04.17", "title": "Веществото, с което е бил отровен Скрипал, е било в течна форма"}
{"url": "https://www.dnevnik.bg/bulgaria/2018/04/17/3164504_ivancheva_bavela_dokumenti_na_investitori_v_mladost/", "text": "В Столичния общински съвет са постъпвали сигнали от инвеститори за забавени преписки в община \"Младост\", каза пред \"Дневник\" председателят на общинския съвет Елен Герджиков. По повод на тях той е канил кмета на квартала Десислава Иванчева на изслушвания в комисията по градоустройство. На тези заседания по думите на Герджиков съветниците са \"обяснявали\" на Иванчева и нейни представители от общината, че \"когато не се спазват законовите срокове, хората, които очакват съответната услуга от администрацията, си мислят, че трябва да направят нещо друго\".  Бавенето или блокирането на процедурите Иванчева обяснявала с желанието си да не допуска застрояване на квартала, обясни Герджиков. Тя  беше арестувана  днес по обед пред Спортната палата в София. Герджиков каза, че към момента в Столичната община нямат информация за ареста, сигнали или доказателства за случаи на корупция в районната община. Председателят на общинския съвет забелязал, че представители на политическите сили в общината, които доскоро са подкрепяли Иванчева, сега \"бързат да се разграничат от нея\", като поясни, че има предвид съветниците от партията \"Нормална държава\" на Георги Кадиев, Българската социалистическа партия (БСП) и \"някои съветници от ДСБ\". Самият Кадиев днес в писмо до медиите отново припомни, че се разграничи от Иванчева през лятото. В текста Кадиев казва, че една от причините за това са появили се \"опасения за недобросъвестно изпълняване на служебните задължения\" от страна на Иванчева. Бившият депутат обвинява Десислава Иванчева, че е \"избрала парите и опошлила всичко\", без да посочва примери или факти в подкрепа на твърдението си.", "date": "2018.04.17", "title": "Кметът на \"Младост\" бавела документи на инвеститори в квартала"}
{"url": "https://www.dnevnik.bg/politika/2018/04/17/3164497_inerkom_obiavi_che_ne_e_uchastvala_v_predlojenieto_na/", "text": "На последното заседание на временната парламентарна комисия за сделката за ЧЕЗ депутатите отново задаваха въпроси на представители на бъдещия купувач \"Инерком България\". От отговорите им се разбра, че сделката все още не е одобрена от Комисията за защита на конкуренцията (КЗК), че финансирането на покупката е фирмена тайна и че българската компания няма общо с исканото от ЧЕЗ увеличение на цените на електроенергията. От \"Инерком България\" обявиха, че не очакват голяма възвращаемост от сделката, а по-скоро нормална. Председателят на временната комисия за ЧЕЗ Жельо Бойчев обяви, че има информация от ЧЕЗ, че е предлагано на българската държава да изкупи българските активи, но тя не е проявявала желание. На едно от заседанията на комисията финансовият министър Владислав Горанов обяви, че държавата няма да участва в сделката. Утре комисията ще поиска от парламента да продължи работа до 10 май.", "date": "2018.04.17", "title": "\"Инерком\" обяви, че не е участвала в предложението на ЧЕЗ за по-високи цени на тока"}
{"url": "https://www.dnevnik.bg/sport/2018/04/17/3164505_grigor_dimitrov_preodolia_koshmaren_start_i_zapochna_s/", "text": "Григор Димитров изигра кошмарен първи сет в първия си индивидуален мач на червени кортове за 2018 г., но успя да намери верния ритъм и да отстрани френския специалист на двойки Пиер-Юг Ербер. Българският тенисист постигна трудна победа с 3:6, 6:2, 6:4 за 1.49 ч. и се класира за третия кръг в турнира от сериите \"Мастърс\" в Монте Карло. Там негов съперник ще бъде германецът Филип Колшрайбер или испанецът Алберт Рамос. Димитров, който почиваше в първия кръг като поставен под №5, влезе изключително колебливо в първия си мач с Ербер. Българинът сервираше неуверено и допускаше огромен брой грешки от най-силния си удар - форхенда. Ербер, който заема 82-ото място в света и премина през квалификациите в Монте Карло, очаквано заложи изцяло на тактиката сервис-мрежа. Началният удар на французина работеше добре, а Димитров допълнително го улесни с лоши ретури и още по-лоши минаващи удари. В първия сет българинът нямаше нито една възможност за пробив и спечели едва четири от 20-те точки, които бяха разиграни при сервис на Ербер. Французинът получи два шанса в подаванията на световния №5 - една в третия и деветия гейм, и оползотвори и двата благодарение на непредизвикани грешки на съперника. В началото на втория сет Димитров показа по-голямо търпение и значително намали излишните рискове в ударите от дъното на корта. Това доведе до спад в броя на непредизвиканите грешки и до стабилизиране на форхенда. Ударите на българина от по-силната му страна ставаха все по-сигурни и по-дълбоки и това извади Ербер от ритъма, в който беше влязъл. Французинът започна да вкарва по-малко първи сервиси, а излизанията му на мрежата вече не носеха същия успех. При 1:1 Димитров стигна до първата си точка за пробив в мача. Българинът не се възползва, а след това пропусна още една. В петия гейм обаче той отново притисна съперника, поведе с 40:15 и проби от първия път след успешна размяна на бекхенди - 3:2. Пробивът върна самочувствието на шампиона от финалите на АТП, който не даде нито един гейм на съперника до края на сета. Димитров започна по-уверено и третата част. Той стигна до шанс за пробив в петия гейм, пропусна го, но след това се добра до втори и този път успях - 3:2. Българинът се поддаде на нервите и на практика подари бърз рибрейк на Ербер. Още в следващия гейм обаче световният №5 си върна предимството и този път не го изпусна.", "date": "2018.04.17", "title": "Григор Димитров преодоля кошмарен старт и започна с победа в Монте Карло"}
{"url": "https://www.dnevnik.bg/video/2018/04/17/3164516_video_drugite_novini/", "text": "\"Ню Йорк таймс\" и \"Вашингтон пост\" с \"Пулицър\" Кендрик Ламар - първият Пулицър рапър Спилбърг рекордьор с \"Играч първи, приготви се\" и още 16 филма", "date": "2018.04.17", "title": "Видео: Другите новини"}
{"url": "https://www.dnevnik.bg/evropa/2018/04/17/3164326_viktor_orban_i_proletta_na_avtokratite/", "text": "Това е една благодатна пролет за автократите. Трима от тях, които са на власт в Китай, Египет и Русия, са извън онова, което наричаме \"демократичния Запад\". Но четвъртият - в Унгария, е на Запад, и то в Европейския съюз. Това, че Виктор Орбан,  новопреизбраният лидер в Будапеща , се вписва в тази компания, подчертава силата на тази авторитарна тенденция. Най-големият от тази група -  китайският лидер Си Цзинпин , беше провъзгласен с акламации от Общокитайското събрание на народните представители (парламента) за пожизнен президент в началото на март. Седмица по-късно Владимир Путин в Русия получи четвърти президентски мандат с още по-висок процент (в изборите), отколкото преди. Април току-що бе започнал, когато бе обявено, че Абдел Фатах  ас Сиси е бил преизбран  за президент на Египет с 97 на сто от подадените гласове. А в началото на миналата седмица премиерът  Орбан спечели третия си пореден мандат  за ръководство на Унгария с още по-съкрушителна победа над другите партии, отколкото досега. В Китай липсваше опозиция. Нямаше такава и в Египет, тъй като другият кандидат по всеобщо убеждение бе вписан в изборната бюлетина, за да създаде лъжлива представа за наличие на избор. В Русия имаше някаква опозиция - включително от подкрепян от комунистическата партия миниолигарх, и от една либерална млада тв звезда, която е дъщеря на бившия ментор на Путин. Но радикалният опонент - Алексей Навални, не бе допуснат за участие, макар да бе ясно, че не може да спечели, тъй като бе забранен достъпът му до контролираните от държавата медии и той бе слабо известен в по-голямата част от страната. Орбан за разлика от тях И от ляво, и от дясно имаше реални партии,  които също искаха да победят  и които вярваха, че могат поне значително да отслабят мощта му в парламента. Партията на Орбан \"Фидес\" обаче спечели мнозинство от две трети, което му е необходимо да продължи редовно да променя конституцията. Опозиционните партии не успяха да подрежат крилата на лидера, а няколко (партийни) лидери подадоха оставки, обезсърчени от невъзможността да се се изправят отново пред гранитната блокада на Орбан на пътя към политическа промяна. Ние можем да поставим 54-годишния Орбан под един знаменател с другите автократи по две причини. Първо, той подготви почвата за упражняване на власт с по-малко задръжки, отколкото в другите демокрации, като каза през 2014 г., че правителства, които не са \"нито западни, нито либерални, нито либерални демокрации, а може би не са и демокрации изобщо\", могат да бъдат най-успешни и най-конкурентни. Тази откровена апология на системи, които дават приоритет на успеха (както и да бъде дефиниран той) над правилата на демократичната игра, отваря перспективата за бъдещи правителства на \"Фидес\" да ограничават още повече тесните рамки на демократичния живот и на гражданското общество в Унгария в стремежа към по-силен икономически растеж. Второ, както писа унгарският политолог Андраш Биро-Над след изборите, победата на Орбан се дължи на три фактора: \"Систематичното подкопаване на демократичната система в Унгария, успеха на  антиимигрантската платформа на Орбан  и фрагментирането на опозицията\". Подкопаването включва главно чрез лишаването им от държавни реклами и чрез предаване на повечето телевизионни канали в ръцете на съюзници на държавата или правителството. След изборите  наблюдателите на ОССЕ  посочиха,че гласуването \"се характеризираше с повсеместно преплитане на ресурси на държавата и на управляващата партия, което подкопаваше възможността на кандидатите да се състезават при еднакви условия\". За фрагментирането на опозицията, особено отляво, си е виновна най-вече самата опозиция. Предишната й некомпетентност в управлението, причастността й към дълбоки посегателства срещу жизнения стандарт и към промени в изборното законодателство, дискриминиращи опозиционните партии, лишиха от почти всякакво влияние социалистите и малките либерални партии. Но непреклонната позиция на Орбан срещу влизането в страната на всякакви мигранти с малки изключения бе ключовият елемент за неговия успех. Издадена неотдавна биография от журналиста ветеран от унгарски произход Пол Лендвай показва, че Той е съосновател на \"Фидес\" като отворена и либерална партия и критикуваше управляващите тогава партии за прекомерен патриотизъм. Сега обаче той използва съпротивата си срещу натиска от ЕС да приеме имигранти в Унгария, за да сплоти народа около своята политика на неприемане на никакви мигранти, събуждайки дълбоко залегналото му чувство, че е жертва на поредица от бедствия и масивни загуби на територия, както и решимостта му да оцелее като уникален, макар и изолиран, народ. През годините унгарският лидер си избра за  враг номер едно Джордж Сорос  - родения в Унгария еврейско-американски милиардер, който финансира либерални, про-ЕС, проимиграционни неправителствени организации в Унгария и другаде. Както ЕС, така и Ватиканът сега са срещу Орбан, който с ентусиазъм прегърна калвинистичното християнство след атеистичната си младост, представяйки се за Докато унгарският премиер се самообявява за борец срещу мигрантите, особено тези от мюсюлмански страни, папа Франциск се самоопределя като техен защитник. В деня, в който Орбан празнуваше своята победа, папата публикува апостолическа проповед, призоваваща римокатолиците да проявяват особено милосърдие към \"мизерстващите и отритнатите\". Тя бе съпроводена с видеокадри, показващи бежанец мюсюлманин от Афганистан. От друга страна, Орбан има силна подкрепа от друг консервативен католик - бившия съветник на президента Тръмп - Стив Банън, който преди изборите каза за Орбан, че е \"най-значимият мъж на (европейската) сцена в този момент\". Тъй като Орбан доказа популярността си чрез избори и защото повечето от неговите сънародници унгарци виждат в негово лице щит срещу един враждебен свят, той сега наистина се вписва в образа, нарисуван му от Банън. Колкото повече гръмотевици мята Брюксел срещу него, толкова по-почитан е той у дома и подкрепян от крайната десница в чужбина. Колкото повече е обект на (мълчаливо) порицание от папата, толкова повече той задълбочава разрива в църквата между либерали и консерватори. От всички авторитарни лидери, радващи се на пролетната благодат, Орбан, който управлява далече най-малката от тези страни, засега е най-значим за демократичния Запад. Авторитаризмът на Си, Путин и Сиси е познат на хората на Запад и те го намират за свойствен на техните страни. А Орбан е радикалният автократ \"отвътре\". /БТА", "date": "2018.04.17", "title": "Виктор Орбан и пролетта на автократите"}
{"url": "https://www.dnevnik.bg/sviat/2018/04/17/3164521_vsichki_lichni_karti_v_es_da_sa_s_prustovi_otpechatuci/", "text": "Картите за самоличност на гражданите на страните от Европейския съюз ще трябва да съдържат и цифрови изображения на пръстовите отпечатъци на собственика. Това е предложението на Европейската комисия от вторник като мярка за борба с фалшифицираните документи, използвани от престъпници и екстремисти. \"Ройтерс\" коментира, че инициативата вероятно ще разбуни духовете в страни като Германия, където отношението към личните данни е особено чувствителна тема. Комисията иска да се прекрати издаването на документи за самоличност на хартиен носител, защото те се подправят значително по-лесно и могат да се използват за незаконно влизане в ЕС. Но предложението не задължава никоя държава да въвежда карти за самоличност, а само засяга онези от тях, които направят този избор. За тях инициативата е на личната карта да има две снимки - на лицето и на два пръстови отпечатъка. Ако предложението бъде одобрено, старите лични карти трябва да станат невалидни след 5 години. За картите, които не съдържат чип за електронно разчитане, срокът е още по-кратък - 2 години. Личните карти по новия стандарт ще са с 10-годишен срок на валидност. Еврокомисията смята, че в момента около 80 милиона европейци имат лични карти без биометрични данни и без чип. Всички страни от ЕС с изключение на Великобритания, Ирландия и Дания, издават такива карти. В Австрия и Швеция гражданите могат да изберат дали да им бъде издадена такава карта. От 2009г. в ЕС се изисква паспортите да съдържат биометрични данни, но мярката още не е въведена повсеместно. В някои страни като Германия може да се избере дали личната карта да съдържа пръстови отпечатъци. В Испания новите карти задължително включват тази информация. Предложението на Европейската комисия предстои да бъде подложено на дебат и гласуване от Европейския парламент.", "date": "2018.04.17", "title": "Всички лични карти в ЕС да са с пръстови отпечатъци, предлага Еврокомисията"}
{"url": "https://www.dnevnik.bg/sviat/2018/04/17/3164525_brjuksel_predlaga_ulesnen_dostup_do_danni_na_survuri_v/", "text": "Технологични компании като  \"Гугъл\", \"Майкрософт\" и \"Фейсбук\"  ще бъдат задължени да предават на европейските органи данни, дори когато те се намират на сървъри извън Европейския съюз – това гласи законодателно предложение, цитирано от агенция \"Ройтерс\". Новият закон ще позволи на европейските прокурори да изискват имейли, съобщения и снимки, съхранявани в други държави. В някои случаи компаниите ще са длъжни да изпълнят искането в рамките на шест часа. Според вицепредседателят на Европейската комисия  Франс Тимерманс  правните процедури за прехвърляне на такава информация между различни държави могат да се точат и с месеци. \"Не можем да позволим на престъпници и терористи да експлоатират модерни и елетронни технологии, за да крият дейността и да убягват на правосъдието\", каза той. Предложените мерки ще важат само за престъпления, наказуеми с над 3 години затвор. По отношение на киберпрестъпленията няма да има минимално изискване за дължината на наказанието.", "date": "2018.04.17", "title": "Брюксел предлага улеснен достъп до данни на сървъри в чужбина за прокурорите"}
{"url": "https://www.dnevnik.bg/bulgaria/2018/04/17/3164526_muj_napadna_socialni_rabotnici_v_ruse/", "text": "Мъж е нападнал две служителки на Отдела за закрила на детето в Русе, като има е нанесъл удари с юмруци. Срещу него е образувано досъдебно производство за хулиганство, съобщи БНР. Повод за агресивното поведение на 37-годишния мъж е станало поредното предаване на детето му на приемно семейство. От февруари миналата година момчето му е отнето, тъй като е било доказано, че той не полага нужните грижи и детето живее в крайно лоши битови условия. Яростта си излял върху две служителки на социалната служба, като им нанесъл побой по лицата. Една от тях е началникът на отдела Милена Неделчева. \"Мога да кажа, че това в отделите за закрила на детето е ежедневие. Вече станах и аз контингент на прокуратурата - да подавам жалби. Само преди месец имах заплаха за убийство от друг родител. Нямаме охрана, нямаме подкрепа, ние сме сами. Социалните работници напускат - само днес трима социални работника си подадоха молби за напускане\", коментира тя пред БНР. Срещу побойника има образувано досъдебно производство за хулиганство. ", "date": "2018.04.17", "title": "Мъж нападна социални работници в Русе"}
{"url": "https://www.dnevnik.bg/sviat/2018/04/17/3164528_bosna_i_cherna_gora_imat_oshte_mnogo_rabota_po_pravata/", "text": "Умерено готова с реформата на държавната администрация, съдебната система, донякъде подготвена за борба с корупцията, едва започнала борбата с организираната престъпност и отбелязала напредък по отношение на основните права – така изглежда Черна гора в доклада на Европейската комисия за постигнатото при изпълнението на политическите и икономически реформи по пътя към ЕС. По отношение на свободата на словото, страната не е постигнала прогрес в разглеждания период – нападения срещу журналисти не са били разследвани, има и политическа намеса в държавните медии и отговарящите за тях органи. Босна и Херцеговина е в ранен етап на реформата на държавната администрация и не е отбелязала напредък в изминалата година. Донякъде е подготвена по отношение на съдебната система и борбата с корупцията и организираната престъпност. Защитата на правата на човека трябва да бъде обаче сериозно подобрена, отбелязва Брюксел, като специфично посочва домашното насилие. Настоящата програма за разширяване обхваща партньорските страни от Западните Балкани и Турция. Със страните кандидатки бяха започнати преговори за присъединяване — Черна гора (2012 г.),  Сърбия  (2014 г.) и Турция (2005 г.). бившата югославска република  Македония  е страна кандидатка от 2005 г., а  Албания  получи статут на кандидатка през 2014 г. Босна и Херцеговина (през февруари 2016 г. беше подадена кандидатура за присъединяване към ЕС) и Косово (през април 2016 г. влезе в сила Споразумение за стабилизиране и асоцииране) са потенциални кандидатки.", "date": "2018.04.17", "title": "Босна и Черна гора имат още много работа по правата на човека, смята Брюксел"}
{"url": "https://www.dnevnik.bg/sport/2018/04/17/3164532_stamen_belchev_poiska_drugo_lice_o_cska_v_derbito_s/", "text": "Треньорът на ЦСКА Стамен Белчев призова за мобилизация и реакция от своя отбор, който да покаже по-добра игра в предстоящото дерби с \"Левски\". През миналата едмица червените загубиха от \"Лудогорец\" с 2:3 и \"Левски\" с 0:2, но Белчев е уверен, че отборът му има сили да отговори. \"Трябва да подобрим играта си от последния мач, да покажем дисциплина, търпение и разбира се да победим. При нас настроението винаги е било водещо за играта и за резултатите, но не винаги може всичко да се получава\", каза Белчев. Той очаква пълна мобилизация от играчите си, която да помогне въпреки кадровите проблеми. С контузии са Кирил Десподов, Едвин Джеси, Георги Китанов, Хеан Бланко, а Александър Дюлгеров е наказан. \"В ЦСКА няма титуляри и резерви. Водещите играчи, по-опитните са ясни, но трябва всеки да бъде лидер и да помага на отбора. Ще изглеждаме много по-добре, трябва да покажем по-голямо желание за победа в дербито. Сигурен съм, че това ще се види\", добави Белчев.", "date": "2018.04.17", "title": "Стамен Белчев поиска друго лице от ЦСКА в дербито с \"Левски\""}
{"url": "https://www.dnevnik.bg/photos/2018/04/17/3164115_fotogaleriia_svetovnite_snimki_na_denia_-_17_april/", "text": "Момче седи на стол на разрушена улица в Дамаск, Сирия.", "date": "2018.04.17", "title": "Фотогалерия: Световните снимки на деня - 17 април 2018 г."}
