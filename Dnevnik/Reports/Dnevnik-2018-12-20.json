{"url": "https://www.dnevnik.bg/photos/2018/12/20/3365741_fotogaleriia_nagrajdavaneto_na_sportnite_geroi_na/", "text": "Тази вечер на церемония в зала \"Арена Армеец\" за 61-и път", "date": "2018.12.20", "title": "Фотогалерия: Награждаването на спортните герои на годината"}
{"url": "https://www.dnevnik.bg/sport/2018/12/20/3365639_aleksandur_dimitrov_e_noviiat_trenyor_na_mladejkiia/", "text": "Бившият треньор на \"Берое\" и \"Локомотив\" (Горна Оряховица) Александър Димитров е новият селекционер на младежкия национален отбор по футбол. Решението беше утвърдено днес на последното за годината заседание на Изпълнителния комитет на Българския футболен съюз (БФС). Димитров заменя Антони Здравков, чийто договор изтече след  края на разочароващите европейски квалификации  през октомври. Контрактът не беше удължен, след като Здравков получи предложение да наследи Пауло Аутуори начело на \"Лудогорец\". Помощник на Димитров в националния отбор до 21 години ще бъде бронзовият медалист от САЩ '94 Ивайло Йорданов. Двамата работеха заедно и в \"Берое\", и в \"Локомотив\" (Горна Оряховица). Димитров ще води за трети път в кариерата си национална гарнитура. 42-годишният бивш полузащитник беше начело на юношеските формации на България до 17 и до 19 години. Бившият капитан на \"Академик\" (София) беше треньорът, който върна българския футбол на европейската сцена с класирането сред осемте финалисти на първенството при 19-годишните през 2014 г. Тогава той беше избран за най-добър треньор в детско-юношеския спорт в България. През 2015 г. бившият халф водеше юношите до 17 години на европейското първенство, което се проведе в България. Димитров прави първите си треньорски стъпки в Индонезия, където е асистент на Иван Колев - първо на клубно ниво в \"Персипура\", а след това и в националния отбор на страната. След като се връща в България, Димитров води първо \"Конелиано\", а след това и \"Витоша\" (Бистрица). Той е бил асистент във всички юношески национални гарнитури, а по-късно и в \"Ботев\" (Пловдив) по времето на Ферарио Спасов. През лятото на 2016 г. той получи за пръв път възможност да води мъжки отбор в елита, след като беше назначен от \"Берое\". Бившият полузащитник изкара само два месеца и половина в Стара Загора, преди да подаде оставка под натиск от феновете заради слаби резултати. През март 2017 г. Димитров пое \"Локомотив\" (Горна Оряховица), с който изпадна от Първа лига. Той остана в отбора и във Втора лига, но подаде оставка през пролетта на 2018 г. Оттогава е без отбор. На днешното последното заседание на Изпълнителния комитет на БФС  беше приет бюджетът за следващата година . Беше утвърден и спортният календар за 2019 г., който включва 389 събития. Следващите сезони в Първа и Втора професионална лига ще започнат през юли 2019 г. Есенните полусезони ще приключат през декември, а баражите за влизане в елита ще се играят между 31 май и 2 юни 2019 г.", "date": "2018.12.20", "title": "Александър Димитров е новият треньор на младежкия национален отбор по футбол"}
{"url": "https://www.dnevnik.bg/sviat/2018/12/20/3365575_iaponskiiat_premier_ima_posleden_shans_za_miren/", "text": "Започвайки седмата година на поста си, японският премиер Шиндзо Абе е устремен към \"свещения граал\" на японската дипломация - пробив в продължаващия от десетилетия териториален спор с Русия, който спъва формалното подписване на мирен договор след края на Втората световна война. Абе, който подава сигнали, че е готов за сделка, се очаква да пристигне в Москва идния месец за 25-ата си среща на върха с руския президент Владимир Путин. Според ветерани от предишни преговори 2019 г. може би е най-добрият и последен шанс за Абе, който смята един такъв договор за потенциално политическо наследство, с което да се сложи край на спора за групата ветровити острови, завладени от съветските войски през последните дни на войната. \"На Абе му остават още 2 години и 9 месеца до края на мандата. Ако иска да приключи с тази работа, той е в надпревара с времето, - каза пред \"Ройтерс\" Мунео Судзуки, един от бившите преговарящи и приближен на Абе. - Ако нещата вървят така, резултатът ще бъде нулев.\" Путин може би е склонен за сделка сега, очаквайки, че подобряването на отношенията ще послужи като противовес на Китай и ще привлече повече японски инвестиции и технологии, казват някои експерти. Други обаче се съмняват дали Путин наистина иска някакво споразумение донякъде и защото мнозинството от руснаците са против връщането на който и да е от островите, известни в Япония като Северните територии, а в Русия - като Южните Курили. \"Не вярвам да се стигне до споразумение преди 2021 г., когато приключва мандатът на Абе\", каза Валери Кистанов - шеф на Центъра за японски изследвания в московския Институт за далекоизточни изследвания. Надеждите за споразумение са били попарвани неведнъж. Двудневна среща на върха през декември 2016 г. приключи с обещания за икономическо сътрудничество, но без значим пробив по въпроса за островите. През септември Путин изненада Абе, когато на сцената заедно с японския лидер на конференция във Владивосток, предложи подписване на мирен договор до края на годината \"без всякакви предварителни условия\". Абе по-късно отхвърли предложението, повтаряйки японската позиция, че първо трябва да бъде разрешен въпросът за суверенитета. След като двамата се срещнаха отново в Сингапур през ноември, Абе каза пред репортери, че те са се договорили да ускорят преговорите на основата на една обща декларация от 1956 г., в която Москва се съгласи да предаде два по-малки острова на Япония след подписването на мирен договор. \"Президентът и аз напълно споделяме силната си решимост да не отлагаме решаването на този проблем, а да го приключим със собствените си ръце\", каза Абе. Пенсионираният дипломат Кадзухико Того каза, че тези думи показват решимостта на Абе да постигне споразумение. \"Ако прочетете изявлението на Абе след срещата в Сингапур, той много ясно каза: \"Аз ще го направя\", посочи Того. А според Судзуки вероятно е такова споразумение, при което Русия се отказва от два по-малки острова и задържа два по-големи, като предоставя на Япония известен достъп (до тях) по формула, известна като \"два-плюс алфа\". Мирен договор може да бъде подписан през юни, когато Путин вероятно ще посети Япония за срещата на Г-20, но преговорите за предаването на малките острови ще отнемат повече време, добави той. Япония иска суверенитет върху всичките 4 острова, така че сделка \"два-плюс алфа\" вероятно няма да се посрещне добре от консервативните избиратели, които съставляват основата на политическата база на Абе. Като знак за чувствителността на въпроса, външният министър Таро Коно избягна да отговаря на въпроси за островите по време на неотдавнашен пресбрифинг. По-късно той се извини, като каза, че е трябвало да отговори с \"Без коментар\". Условията на Москва за сделка може да се окажат твърде трудни за преглъщане от Абе. Сред тях е гаранция, че Токио няма да позволи разполагане на американски войски и военни съоръжения на който и да е от върнатите острови. Русия, която засилва военното си присъствие на (двата) големи острова, заяви в понеделник, че е построила нови войскови общежития и планира да изгради повече съоръжения за бронирана техника, което предизвика протест от Япония. Часове по-късно министри от двете страни все пак се срещнаха, обсъждайки въпроси на икономическото сътрудничество. Всяко предаване на суверенитет към Япония ще трябва да третира въпроса за ролята на японско-американския договор за сигурност и правото на Вашингтон да създава военни бази на островите. \"Абе като че ли иска да мине с устно заявление, че няма да се позволи изграждането на американски съоръжения, - каза Джеймс Браун, професор от японското отделение на Университета \"Темпъл\". - Това не е достатъчно за руската страна.\" Предишни усилия за излизане от тази задънена улица са се оказвали неуспешни, но провал и този път би бил сериозен за Абе, смята Того. \"Това е последната възможност - каза той. - Абе от 5-6 години твърди, че този проблем е приоритетен за него. Ако отново се получи засечка, тя ще има по-голяма \"тежест\", отколкото в миналото.\" /БТА", "date": "2018.12.20", "title": "Японският премиер има последен шанс за мирен договор с Русия"}
{"url": "https://www.dnevnik.bg/analizi/2018/12/20/3365626_upravlenieto_chrez_socialen_eksperiment_kato_bulgarska/", "text": "Пловдивският кмет Иван Тотев (ГЕРБ)  анонсира пред общинския съвет  отбелязване на Коледа на градския площад чрез традиционното според него разфасоване на две прасета, защото повече от две общината не можела да \"фактурира\". Известно време след това Тотев обяви, че искал да провокира дебат \"за спазване на традициите в съвременното изкуство\" и това било \" много хубав социален експеримент \". Такова измъкване от положение е характерно дори за 3-4-годишните деца. \"Аз се шегувам, мамо\", е универсално оправдание след всяка кофти идея, което обикновено минава. Така де, как можете да докажете, че детето наистина не се опитва да развива чувството си за хумор или че пловдивският кмет не се е развил до идеята да провежда обществени експерименти? Депутатът от ГЕРБ Данаил Кирилов, който може да мине за законодател номер едно на републиката, тъй като е председател на парламентарната правна комисия, също не е лошо да вземе на въоръжение оправданието със \"социалния експеримент\". В сряда по станалия  почти традиционен вече начин  чрез промени в друг закон той се опита да удължи срока, в който концесиите на плажове ще се дават не по Закона за концесиите, както би трябвало да е от една година, а по закона за черноморското крайбрежие. Кирилов се  отказа и оттегли предложението си . От законодателния опит остана малко неприятното усещане за неуспешен опит за лобизъм в полза на определени концесионери с произход от групировки с трибуквени имена. Можеше просто да каже: \"Това беше социален експеримент, за да видим чувствителността на обществото към прозрачността на концесионните процедури.\" Няколко часа по-късно, при обсъждане на второ четене на проектозакона за противодействие на корупцията и за отнемане на незаконно придобитото имущество, Данаил Кирилов изненадващо  оттегли две от оспорваните изменения . Отказа се от идеята си за вечните проверки на антикорупционната комисия, както и от това обратното действие на промените да влезе в сила от януари 2018 г. Аргументът му бе да се намалят внушенията и коментарите в публичното пространство. Като продължителен социален експеримент може да се определи и ремонтът на столичния булевард \"Граф Игнатиев\" и другите обществени пространства като градинката на \"Кристал\" в София. Експериментът с  разделителите по трамвайните линии  на \"Графа\", които първо бяха \"перки на акули\", после кубчета, очевидно не е завършил. След пускането на трамвая като ограничители между него и пешеходците се мъдрят пластмасови шарени жалони, които се използват обикновено при временно пренасочване на пътното движение. Паветата вече са разместени, а плочките \"плюят\". Така че може да се да направи \"обосновано предположение\", че този опит ще продължи още дълго. Общината правилно се оправдава, че е \"хубаво, ама не е готово\". \"Ако едно дете е задържано, това не е дете, което е послушно и добро\",  каза пък в четвъртък Евгени Стоянов , зам.-министър на правосъдието, за  въвеждането на тайните арести , които ще се прилагат без уведомяване на роднините на децата. Милиционерската \"кръгова логика\", според която арестуването предполага вина и обратното, също може да се оправдае с универсалния лаф за проучване на общественото мнение. Примерите за \"експериментите\", правени с народа - данъкоплатец и гласоподавател, от общинари, законодатели, правителство и прочее управляващи, могат да се дават до безкрай. Безкрайното експериментиране ще приключи само ако на опитните мишки им писне. Дотогава \"социалните опити\" ще продължат с все по-голям интензитет.", "date": "2018.12.20", "title": "Управлението чрез социален експеримент като българска традиция"}
{"url": "https://www.dnevnik.bg/bulgaria/2018/12/20/3365697_bulgariia_ima_nujda_ot_programen_kabinet_prizova/", "text": "Програмен кабинет за ускорено догонващо развитие на България - това е и източникът, и формата за промяна на модела за управление на страната. Изрично подчертавам, че промяната на \"модела\" не предполага смяна на \"системата\", която е заложена в Конституцията на страната. Това призовава почетният председател на ДПС Ахмед Доган в  словото си  към ръководството на Движението за права и свободи по повод Новата година. То бе разпространено от партията в четвъртък и съдържа призив, който ДПС повтаря от началото на това правителство на Бойко Борисов. \"Промяната на модела на управление по нов начин реорганизира властовата система на държавата, съобразно консенсусно възприетата стратегическа цел за ускорено развитие на България\", се казва още в текста. Доган смята, че икономиката се нуждае от годишен ръст от поне 6% от БВП на глава от населението, защото иначе още едно поколение българи са обречени да живеят в най-бедната страна в ЕС и според социолозите още 1 млн. души \"са в очакване\" да напуснат България.", "date": "2018.12.20", "title": "България има нужда от програмен кабинет, призова отново Доган"}
{"url": "https://www.dnevnik.bg/bulgaria/2018/12/20/3365696_mrejata_za_decata_dali_pravata_na_deteto_sa_podaruk/", "text": "Като \"изключително непрофесионално изказване, достойно за оставка\" определя Националната мрежа за децата коментара  коментара на зам.-министъра на правосъдието  Евгени Стоянов пред Би Ти Ви. \"То също така показва липсата на компетентност на политическото ръководство на Министерството на правосъдието по въпросите на правосъдието за деца и нежеланието им да гарантират правата на децата\", се казва в отворено писмо на неправителствената организация. \"Ако едно дете е задържано, то не е послушно и добро\", каза Стоянов в коментар по повод  наложеното от президента Румен Радев вето  върху промени в Наказателния кодекс, с които се дава възможност за отлагане до 48 часа на уведомяването на родителите при задържане на дете. \"Ние от Национална мрежа за децата, обединяваща 152 организации, вече изразихме  категоричната си позиция , че промяната в НПК, обуславяща възможността родителите на дете, задържано под стража, да не бъдат уведомявани за задържането в продължение на 24 часа, е в разрез с разбирането за правата на детето и необходимостта от политики, насочени към гарантирането им\", се казва в позицията. В нея се напомня, че правото на дете, задържано под стража, да бъде уведомен законният му представител (родител, настойник или друг близък) за неговото задържане е основно процесуално право, което цели да намали риска от изтезание или насилие над задържаните деца; позволява на задържаното дете да оспори законността на задържането си; позволява на задържаното дете по-лесно да се възползва от останалите си права – родителят на детето например може да се увери, че детето има достъп до адвокат и медицинска помощ. \"Не на последно място, уведомяването на родителите или близките на детето гарантират, че то ще може да получи необходимите дрехи, храна или други вещи от първа необходимост, както и емоционална и психологическа подкрепа. Именно заради изключителната важност на това право на детето международните стандарти недвусмислено въвеждат изискването за задържане на дете незабавно да бъдат уведомени неговите родители, настойници или близки\", се казва още в текста. \"Правата на детето не са \"подаръци\", които според легендата за Дядо Коледа се раздават за послушание или не. Те са ангажимент, дължим на всяко дете\", пише в отвореното писмо.", "date": "2018.12.20", "title": "Мрежата за децата: Правата на детето не са подарък само за послушните"}
{"url": "https://www.dnevnik.bg/bulgaria/2018/12/20/3365701_kogato_se_govori_za_evropeiska_sigurnost_niama_kak_da/", "text": "Когато се говори за обща европейска сигурност, няма как да не се ограничат права, каза днес по Би Ти Ви депутатът от ДПС и зам.-председател на парламентарната правна комисия Хамид Хамид. Повод за изказването му бяха въпроси, свързани с  промените в Наказателно-процесуалния кодекс . Според Хамид няма такова нещо като таен арест, тъй като адвокатът на задържания ще бъде уведомен, а скриването на информацията от близки и роднини ще се прилага само в краен случай. Депутатът подчерта, че става дума за транспонирана директива на Европейския парламент и Европейската комисия, като в България текстове били дори по-либерални от тези в други страни. Хамид все пак уточни, че депутатите са склонни да чуят аргументите на противниците на текстовете, включително и тези на президента. Коментирайки предложените  промени в Закона за противодействие на корупцията и за отнемане на незаконно придобитото имущество , които предвиждат общинските съветници да бъдат извадени от неговия обхват, депутатът обясни, че големият въпрос е доколко общинският съветник е висш чиновник. Хамид допълни и че има общински структури за проверка на конфликт на интереси. Той поясни, че гласуването на законопроекта е отложено, за да мине сериозно обществено обсъждане. По темата за  конфискацията на имущество  в същия закон Хамид обяви, че Конституционният съд още през 2012 година е обявил, че може да има конфискация чрез граждански дела. Той обясни, че не става въпрос за произвол, защото граждански съд ще се произнася на три инстанции. Ако има имущество без ясен произход, държавата трябва да си го прибере, обобщи Хамид. Той обясни, че наистина става въпрос за презумпция за виновност, но това било допустимо при граждански дела. В заключение Хамид каза, че за ГЕРБ и ДПС е приоритет борбата с корупцията и за действията си вече имат похвали от Европа.", "date": "2018.12.20", "title": "Когато се говори за европейска сигурност, няма как да не се ограничат права, смята Хамид"}
{"url": "https://www.dnevnik.bg/sviat/2018/12/20/3365406_trump_se_izteglia_ot_siriia_sledva_li_afganistan/", "text": "Обратно на съветите на мнозина от собственото си правителство президентът Доналд Тръмп изтегля американските войски от Сирия. Възможно ли е скоро да последва изтегляне и от Афганистан? Тръмп заяви, че инстинктът му диктува да напусне Афганистан като загубена кауза, но по-наскоро намекна, че желае да остане там, за да потърси мир с талибаните. Неочакваното затваряне на сирийската страница повдигна въпроса дали бойни партньори като Ирак и Афганистан трябва да се чувстват уверени, че той няма да изостави и тях. \"При положение, че е склонен да  напусне Сирия , опасявам се, че ще последва и Афганистан\", заяви в интервю Дженифър Кафарела, директор в Института за изследване на войната. Съединените щати воюват в Афганистан от 17 години и все още разполагат там с 15 000 войници, които помагат на правителствените сили в борбата срещу талибаните. Близо петте хиляди американски войници в Ирак обучават и съветват иракските сили за сигурност в рамките на продължаващия им конфликт с \"Ислямска държава\", в който САЩ се намесиха през 2014 г., след като \"Ислямска държава\" навлезе в Ирак от Сирия. Още преди други служители да потвърдят решението за изтегляне, Тръмп написа в \"Туитър\": \"Победихме \"Ислямска държава\" в Сирия, което за мен беше единствената причина да присъстваме там по време на президентството на Тръмп.\" Аспектът, на който Тръмп не обърна внимание, е дали екстремистите или някой друг няма да запълни вакуума в сигурността, създаден от изтеглянето на САЩ, като се прегрупират и се превърнат в нова заплаха. Правителството заяви, че възнамерява да продължи борбата срещу екстремистите от \"Ислямска държава\" в световен мащаб и че може да се завърне в Сирия, ако е необходимо. Въпреки това критиците зададоха редица въпроси за последиците от решението на Тръмп, включително и дали то създава възможност за турските сили да атакуват сирийските кюрди, които са съюзници на САЩ. Кори Шаки, заместник генерален директор на Международния институт за стратегически изследвания, написа вчера в уебсайта Atlantic.com, че решението за Сирия най-вероятно ще разтревожи всички съюзници, които разчитат на американските гаранции в сферата на сигурността. След като Сирия може да бъде отписана толкова лесно, а битката своеволно обявена за спечелена, то какъв е аргументът за продължаване на подкрепата за Ирак, където  \"Ислямска държава\"  е още по-разгромена? Щом Тръмп е толкова слабо заинтересуван от укрепването на сигурността и подпомагането на управлението в Сирия, то как афганистанците могат да са сигурни, че той няма да вземе същото решение и за тях, като се има предвид, че сраженията в Афганистан са по-скъпи, а напредъкът не е толкова видим?\" Тези и други въпроси във връзка с решението на Тръмп и неговите по-широки последици си зададоха и мнозина конгресмени. Сенаторът демократ от Роуд Айлънд Джак Рийд разкритикува решението, което според него е предателство спрямо сирийските кюрди. \"Сега президентът изглежда склонен да предаде доверието им и да ги изостави на опасността от един потенциално кървав конфликт с Турция. Това решение също така значително увеличава рисковете в сферата на сигурността за ключовите ни партньори в региона Израел, Ирак и Йордания\", изтъкна Рийд. Тръмп настояваше за изтегляне от Сирия още като кандидат за президент през 2016 г. и на няколко пъти повтори тази си позиция, след като встъпи в длъжност. Въпреки това решението, изглежда, изненада мнозина в правителството. Служители на Пентагона не са съобщили никакви детайли за времето и темпото на изтеглянето, нито могат да намерят връзка между решението на Тръмп и многобройните изказвания на министъра на отбраната Джим Матис, че е важно Сенаторът републиканец от Южна Каролина Линдзи Греъм, който обикновено подкрепя Тръмп, заяви, че е \"потресен\" от решението и го нарече \"потенциална катастрофа\". Според Греъм \"от това най-много ще спечелят \"Ислямска държава\" и Иран\". Сенаторът републиканец от Флорида Марко Рубио каза, че изтеглянето ще бъде \"голяма грешка с по-широки последици\" отвъд борбата срещу \"Ислямска държава\". Рубио нарече решението \"още един пример, че Съединените щати не са надежден партньор\". Едва миналата седмица специалният пратеник на САЩ за коалицията срещу \"Ислямска държава\" Брет Макгърк заяви, че американските войски ще останат в Сирия и след като екстремистите от \"Ислямска държава\" бъдат изтласкани от укрепленията си. \"Трябва да отбележа, че американци ще останат на място след физическия разгром на халифата, докато не създадем гаранции, че загубата му е дълготрайна. Никой не обявява мисията за изпълнена. Физическата победа срещу халифата е част от една доста по-дългосрочна кампания\", каза Макгърк пред журналисти на 11 декември. А преди две седмици председателят на Съвета на началник щабовете генерал Джоузеф Дънфорд отбеляза, че на САЩ им е нужно още доста време да обучат местните сирийски сили с цел да бъде предотвратено завръщането на \"Ислямска държава\" и да бъде стабилизирана страната. Дънфорд посочи, че са необходими между 35 000 и 40 000 местни бойци в Североизточна Сирия, за да бъде съхранена сигурността в дългосрочен план, но само около 20 процента от тях са преминали обучение.", "date": "2018.12.20", "title": "Тръмп се изтегля от Сирия, следва ли Афганистан"}
{"url": "https://www.dnevnik.bg/sport/2018/12/20/3365628_pluvaneto_poiska_pochti_dvoino_uvelichenie_na_parite/", "text": "Българската федерацията по плувни спортове се надява да получи увеличено финансиране за следващата година. Председателят на организацията Георги Аврамчев заяви, че поисканият бюджет от спортното министерство за 2019 г. е 1.3 милиона лева. През 2018 г. федерацията получи финансиране от 750 хиляди лева . Основният мотив за поисканото увеличение от 42% е фактът, че предстои предолимпийска година. В нея обичайно се отпускат повече средства заради по-големите разходи. Състезанията, които са квалификации за летните игри в Токио през 2020 г., ще се проведат от март 2019 до юли 2020 г. Председателят на федерацията заяви, че се надява повече български състезатели да се класират за форума.  \"МОК намали броя на плувците, които могат да участват на олимпиадата, затова спечелването на квоти става по-трудно. До края на месец февруари ще стане ясно какво време ще е необходимо за различните дисциплини, но мисля, че заедно с Антъни Иванов още трима наши плувци могат да покрият \"А\" норматив. Поискали сме бюджет за следващата година около 1 300 000 лева и се надявам да получим тази сума\", каза Аврамчев. Той определи 2018 г. като една от най-успешните за българското плуване. Аврамчев отличи  доброто представяне на Антъни Иванов , който се класира за финалите на 200 метра бътерфлай на европейското в голям басейн в Глазгоу и на световното в малък басейн в Ханджоу. 19-годишният състезател заяви, че е доволен от израстването си през изминалата година. През новия сезон най-добрият български плувец, който направи шест поправки на национални рекорди през годината, се е прицелил в спечелване на олимпийска квота и финал на световното в Южна Корея. \"Това е най-успешната ми година до момента. Имах два финала на големи първенства и с моя треньор надградихме абсолютно всичко\", каза Иванов на пресконференция в пресклуб \"България\". \"Този път всичките ми плувания на световно първенство бяха силни, защото обикновено плувам силно в началото и после другите стартове не ми се получават. Така че започваме да вземаме поука и да ставаме по-добри с всяко състезание\", добави той. ", "date": "2018.12.20", "title": "Плуването поиска почти двойно увеличение на парите за 2019 г."}
{"url": "https://www.dnevnik.bg/sviat/2018/12/20/3365711_izidjet_spria_vsichki_poleti_do_gatuik_krizata_moje_da/", "text": "Британската авиокомпания \"Изиджет\" (easyJe) обяви, че отменя всички полети за днес до лондонското летище \"Гатуик\", което втори ден е блокирано след прелитане - вероятно целящо прекъсване на трафика - на дронове. В съобщението се допълва, че критичната ситуация, засегнала повече от 10 000 пътници, изглежда ще продължи и в петък. \"На този етап няма сигнали кога може да заработи отново летището и в резултат отменяме всички полети до и от \"Гатуик\" за днес. Очакваме прекъсванията да продължат и утре\", се казва в официалното съобщение. Министерството на отбраната на Великобритания съобщи, че в помощ на полицията е разположило на летището екипи със \"специално оборудване\", за което не посочва какво е. Световната асоциация на авиопревозвачите (IATA) призова по повод кризата на \"Гатуик\" да се предприемат мерки за намаляване на риска от подобни действия с дронове. Сред предложенията са задължителен регистър на по-големите дронове, по-високи глоби и дори присъди със затвор за особено тежките нарушения.", "date": "2018.12.20", "title": "\"Изиджет\" спря всички полети до \"Гатуик\", кризата може да продължи и в петък"}
{"url": "https://www.dnevnik.bg/sport/2018/12/20/3365704_voleibolistkite_na_marica_se_opitaha_no_zagubiha_tejko/", "text": "Волейболистките на \"Марица\" (Пловдив) допуснаха втора загуба в групите на Шампионската лига. Българският първенец отстъпи с 0:3 (16:25, 16:25, 21:25) при домакинството си на световния клубен шампион \"Вакъфбанк\" в зала \"Колодрума\". \"Марица\" продължава участието си в най-престижния европейски турнир без спечелен гейм. В първия мач отборът на Иван Петков допусна  разочароващо поражение с 0:3 от френския шампион  \"Безие\".   В следващият си двубой българският първенец гостува на 23 януари на \"Щутгарт\". Най-резултатна стана Ебрар Каракурт, която завърши двубоя с 13 точки. Милена Рашич се отличи с цели седем блокади за успеха на \"Вакъфбанк\". За \"Марица\" Мирослава Паскова завърши с 12 точки. Интрига в първия гейм липсваше. \"Вакъфбанк\" взе преднина в началото и постепенно увеличи разликата. В началото на втората част волейболистките на \"Марица се задържаха в близост до съперника, но световният клубен шампион отново вдигна нивото и не даде шанс на българския първенец. Тимът на Петков излезе променен в третия гейм. Волейболистките на \"Марица\" играеха вдъхновено, като поведоха с 18:16. Шест поредни точки за турския отбор обаче попари надеждите на българките да измъкнат нещо от срещата. \"Имахме своите моменти в мача. Не мога да бъда недоволен от играта в защита, но не можахме да организираме добра атака, за да ги затрудним. На моменти елементарно се опитахме да се надиграваме с такъв отбор като \"Вакъфбанк\", заяви Петков след двубоя.", "date": "2018.12.20", "title": "Волейболистките на \"Марица\" се опитаха, но загубиха тежко от световния първенец"}
{"url": "https://www.dnevnik.bg/evropa/2018/12/20/3365372_zashto_nikoi_ne_iska_da_e_diado_koleda_v_germaniia/", "text": "По принцип Дядо Коледа трябва да пристигне на шейна, теглена от елени. Но в ново време той обикновено пристига с кола или дори с обществения транспорт. Ако изобщо пристигне! Тази година в някои региони на Германия няма да има посещения от Дядо Коледа. Освен ако някой член от семейството не реши да изиграе неговата роля. \"Извънредна ситуация! Саксония може да остане без Дядо Коледовци\", пише вестник \"Дрезднер моргенпост\". \"Мителдойче цайтунг\" добавя: \"Вълнения по повод Дядо Коледа!\" Търсенето на Дядо Коледовци надвишава предлагането За какво става дума? Защо в Германия не достигат белобрадите старци в червени мантии и червени шапки, които носят подаръци на децата в коледната нощ? Досега всеки можеше да си поръча Дядо Коледа срещу сума от 30 до 70 евро в специализираните фирми, на трудовата борса или в Дружеството за подпомагане на студентите (DSW), което предлага допълнителна работа на студенти и дори им предоставя одеждите, необходими за въпросната мисия. \"Днешните младежи нямат никакво желание да работят в празнични дни\", казва Вили Дамен, собственик на агенция в град Целе, която наред с останалите си дейности предлага и услугата \"осигуряване на Дядо Коледа\". Търсенето обаче значително надвишава предлагането. Вили Дамен твърди, че по Коледа би могъл спокойно да наеме на работа още поне 30-40 души, и то за участие във фирмени тържества, където заплащането е значително по-високо, отколкото при посещения на частни лица. Но желаещи да бъдат Дядо Коледа просто не се намирали. Няма желаещи Независимо от факта, че ако посетят няколко жилища, достолепните старци могат да си докарат само за една вечер близо 500 евро. Ако пък умеят да свирят на китара и да пеят – хонорарът е още по-висок. Във всеки случай това обещава на своите студенти Яна Юдиш от берлинския филиал на DSW. Желаещите обаче били толкова малко, че тази година дружеството се отказало да посредничи в търсенето на Дядо Коледа: \"Ние разгледахме няколко сайта в интернет, предлагащи работа. И всички те търсят Дядо Коледа.\" При това частните агенции плащат повече, отколкото трудовата борса, която ангажира безработни. Но дори и те не се натискат за тази роля. На пръв поглед няма нищо сложно в нея - преминаваш кратка подготовка, обличаш червената мантия, слагаш шапката и брадата, а после разговаряш 5-10 минути с детето и му връчваш купения от родителите подарък. Ако на семейството му хареса как си изиграл тази роля, получаваш и щедър бакшиш извън договорената сума. Но не би. Затова вестник \"Берлинер цайтунг\" публикува отчаян призив: \"Спешно се търсят Дядо Коледовци!\"", "date": "2018.12.20", "title": "Защо никой не иска да е Дядо Коледа в Германия"}
{"url": "https://www.dnevnik.bg/citat_na_deniia/2018/12/20/3365710_citat_na_denia_bulgarskite_biznesmeni_biagat_ot/", "text": "Това пита в традиционното си годишно обръщение почетният председател на ДПС Ахмед Доган. Той посочва и причината за тази тенденция - \"Основна причина за това е изкривеният ангажимент на държавата към икономиката на страната. Държавата не може да си позволи лукса да бъде само наблюдател и \"нощен пазач\" на стопанския живот на страната\". Какво казва още Доган за ситуацията в страната и света вижте  тук .", "date": "2018.12.20", "title": "Цитат на деня: Българските бизнесмени бягат от страната и инвестират в други страни"}
{"url": "https://www.dnevnik.bg/sport/2018/12/20/3365716_byo_specheli_i_tretiia_sprint_v_biatlona_iliev_i_anev/", "text": "Норвежецът Йоханес Бьо продължи страхотното си представяне в Световната купа по биатлон с четвърта победа от шест състезания. Лидерът в генералното класиране спечели спринта на 10 километра в чешкия зимен център Нове Место. Бьо записа трета обеда от три старта в тази дисциплина. Олимпийският шампион от Пьонгчанг 2018 не направи нито една грешка в стрелбата и с отлично ски бягане финишира за 23:09.9 минути. Руснакът Александър Логинов, който също свали всичките десет мишени, зае второто място с пасив от 21 секунди. Шведът Мартин Понсилуома се класира трети с безгрешна стрелба и изоставане от 52.2 секунди. Понсилуома се качи на подиума за пръв път в своята кариера. Досега най-доброто представяне на 23-годишния биатлонист беше 18-о място в индивидуалното в Поклюка в началото на месеца. Разочароващо състезание имаше носителят на големия кристален глобус за последните седем години Мартен Фуркад. Французинът завърши едва 43-и след четири грешки в стрелбата. Той изостана с 2:12.9 минути от победителя. Най-добре от българите се представи Владимир Илиев. Той допусна една грешка в стрелбата и зае 27-о място с пасив от 1:48.1 мин. За европейския шампион в спринта от 2017 г., който лекуваше ишиас през лятото, това е най-доброто класиране за сезона. Красимир Анев се нареди 37-и с изоставане от 2:03.9 мин., след като също свали девет от десетте мишени. С един пропуск и пасив от 2:30.2 мин. Димитър Герджиков завърши 59-и и също се класира за преследването в събота. Антон Синапов имаше тежко състезания, като допусна цели шест грешки в стрелбата и остана 96-и от 105-ма завършили. В генералното класиране за Световната купа води Бьо с 308 точки пред Логинов с 232 и французина Антонин Гигона с 223. Австриецът Симон Едер е четвърти с 205 точки, следван от Мартен Фуркад със 191. Само двама биатлонисти са печелили състезания от началото на сезона в мъжкия биатлон. Бьо има четири, а Фуркад триумфира в другите два старта -  индивидуалното в Поклюка  и  преследването в Хохфилцен .", "date": "2018.12.20", "title": "Бьо спечели и третия спринт в биатлона, Илиев и Анев влязоха в точките"}
{"url": "https://www.dnevnik.bg/photos/2018/12/20/3365185_fotogaleriia_svetovnite_snimki_na_denia_-_20_dekemvri/", "text": "Луната, снимана през светлините за коледната елха във Виктория на остров Гозо, Малта.", "date": "2018.12.20", "title": "Фотогалерия: Световните снимки на деня - 20 декември 2018 г."}
{"url": "https://www.dnevnik.bg/sviat/2018/12/20/3365725_letishteto_v_shtutgart_zategna_sigurnostta_i/", "text": "Мерките за сигурност на летището в Щутгарт бяха затегнати чувствително, предаде агенция \"Ройтерс\", като се позова на говорител на полицията в южния германски град. Това стана на фона на медийни съобщения, че там са били забелязани предполагаеми ислямисти. \"Не мога нито да отрека, нито да потвърдя\" тези информации, каза той. Полицията в Щутгарт е предупредила останалите 14 големи летища в Германия за инцидента, сред които Берлин, Мюнхен, Франкфурт, Хамбург, Лайпциг и др. Според информация на в. \"Билд\" причината за тревогата е, че неизвестни лица са уловени на запис как шпионират процеса на работа на авиогарата. Вестникът пише, че полицията издирва четирима души, двама от които са баща и син от провинция Северен Рейн-Вестфалия. Те са били забелязани и от френската полиция миналата седмица да снимат терминал на парижкото летище \"Шарл дьо Гол\".", "date": "2018.12.20", "title": "Летището в Щутгарт затегна сигурността и предупреди други 14 авиогари в Германия"}
{"url": "https://www.dnevnik.bg/gradska_sreda/2018/12/20/3365064_ot_dnes_tramvaite_po_linii_1012_i_18_otnovo_se_dvijat/", "text": "От днес трамваите по линиите 10,12 и 18 отново се движат по столичната улица \"Граф Игнатиев\". През май те бяха спрени заради ремонта. Временната автобусна линия 10ТМ пък се закрива, съобщават от Центъра за градска мобилност. Улицата вече ще е споделено пространство за пешеходци, велосипедисти и градски транспорт, като тротоарите бяха премахнати, а нивото на \"Граф Игнатиев\" уеднаквено. По изискване на Пътна полиция бяха поставени и ограничители, които да маркират трамвайното трасе. Първият вид ограничители станаха повод за шеги във \"Фейсбук\", като бяха  оприличени на перки на акула . Впоследствие от общината избраха други, които поставят от  края на миналата седмица . Ремонтът на улицата струва 24 млн. лева и беше повод за недоволство от граждани, които обвинаха фирмата изпълнител \"Джи пи груп\" в некачествено изпълнение. Промяна в  проекта за ремонта  пък доведе до оставката на  зам.-кмета по транспорт Евгени Крусев , който получи  обвинение от прокуратурата , че действията му могат да доведат до щета за общината от 5 млн. лева. Въпреки пускането на трамваите ремонтът на улицата ще продължи до март 2019 г.", "date": "2018.12.20", "title": "От днес трамваите по линии 10,12 и 18 отново се движат по улица \"Граф Игнатиев\""}
{"url": "https://www.dnevnik.bg/bulgaria/2018/12/20/3352023_dnes_e_ignajden_zapochvat_kolednite_praznici/", "text": "Днес е Игнажден - денят, в който православната църква почита паметта на свети Игнатий. Свещеномъченик Игнатий Богоносец бил ученик на свети Йоан Богослов. Той става епископ на Антиохийската църква, където пръв въвежда пеенето на божествените песни на два клира (хора), прието впоследствие и от другите християнски църкви. Паството му го нарича Богоносец, защото той самият казвал, че \"носи Бога в себе си, в душата си\". Осъден е на смърт от римския император Траян заради верските си убеждения. Загива мъченически, разкъсан от лъвове. Според народните вярвания на Игнажден започват коледните празници, защото се смята, че на този ден започват родилните мъки на Божията майка. Характерен за празника е По това кой човек пръв влезе в дома сутринта се гадае за здравето, плодородието и имането през годината. Ако се случи първият гост (полазник) да е добър и богат, то и годината ще е плодородна. Не се иска и не се дава нищо назаем. Според народните вярвания днес жените не трябва да похващат никаква домашна работа, за да забременяват и раждат лесно. Имен ден днес празнуват: Игнат, Игната, Игнатий, Игно, Ингьо, Иго, Игон, Ига, Игнатка, Игне, Искра, Пламен, Пламена, Огнян, Оги, Огнемир, Огнемира.", "date": "2018.12.20", "title": "Днес е Игнажден, започват коледните празници"}
{"url": "https://www.dnevnik.bg/analizi/2018/12/20/3364002_i_izbutaha_na_scenata_mark_jirardeli/", "text": "Навремето - например 70-те години, че и по-късно - ако индивид от силния пол не е чел или не е чувал за Самюъл Бекет и пиесата му \"В очакване на Годо\" или за Йожен Йонеско и пиесата му \"Столовете\", да не споменавам Жан-Пол Сартър, нямаше никакъв шанс да получи внимание от която е да е студентка от хуманитарните факултети. \"Театърът на абсурда\", или абсурдизмът /в литературата/ или казано битово - \"нищо-неслучващото-се\" на сцената, представено обаче като обилно говорене за \"нещо\", беше тема и мерило за доказване на интелектуален ресурс. Темата \"Юлен\" АД като концесионер на ски зона Банско\" е \"нещото\", което от години спорадично се явява възпалителната тема по телевизора, по която властта говореше каквото дойде, само едно не ставаше ясно - кой е собственикът на \"Юлен\". Отговорите на отговорните министри варираха от \"не знам\" до мълчаливо съгласие или тихо ръмжене по повод разкритията на \"Биволъ\" за кипърския безработен Георгиус Георгиу. С мъка преди време беше придобита и информацията, че срокът на концесията е 30 години. \"Концесията и концесионерът\" постепенно се превърнаха в сюжет на реална пиеса с представления от време на време основно през зимния сезон. Очаквахме повторението й и сега покрай новия ски сезон, проверка на прокуратурата, съдебни решения и т.н. И изведнъж на сцената изскочи Марк Жирардели - петкратният световен шампион по ски-слалом и комбинации, с над 40 победи в състезанията за Световната купа. Той обяви, че е основният акционер в \"Юлен\" АД. Ски шампионът разбуди задрямалата и вече отегчена от различните и взаимно противоречащи си обяснения за собствеността и собственика на концесията. Новината стъписа дори основни опоненти на промените по концесията, например Зелените, които още се чудят какво става и как да реагират. Трясъкът, който произведе изникналият внезапно Жирардели, повдига и въпроси, които поставят властта в много опасно за нея положение. Базовият въпрос: Как е управлявана държавата, ако е вярно, че  ски шампионът е започнал да придобива \"Юлен\" през 2012 г.  и финализирал сделката през 2016 г. и никой от управляващите, нито прокуратурата знаеше кой стои зад концесионера в Банско или поне така твърдеше. След базовия въпрос никнат и конкретните питания: - Какво става с онова  твърдение на премиера Бойко Борисов в отговор на въпрос, че Цеко Минев е собственик  на \"Юлен\" АД. Ако Жирардели казва сега истината, значи Борисов просто не знае? Или са го лъгали? Или е излъгал? Но ако премиерът е държан неинформиран или в заблуда, кой е бил заинтересуван от това? Какъв е този премиер, когото могат да дезинформират, и така ли е управлявана държавата? С премиер, който говори каквото му падне, понеже не знае; или понеже крие истината? - Но това не е всичко: Марк Жирардели беше представян в медиите като съветник на министъра на туризма Николина Ангелкова още от служебното правителство на Георги Близнашки. Ангелкова знаеше ли, че шампионът вече е придобил концесията или е бил в процес на придобиване, когато ѝ е станал съветник (сега тя започна да твърди, че не й бил съветник, а бил посланик на българския туризъм зад граница през 2014 - 2016) ? Ако не знае кой е човекът, когото е взела за съветник, какъв министър е? А ако знае, защо не е казала на премиера? Един от въпросите опира и до главния прокурор, доколкото той стои на върха на властовата пирамида независимо от номинално разделените власти. Стои, в смисъл че ако поиска, може да я срути с едно постановление, а може и да я крепи \"в интерес\" колкото пожелае, игнорирайки мълчаливо поразиите ѝ. Та знаеше ли г-н Цацаров, че Марк Жирардели е собственикът, когато неотдавна в \"Шоуто на Слави\" обяви, че прокуратурата вече е установила кой е, но той - главният прокурор - не можел да се сети в момента? Нормално е да е бил установен собственикът - нали още през март главният прокурор  е разпоредил проверка   и е била изискана информация от Вирджинските острови кой стои зад офшорката \"Такс сървисиз лимитид\", която държала (или държи) най-големия дял в концесионера \"Юлен\" АД, но се оказа, че не е. Още се чакало информация, обясни после говорителят му. Значи: премиерът знае едно; главният прокурор... не е ясно какво знае и какво не може или не иска да си спомни в ефир. А какво прави правителството по установената от проверка на прокуратурата неправомерно увеличена площ на концесията - никой не казва. С внезапната, направо гръмотевична поява на сцената на магнетичния някога Марк Жирардели, по когото въздишаха дузина студентки скиорки, сюжетите на писателите абсурдисти избледняха: пиесите на Бекет са плод на талантливото въображение на драматурга нобелист. Скокът на Жирардели е плод на брутално-абсурдната реалност в държава, в която има само номинална власт. Реалната е неназовима. Думите изгубиха свойството да информират. Абсурдизмът умря. Живее абсурдът.", "date": "2018.12.20", "title": "И избутаха на сцената Марк Жирардели"}
{"url": "https://www.dnevnik.bg/sport/2018/12/20/3364844_otlichieto_sportist_na_godinata_se_nasochva_kum_taibe/", "text": "Световната шампионка по борба Тайбе Юсеин е големият фаворит за \"Спортист на годината\". Церемонията по връчване на наградите е тази вечер от 20.30 часа и ще бъде излъчена по БНТ1 и \"Дарик радио\". Юсеин спечели титлата  в категория до 62 килограма, а 2018 г. е много успешна за нея, след като стана и европейска шампионка. 27-годишната състезателка от село Мъдрево няма загуба през годината. През миналата седмица  Юсеин спечели \"Спортен Икар\" . Традиционно нейният носител впоследствие печели отличието \"Спортист на годината\". В  призовата десетка  влизат още двама представители на борбата – Кирил Милов и Биляна Дудова, които спечелиха бронзови медали на световното. Преди година нямаше нито един борец в първите десет. Останалите в топ 10 са Александра Начева (лека атлетика), Александра Жекова (сноуборд), Габриела и Стефани Стоеви (бадминтон), Катрин Тасева (художествена гимнастика), Мирела Демирева (лека атлетика), Стойка Петрова (бокс) и Кубрат Пулев (бокс). В анкетата са гласували 139 спортни журналисти. Победителят ще бъде обявен на церемония, която ще се проведе на 20 декември от 20.30 ч. в \"Арена Армеец\". Преди година отличието взе Григор Димитров.", "date": "2018.12.20", "title": "Отличието \"Спортист на годината\" се насочва към Тайбе Юсеин"}
{"url": "https://www.dnevnik.bg/politika/2018/12/20/3365041_parlamentut_razglejda_speshnite_promeni_za/", "text": "Народното събрание ще разгледа на второ четене днес  спешните промени в Закона за противодействие на корупцията и отнемане на незаконно придобитото имущество . Техен вносител е председателят на правната комисия в парламента Данаил Кирилов (ГЕРБ). Измененията бяха внесени миналия понеделник и още в сряда бяха приети на първо четене от комисията по правни въпроси. Законопроектът беше публикуван на сайта на парламента веднага след тълкувателното решение на Върховния касационен съд (ВКС), свързано с гражданската конфискация. То постанови, че  прекратяването на наказателното производство -  обвинението, по което е станало повод за проверка на имуществото, е абсолютна пречка да се води дело за конфискация. Решението засяга стария антикорупционен закон, по който обаче са заведени над 300 дела за отнемане на имущество. По изчисления на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев заради тълкуванието на прекратяване подлежат около 20 дела за над 20 млн. лв. Сред тях е и процедурата за отнемане срещу бившия зам.-председател на ДПС и парламента Христо Бисеров. Тя беше прекратена от Софийския градски съд (СГС) след тълкувателното решение на върховния съд, защото Бисеров беше окончателно оправдан по наказателното дело за неплатени данъци и недекларирани сделки. Производството за прекратяване на процедурата по конфискация обаче е висящо, защото антикорупционната комисия има право да го обжалва. Ако внесеният от Кирилов законопроект бъде окончателно приет от депутатите, това и други дела няма да бъдат прекратени. В случая става дума за процесуалния живот на делата за конфискация по стария антикорупционен закон, които ще бъдат допуснати за разглеждане от съда. Дали обаче ще бъдат основателни и ще доведат до реална конфискация е въпрос на съдебна преценка за всеки случай поотделно. От Европейската комисия (ЕК) са потвърдили пред \" Капитал \", че шефът ѝ Франс Тимерманс и премиерът Бойко Борисов са разговаряли за законовите поправки за конфискацията. ЕК припомня, че институцията е \"давала препоръки в контекста на борбата с организираната престъпност, които се отнасят до режима на конфискация, и те са били следвани. Ние ще продължим да следим развитието в тази светлина\". От дипломатичния ѝ отговор се разбира само, че комисията е дала препоръки към последните промени в закона за конфискацията и сега очаква те да бъдат спазени. Това обаче се различава от получената \"пълна подкрепа\", за която говори Борисов. Вчера при обсъждане на проекта на второ четене в правната комисия Кирилов изненадващо оттегли две от спорните изменения - идеята си за вечните проверки на антикорупционната комисия и за обратното действие на промените. Председателят на правната комисия се отказа от разпоредбата, чийто текст гласи: \"Неспазването на срока за извършване на проверка по чл. 112, ал. 1 не води до прекратяване на производството пред съда, не е основание за недопустимост на исковете по ал. 1 и не погасява материалното право на държавата за отнемане на незаконно придобитото имущество\". Аргументът му бе да се намалят внушенията и коментарите в публичното пространство за въвеждането на вечни проверки от антикорупционната комисия. Кирилов оттегли и предложението, според което тези спешни промени ще влязат в сила с обратна дата - от януари 2018 г., когато е приет новият антикорупционен закон. Правната комисия реши, че всички заверени от стария закон случаи ще се довършат по новия закон. При него прекратяването на наказателното дело не води до прекратяване на конфискацията. Против изменението гласуваха само депутатите от БСП. За аргумент те използваха сравнение с процедура по Данъчно-осигурително процесуалния кодекс (ДОПК), при която доходи, върху които не е платен данък, не се отнемат в полза на държавата, а притежателят им се глобява и се изисква от него да ги плати. Мотивът на народните представители от левицата е, че имущество може да е с неясен извършител, защото собственикът им е добър бизнесмен и финансист и само за останалите хора парите му да изглеждат с неясен източник. Освен това проверяваният може да бъде \"немарлив\" и да не може да докаже стриктно произхода на средствата си, но това да не прави от тях \"придобито по престъпен начин\". Затова от БСП заявиха, че не може да се приравняват парите на признат от съда човек за невиновен в престъпление, за което е обвинен и заради което е започнала конфискацията, с парите на осъден престъпник. На вчерашното заседание на комисията реплика от Крум Зарков от БСП разгневи Данаил Кирилов, които за първи път посочи две имена - на бизнесмените Огнян Донев и Гриша Ганчев, проверките срещу които по негова неофициална информация можело да бъдат прекратени заради тълкувателното решение на ВКС. Със споменаването им Кирилов искаше да аргументира защо бърза с промените в антикорупционния закон, като обвини БСП, че пазят олигарсите. Шефът на КПКОНПИ Пламен Георгиев отказа да потвърди тази информация, защото няма право да говори по висящи проверки. Той уточни единствено, че искове за конфискация срещу Донев и Ганчев не са внасяни в съда. Сред изрежданите от Георгиев дела обаче, които подлежат на прекратяване заради тълкуванието на ВКС, има и висящи проверки на комисията, които не са стигнали до съд.", "date": "2018.12.20", "title": "Парламентът разглежда спешните промени за конфискацията"}
{"url": "https://www.dnevnik.bg/sviat/2018/12/20/3364797_kakvo_gubi_orban_ako_protestite_stanat_postoianni/", "text": "Продължилите една седмица протести в Будапеща събраха разединените опозиционни партии в рядка по рода си коалиция срещу Виктор Орбан, като изкараха младите унгарци на улицата, за да протестират срещу това, което смятат за все по-авторитарно управление. Приемането на два закона миналата седмица, подкрепени от партията на премиера \"Фидес\", разгневи редица групи избиратели, стимулирайки слабата и разделена опозиция да действа единно, което се е случвало рядко през осемте години, откакто той е на власт. Протестите в Будапеща повдигнаха въпроса дали такова новоскрепено сътрудничество може да е достатъчно трайно, за да пусне корени и да предложи жизнеспособна опозиция на обаятелен политик, който обикновено съумява да извади опонентите си от играта. Макар че засега не се очертава никакво значимо изместване във вътрешното равновесие на силите в Унгария, някои унгарци имат усещането, че Орбан е надценил способностите си, като е прокарал два закона, предизвикали такъв съгласуван отговор на опозицията. Единият закон,  кръстен \"робския закон\" , позволява на работодателите да изискват от служителите си да работят извънредно до 400 часа годишно. Друг закон  създава нови съдилища , контролирани от министъра на правосъдието, който според критиците може да доведе до политическа намеса. Денеш Хубичак, 24-годишен инженер, е участвал в почти всички протести от 12 декември насам и дойде до сградата на държавната телевизия в понеделник вечерта въпреки мразовитото време, за да настоява за независими обществени медии и съдилища. \"Тук съм, защото искам да живея тук и след 10 години\", каза той. \"Мнозина тук протестират сега заради закона за робския труд, но понякога забравят другия: закона за административните съдилища\". Хубичак каза, че не храни големи надежди, че ЕС ще обуздае политиката на Орбан, смятана от критиците му за все по-авторитарна, тъй като през изминалите 8 години това не се случи. \"Не мога да видя натиск от страна на ЕС или от Европейската народна партия, който да може малко да им повлияе каза той. Демонстрациите в неделя, в които участваха близо 10 хил. души, не представляват непосредствена заплаха за Орбан, тъй като \"Фидес\" се радва на силна подкрепа сред избирателите, откакто спечели категорично трети поредни избори през април. Но ако протестите станат постоянни, а левите партии и националистическата партия \"Йоббик - Движение за по-добра Унгария\" съумеят да превърнат най-новото сътрудничество в трайна кампания, такава съгласувана активност може да подкопае очакваната от мнозина победа на \"Фидес\" догодина на изборите за Европейски парламент и на общинските избори, казаха някои анализатори. В неделя сред протестиращите имаше много студенти, някои се включиха в митингите и в понеделник вечерта. Това е т.нар. Поколение Y - унгарци на възраст между 20 и 30 години и скоро навършили 30-те, за които Орбан и неговата политика не са привлекателен избор. Те са много обезсърчени от политиката на правителството в сферата на образованието, която според тях не успява да ги подготви за живота в 21 век, като набляга твърдо на механичното наизустяване. \"Това, което правят във висшето образоване, е наистина лошо\", каза 16-годишната Дора, която не пожела да посочи пълното си име. \"Разтревожена съм, че в Унгария няма да има добър колеж, в който да се запиша, а не искам да отивам в чужбина... Аз също съм против трудовия закон\". Необичайно единство Орбан влезе в конфликт с Брюксел заради политиката си за ограничаване на независимостта на медиите и съдилищата, нагоди избирателната система в полза на \"Фидес\" и постави свои верни хора начело на няколко институции. Орбан се представя като защитник на унгарската християнска култура срещу мюсюлманската миграция в Европа - образ, намерил отклик сред милиони гласоподаватели, особено в селските райони. \"Фидес\" има 38 процента подкрепа според ноемврийска анкета на проправителствения мозъчен тръст \"Незопонт\", докато опозиционните партии имат заедно около 25 на сто. Чаба Тот, директор на либералния мозъчен тръст \"Републикон\", каза, че сега опозицията работи в необичайно единство и може да го надгради догодина, когато в Унгария се състоят европейски и местни избори. \"Но ако те не са способни да излязат с нещо перспективно през следващите няколко дни до Коледа, цялото /протестно чувство/ може да се срине\", каза той. Правителствен говорител определи протестите като отчаян опит на слаба опозиция и платени от чужбина активисти. \"Гражданите имат право да протестират, стига да не нарушават закона. Но внимавайте, когато незначително малцинство от обучени в чужбина активисти, представители на губещи политически партии и, да, превратаджиите от мрежата на Сорос, се втурнат да свалят народно, демократично избрано правителство\", написа в понеделник в блога си Золтан Ковач. Говорител на фондацията на Джордж Сорос \"Отворено общество\" каза в понеделник, че Сорос не е подклаждал протестите. /БТА", "date": "2018.12.20", "title": "Какво губи Орбан, ако протестите станат постоянни"}
{"url": "https://www.dnevnik.bg/sviat/2018/12/20/3364966_putin_shte_obiasni_problemite_na_ruskata_ikonomika_na/", "text": "Агресивният\" и неблагоприятен международен климат и отражението му върху икономиката на Русия ще са сред основните теми на годишната пресконференция, която президентът Владимир Путин ще даде днес. Путин ще говори и за регионалните конфликти и руско-американските отношения, каза в интервю за телевизия НТВ прессекретарят на държавния глава Дмитрий Песков. Мястото на събитието, започващо в 13 ч. българско време, не е известно - според РИА \"Новости\" журналистите ще получат информация за него на електронната си поща. Представителите на медиите са рекорден брой - 1702-ма души. Предишният рекорд бе миналата година - 1640 журналисти. Пресконференциите на Путин в края на годината започнаха още по време на първия му мандат - през 2001 г. Събитията обичайно продължават по няколко часа и се засягат всякакви теми - от икономиката и външната политика до необичайни като (през 2012 г.) края на света. Рекордът му е от 2008 г., когато за 4 часа и 40 минути отговаря на 106 въпроса. Тази през 2012 г. е само 7 минути по-кратка, а миналогодишната бе 3 часа и 50 минути. Песков неколкократно в последните седмици подчерта, че пресконференцията няма да се ръководи от никакъв предварително написан сценарий.", "date": "2018.12.20", "title": "Путин ще обясни проблемите на руската икономика на 1700 журналисти"}
{"url": "https://www.dnevnik.bg/sviat/2018/12/20/3364970_istina_i_pravosudie_nespravedlivo_obvineni_v_rumuniia/", "text": "Когато полицията обгражда дома му през една хладна януарска сутрин, Петрика Манолаки предусеща, че това е краят. 29-годишният майстор се укрива през последните шест години, защото не може да понесе да се върне в затвора заради грабеж, който не е извършил. Но сега полицаите нахлуват в дома му в североизточния румънски град Яш, изблъсквайки настрана приятелката му и плачещото му бебе, за да му сложат белезниците. \"Просто не можех да повярвам, че можеш да бъдеш арестуван за нещо, което не си направил,\" спомня си Манолаки, сега на 39 години. \"Беше като във филмите, когато някой се бори със системата.\" По думите на Манолаки този ден през зимата на 2010 г. е най-черният в борбата му за правосъдие, в която пропилява най-добрите си години - и продължава да го тормози, докато той се бори за обезщетение в страната с най-много нарушения на правото на справедлив съдебен процес в Европейския съюз (ЕС). Румъния изпреварва всички останали 27 държави - членки на ЕС, когато става въпрос за нарушения на правото на справедлив съдебен процес и други пропуски в надлежния съдебен процес според стандартите, определени от Европейския съд по правата на човека (ЕСПЧ). Извън Европейския съюз само Русия, Турция и Украйна имат по-лоши резултати според последните данни на съда в Страсбург, чиято юрисдикция обхваща 48 държави, членки на Съвета на Европа. Правото на справедлив съдебен процес е чувствителна тема в Румъния, където управляващата социалдемократическа партия (СДП) популяризира мащабна съдебна реформа от средата на 2016 г. насам, която според правителството има решаващо значение да накара съдиите и прокурорите да бъдат по-отговорни при съдебни грешки. Реформата включва създаването на специализирано звено за разследване на престъпления, извършени от магистрати, както и разширяване на правомощията на правосъдния министър да назначава главни прокурори. Но повечето представители на съдебната власт и много международни наблюдатели казват, че промените по-скоро целят да ограничат независимостта на съдилищата, отколкото да защитават правата на обикновените румънци. Законовите промени идват, след като през последните години множество високопоставени държавни служители бяха разследвани по обвинения в корупция. Тъй като реформата предизвика противоречиви коментари в страната, хората, борещи се за справедлив процес, твърдят, че дебатът отвлича вниманието от действителните недостатъци в съдебната система – от честите пропуски по време на разследването до некомпетентна служебна защита, предоставена от държавата, и в културата на съдебна практика, при която обвиняемият твърде често се третира като виновен до доказване на противното. Понякога тези нарушения вървят ръка за ръка с продължителни периоди на задържане в предварителния арест дори и за незначителни престъпления, и грешки от страна на съдии, които претрупани с работа, не разполагат с достатъчно време да прегледат и преценят доказателства, казват критиците. В Румъния в съдебните дела не участват съдебни заседатели, така че съдиите носят пълна отговорност за издаването на присъди. Ремус Будай, прокурор в Главната прокуратура в Букурещ, използва аналогия от спорта, за да опише чувството да работи в съдебна система, която далеч не е съвършена. \"Когато гледате футбол по телевизията, виждате къде греши съдията\", каза той пред Балканската мрежа за разследващи репортажи (BIRN). \"Но ако някой ви даде свирката, вие невинаги знаете какво да правите с нея.\" \"Няма как да се измъкнеш\" Шофирайки по улиците на Яш в любимия си винтидж \"Роувър\", внимателно държейки волана с черни кожени ръкавици, Манолаки си спомня как всички проблеми на правната система като че ли се обръщат срещу него. Неговият кошмар започва през 2002 г., когато е на 22 години и наскоро завършил задължителната военна служба. Един ден полицията го призовава на разпит във връзка с местно престъпление. Трима мъже са заподозрени, че са почукали на вратата на 80-годишна жена, казвайки, че събират пари за църквата. Двама от тях нахлуват в дома ѝ и вземат пари и бижута. Манолаки прекарва три дни в полицейска килия, като отказва да даде показания, докато не му бъде осигурен адвокат. Той твърди, че четирима полицаи са го пребили. Неговите родители сигнализират Военната прокуратура, която наблюдава оплакванията срещу полицията, но прокурорите казват, че няма достатъчно доказателства за побоя. Обвинен в съучастие в грабежа, Манолаки прекарва следващите осем месеца и три седмици в затвор със строг режим в Яш, където споделя килия с почти 50 други мъже, които спят на 30 тесни легла. Манолаки е обвинен, че е пазил пред дома на жертвата, докато двамата други мъже крадат ценностите. Той обаче казва, че има алиби. По думите му е бил с приятелката си по това време. Но неговото доверие в съдебната система е толкова ниско, че той дори не се надява, че ще му повярват. \"Вече се бях подготвил да си излежавам присъдата\", каза Манолаки в интервю в дома му в Яш. \"Все пак говорим за Румъния и тук няма как да се измъкнеш\". За негова радост съдът го оправда поради липса на доказателства. (Другите двама мъже са осъдени. Гичук Богдан Думитру получава присъда от шест години и шест месеца затвор, докато Дамян Константин получава пет години и четири месеца.) \"На вратата офицерът каза: \"Нека да проверя още веднъж – от години не съм виждал някого да бъде оправдан\", спомня си Манолаки. Но освобождаването му скоро се оказва жестока шега. Прокурорите обжалват присъдата и тя е отменена. Изправен пред това да прекара пет години зад решетките, той решава да обжалва пред Върховния касационен съд, най-високата съдебна истанция в Румъния. Губи делото. Тогава решава да се укрие. \"Не можеш да се контролираш - не знаеш какво да правиш, когато знаеш, че първо са те оправдали, а след това са те осъдили\", каза той. \"Пет години, откраднати от живота ти... когато не си направил нищо лошо.\" Манолаки избягва ареста, като се мести от адрес на адрес, работейки каквото намери, за да се издържа. Докато все още бяга от закона, той подава жалба в ЕСПЧ. Минават години, без да получи какъвто и да е отговор. Полицията най-накрая го хваща през януари 2010 г., скоро след раждането на сина му, като го проследява по информацията от акта за раждане на детето. Манолаки е изпратен директно в затвора, въпреки че присъдата му не е удължена заради годините на укриване. Той излежава почти три години в два затвора, преди да бъде освободен предсрочно през август 2012 г. Докато е в затвора, се жени за приятелката си. Малко след освобождаването му изведнъж, пристига решение на ЕСПЧ, че неговите права са били нарушени. Според съдиите в Страсбург Манолаки не е трябвало да бъде осъден след първоначалното му оправдаване, без да са представени нови доказателства. Освен това румънският съд не е изслушал Манолаки или свидетели, базирайки своето решение изцяло въз основа на показания, дадени от полицията, и свидетелски показания от предишния процес, се казва в решението. Делото е възобновено. През април 2017 г. апелативният съд в Яш отменя присъдата и го оправдава. Сега Манолаки съди държавата за обезщетение в размер на почти един милион евро. \"Грешки в преценката\" Според Fair Trials, неправителствена организация, базирана в Брюксел, съдебните производства могат да се считат за справедливи само ако на обвиняемите са гарантират определени неоспорими права. Те включват достъп до адвокат и информация и спазването на презумпцията за невинност. \"Държавата е тази, която трябва да докаже, че си виновен, а не ти да доказваш, че си невинен\", каза говорителят на организацията Джанлука Чесаро. Между 2011 и 2018 г. повече от 27 000 души, осъдени за престъпления в Румъния, искат нови съдебни процеси въз основа на юридически механизми, наречени \"преразглеждане\" и \"обжалване за анулиране\", показват данните на министерството на правосъдието. Съдилищата одобряват 242 от тези искания, а 17 души са оправдани в резултат от това. Преразглеждането на дело е разрешено, ако се появят нови доказателства или ако ЕСПЧ установи, че правата на осъдения са нарушени. Също така между 2011 г. и 2018 г. 688 души са се обърнали към съда, търсейки обезщетение за \"поправяне на съдебни грешки\", а 80 имат право на компенсация, посочват от министерството. Няма данни за размера на получените обезщетения. През същата година статистическите данни на ЕСПЧ показват, че съдът в Страсбург потвърждава 49 жалби за нарушения на права, свързани с надлежния съдебен процес в Румъния. ЕСПЧ не се произнася дали хората са невинни или виновни, а само дали техните права са били нарушени. Освен 11 нарушения на основното право на справедлив съдебен процес, жалбите, потвърдени от ЕСПЧ, включват 20 случая на нечовешко или унизително отношение, 12 на нарушения по време на разследване и 6 на извънредно дълги дела. Съдът разглежда 3981 молби от Румъния през 2017 г. Много от решенията се отнасят до по-стари жалби, тъй като обикновено отнема няколко години, докато ЕКПЧ вземе решение по даден случай. Само три държави от Съвета на Европа се представят по-зле по отношение на броя на осъдителните присъди за нарушения при правото на справедлив съдебен процес в ЕСПЧ през 2017 г.: Русия е направила 217 нарушения на различни човешки права в тази категория, в Украйна те са 78, а в Турция - 62. В другия край на класацията десет страни не са имали никакви нарушения, свързани с надлежния съдебен процес, съгласно решенията на ЕСПЧ: Албания, Андора, Дания, Ирландия, Лихтенщайн, Люксембург, Малта, Норвегия, Сан Марино и Швеция. В отговор на въпрос за лошото представяне на Румъния по отношение на присъдите на съда в Страсбург говорителката на министерството на правосъдието Ана Михайла заяви, че страната има \"конституционна и инфраконституционна и законодателна рамка\", която дава възможност на хората да упражняват правото си на справедлив процес. Кристи Данилец, съдия в съда в Клуж в Западна Румъния и бивш член на Висшия съвет на магистратите (ВСМ), органът, гарантиращ независимостта на съдебната власт, заяви, че данните на ЕСПЧ рисуват подвеждаща картина, тъй като става дума за дела отпреди седем или осем години. От институцията заявиха, че оттогава насам реформите във ВСМ са намалили продължителността на съдебните процеси и са подобрили ефективността на разследванията на полицейски произвол и други злоупотреби. Но от ВСМ не отричат че съдилищата са все още податливи на \"грешки в преценката\", причинени от неверни свидетелски показания, събрани от безскрупулни полицаи.\"Имах един случай, в който полицаят не успя да намери свидетел, затова той поиска \"служебен свидетел\", един от многото полицейски източници\", каза Данилец. \"Полицаят написа показанията му, обади му се, почерпи го с питие. Свидетелят дори не знаеше какво е подписал.\" Той продължи: \"За грешки в преценката ние [съдиите] не носим отговорност. Това не е практика никъде по света.\" \"Да попаднеш в ада\" През лятото на 2000 г. 29-годишната майка Даниела Тарау работи няколко седмици като секретарка в компания в Букурещ, която наема работници за работа в Израел. Тя прави кафе и отговаря на обаждания, преди да бъде принудена да напусне фирмата заради операция на жлъчката. На следващата година тя е призована в полицейското управление, за да свидетелства за измама, свързана с компанията. Но скоро след това тя става обвиняема. \"Пристигнах една сутрин и си тръгнах почти две години по-късно\", каза Тарау, която е вече на 47 години. Заедно с още петима служители от фирмата за набиране на персонал тя e обвинена в измама на 44 души, които са платили, за да работят в чужбина. Тарау твърди, че вече не работи в компанията, когато са били извършени плащанията. Задържана е за 24 часа в полицейска килия, малко по-широка от баня, с четири легла на два етажа, закрепени за стената. \"Мислех, че съм попаднала в ада\", каза Тарау. \"Беше толкова горещо и много задимено.\" Тогава започва серията от заповеди за задържане под стража. Първо, прокурорът Кристиан Панаит поискал Тарау да бъде задържана в ареста за пет дни, а след това за един месец. Процесът се повтаря 21 пъти, сякаш на автопилот. Тарау каза, че 28-годишният Панаит изглежда неуравновесен. По думите ѝ той крещи и веднъж я заплашва, че ще я изхвърли през прозореца. \"От моя гледна точка... прокурорът беше нещо като бог, който решаваше дали мястото ми е там или не. И по негово мнение мястото ми бе точно там... въпреки липсата на доказателства по делото.\" Няколко месеца по-късно Панаит се самоубива. Някои вестници свързват смъртта му с политически натиск за разследване на колега прокурор по друг случай. През 2015 г. румънският филмов режисьор Тудор Джурджу прави филм, който е базиран на последните месеци от живота му. Независимо от контекста на поведението на Панаит Тарау вярва, че прокурорът нарушава правата ѝ. Когато съдът най-накрая я осъжда условно на три години и три месеца за измама, през ноември 2002 г. тя вече е прекарала в ареста 21 месеца. \"От наша гледна точка особено ни притеснява, че продължителността на пребиваването на задържания в предварителния арест е твърде дълга\", каза Николета Андрееску, изпълнителен директор на Асоциацията за защита на правата на човека в Румъния - Хелзинкския комитет, неправителствена организация със седалище в Букурещ. \"Това пребиваване в предварителния арест често е формалност, защото прокурорът иска задържане за 30 дни, а съдията го разрешава и обикновено го подновява автоматично. По закон не може да прекараш в ареста, без да има насрочено дело, повече от 180 дни.\" Петимата други, обвинени в измама, включително и чистачка в компанията и съпругът ѝ, който работи като шофьор, също са осъдени. След освобождаването си Тарау изпраща десетки жалби до парламента, президента, до съда, настоявайки, че е невинна и искайки преразглеждане на случая. Тя измисля начин, чрез който да провери дали някой чете писмата ѝ: хваща с телбот страниците по средата. \"Отидох в архива на съда... и телбодът все още си стоеше\", каза тя. Тарау подава жалба до ЕСПЧ, който през 2009 г. постановява, че нейното право на справедлив процес е било нарушено. Според решението на Тарау не е била предоставена адекватна адвокатска защита и е била възпрепятствана да разпита жертвите на престъплението или да призове свидетели. Съдът отчита, че времето, прекарано в ареста, е прекомерно. Шест години по-късно съд в Букурещ гледа наново делото и тя е оправдана. Тя съди държавата за обезщетение в размер на 900 000 евро и в крайна сметка получава компенсация от 100 000 евро. \"Справедлива компенсация\" Тарау също получава обезщетение от 4000 евро като \"справедлива компенсация\", вид обещетение, присъдено от ЕСПЧ, но изплатено от съответната държава. То обикновено е много по-малко от компенсациите, присъдени от националните съдилища. Според Съвета на Европа, органът по правата на човека, който наблюдава изплащането на спаведливите компенсации, Румъния е изплатила 53.7 млн. евро под формата на обезщетения през последните 10 години. През 2017 г. Румъния е платила 2.6 млн. евро за присъдени обезщетения след присъди на съда в Страсбург. За разлика от това Дания и Норвегия не са платили нищо, а Швеция е платила 5000 евро за миналата година. В другия край на класацията Русия и Турция са изплатили съответно 15 млн. и 12 млн. евро. В Румъния всички щети се поемат от министерството на финансите. Съдия Данилец каза, че на теория министерството може да съди съдиите или прокурорите, отговорни за съответните дела, за да си възстановят сумите, но на практика това никога не се случва. \"Съдебните грешки са вследствие на решение, взето от прокурор или съдия, очевидно в разрез със закона или доказателствата по делото, независимо дали е извършено умишлено... или поради сериозна некомпетентност\", каза той. Съдиите и прокурорите могат да бъдат подведени под отговорност чрез дисциплинарни или наказателни производства, добави Данилец. Дисциплинарните санкции варират от предупреждение и удръжки от заплатата до временнно отстраняване от длъжност и забрана да практикуват. Наказанието по наказателни дела е затвор. ВСМ съобщава, че през 2017 г. е издала 22 дисциплинарни санкции на съдии и 10 на прокурори. Оттам не уточниха кои наказанията са свързани със съдебни грешки или други неправомерни действия. Законодателите дават за пример случаи като тези на Манолаки и Тарау като оправдание за реформите в правосъдието, които започнат да прокарват през 2016 г. Според критиците реформите са политически мотивиран отговор на редица случаи на корупция по високите етажи на властта - включително дело срещу лидера на управляващата партия Ливиу Драгня, който през юни получава присъда от три години и половина заради длъжностни злоупотреби. Присъдата е процес на обжалване. Международната общност, включително Съветът на Европа и Държавният департамент на САЩ, също критикуват промените. \"Те [реформите] съдържат редица мерки, които отслабват правните гаранции за независимост на съдебната власт, които могат да подкопаят ефективната независимост на съдиите и прокурорите и следователно общественото доверие в съдебната система\", се казва в доклад на Съвета на Европа от средата на ноември. Сред проблематичните области документът посочва новата специализирана прокуратура за разследване на престъпления, извършени от съдии и прокурори, и \"разширени критерии за отстраняване на членове на Висшия съвет на магистратите\". През септември около 300 съдии излизат на мълчалив протест пред Апелативния съд в Букурещ, като държат надписи \"За независима съдебна система\". Обратно в Яш, Петрика Манолаки се издържа с каквато строителна работа намери, докато тече делото за обезщетение. В свободното си време той се разхожда с колата си и посещава на срещи на автомобилен клуб \"Роувър\". ЕСПЧ му присъжда само 3000 евро като справедлива компенсация, но той съди държавата за допълнително обезщетение в румънския съд. През март съдът в Сучава се произнесе срещу него, като постанови, че няма нищо незаконно по отношение на ареста му или времето прекарано в предварителния арест, въпреки че по-късно е оправдан. Жалбата му е в ход в Апелативния съд в Сучава. В Букурещ Даниела Тарау създава асоциация, която помага на жертвите на съдебни грешки да се запознаят с правата си и да търсят обезщетение. Междувременно тя се омъжва за полицай, завършва право и магистърска степен в полицейската академия. Записва докторантура за условията в румънските затвори и иска да напише книга по темата. Спомняйки си за премеждията си, тя стига до заключението, че нейният случай е достатъчно незначителен, за да остане незабележим за неработещата съдебна система, но има опустошителни последствия за нея. \"Не беше знаково дело\", каза тя. \"Това беше едно от тези дела, които се разглеждат, без много да се мисли \"Кой е този? А, един никой.\"", "date": "2018.12.20", "title": "Истина и правосъдие: Несправедливо обвинени в Румъния"}
{"url": "https://www.dnevnik.bg/sport/2018/12/20/3365105_provejdane_na_sustezanie_ot_formula_1_v_london_e/", "text": "Кметът на Лондон Садик Хан е убеден, че градът може да приеме състезание от Формула 1 в най-скоро време. Чрез говорителя си той коментира възможността столицата на Великобритания да влезе в най-престижния автомобилен шампионат. Собствениците на Формула 1 \"Либърти медия\" изразиха желание да има състезание на Острова, което е под въпрос след отказването на \"Силвърстоун\". Легендарната писта има проблеми с финансирането в последните години и работи на загуба, което доведе до прекратяване на договора с Формула 1. През сезон 2019 за последен път ще се проведе състезание на \"Силвърстоун\". \"Лондон е винаги отворен към това да бъде домакин на големи спортни събития. Градът ще приеме финала на Евро 2020, мачове от НФЛ, световното първенство по крикет и мачове по бейзбол. Кметът вярва, че това е възможно и с Формула 1, но трябва да се направи проучване, което той вече възложи на екипа си\", каза говорителят на Хан. През 2017 г. беше направена демонстрация по улиците на Лондон, която привлече близо 200 хиляди души. Според шефа на британския моторспорт Дейвид Ричардс обаче състезание в Лондон не би могло да има. От \"Либърти медия\" искат да вкарат в календара повече улични трасета. Според Рос Браун обаче с Лондон това би било малко по-трудно. В интервю за London Evening Standard той обяви, че състезание в покрайнините на града би било по-реалистично. \"Това е събитие, което се провежда цяла седмица – тренировки, квалификация, състезание. Трудно е да блокираш град като Лондон за толкова дълго време\".", "date": "2018.12.20", "title": "Провеждане на състезание от Формула 1 в Лондон е възможно, каза кметът на града"}
{"url": "https://www.dnevnik.bg/biznes/2018/12/20/3365106_energiini_shefove_zaiaviha_che_gazovata_globa_niama_da/", "text": "Българската държава ще обжалва глобата, наложена от Еврокомисията заради липса на конкуренция на газовия пазар. Това съобщи пред БНТ изпълнителният директор на Българския енергиен холдинг Петьо Иванов. Глобата е в размер на 77 млн. евро, холдингът я е заделил и ще я плати в определения срок - 90 дни, увери Иванов. Той обаче изрази надежда, че в хода на съдебното дело тя ще бъде намалена или отменена. \"Имаме аргументи, за да намалим размера на глобата и да бъде възстановена на дружествата и да обърнем решението в европейския съд. Най-вероятно ще се обърнем към него да разгледа делото по същество\", каза Иванов. Изпълнителният директор на \"Булгартрансгаз\" Владимир Малинов пред Нова телевизия допълни, че ще бъдат обжалвани твърдението за наличието на нарушение, периодът, в който ЕК твърди, че има нарушение, както и самият размер на глобата. \"Глобата подлежи на плащане в 90-дневен срок от датата на получаване на решението. В случай, че има обжалване, тя може да бъде условно платена или да бъде предоставено финансово обезпечение до окончателното решаване на спора\", добави Малинов. И двамата подчертаха, че глобата няма да удари по джоба крайните потребители, защото разходите на дружествата за глоби не са ценообразуващ елемент според българското законодателство. В решението на Еврокомисията също нямало отбелязано, че потребителите са претърпели вреди, каза Иванов и добави, че просто БЕХ няма да разпредели печалба и да я внесе в бюджета, но и поради други обстоятелства не се очаквало холдингът да е на печалба. Той добави, че достъпът до газоворазпределителната мрежа в България не винаги е съответствал на евронормите. \"Може правилата да не са били изцяло с евронормите, но сме работили по правила\". Шефът на БЕХ каза, че с изглаждането на газовите връзки със съседни страни и хъба \"Балкан\" конкуренцията на газовия пазар ще се засили, а всички тези проекти се подкрепят от Европейската комисия.", "date": "2018.12.20", "title": "Енергийни шефове заявиха, че газовата глоба няма да удари по джоба потребителите"}
{"url": "https://www.dnevnik.bg/sport/2018/12/20/3365107_totnum_shte_igrae_s_chelsi_v_polufinalite_v_kupata_na/", "text": "Тотнъм\" срещу \"Челси\" е дербито в полуфиналите в Купата на Лигата. След изиграването на последните два четвъртфинала бяха изтеглени и двойките за полуфиналите. В другия сблъсък носителят на отличието \"Манчестър сити\" се изправя срещу представителя на Лига 1 (трета дивизия) \"Бъртън Албиън\". \"Шпорите\", които надвиха \"Арсенал\"  в най-интересния двубой от четвъртфиналната фаза, ще са домакини в първия мач на 7 януари. Реваншът на \"Стамфорд бридж\" е на 21 януари. Именно \"Тотнъм\" беше първият отбор, който  победи \"Челси\" при новия му мениджър Маурицио Сари . Това се случи на 24 ноември. \"Манчестър сити\" също е домакин в първата среща с \"Бъртън\". Съперникът на \"гражданите\" ще участва в полуфинал за пръв път, след като играе в Купата на Лигата от едва 10 години. \"Бъртън\" спечели правото след промоция в Националната лига през 2009 г. За \"Сити\" Купата на Лигата е възможност за пореден трофей. През миналата година именно този турнир беше първото отличие, което Пеп Гуардиола спечели с тима. \"Гражданите\" са спечелили три от последните пет финала, в които са участвали.", "date": "2018.12.20", "title": "\"Тотнъм\" ще играе с \"Челси\" в полуфиналите в Купата на Лигата"}
{"url": "https://www.dnevnik.bg/evropa/2018/12/20/3365110_obshtoto_subranie_na_oon_prie_pakta_za_migraciiata/", "text": "Общото събрание на ООН утвърди Глобалния пакт за миграцията, който  бе приет в Маракеш  миналата седмица, предадоха ДПА и \"Асошиейтед прес\". Това е първият международен документ по проблема с миграцията. Той не е правно обвързващ. Пактът бе приет със 152 гласа \"за\". Против гласуваха пет страни - САЩ, Израел, Унгария, Чехия и Полша. Въздържаха се 12 държави, сред които  България , Австрия, Австралия, Швейцария и Италия. На конференцията в Маракеш на 10 декември пактът бе одобрен от 164 страни, отбелязва АП. Белгия гласува в подкрепа на пакта, въпреки че той предизвика оттеглянето на една от партиите в управляващата коалиция и това доведе до  оставката на премиера Шарл Мишел . Бразилия обяви, че ще се оттегли от пакта, щом избраният за президент Жаир Болсонаро встъпи в длъжност на 1 януари. САЩ отхвърлиха пакта с аргумента, че той придвижва глобалното управление за сметка на националните закони и интереси на отделните страни. Унгария пък заяви, че пактът е небалансиран и е насочен в подкрепа на миграцията. В изявление преди гласуването председателката на Общото събрание на ООН Мария Фернанда Еспиноса от Еквадор напомни, че този документ няма законово обвързваща сила и не нарушава суверенитета на никоя държава. Глобалният пакт на ООН за миграцията изброява редица принципи - защита на човешките права, защита на децата, признаване на националния суверенитет и други. Той предлага различни варианти на сътрудничество като обмен на информация и експертиза и интеграция на мигрантите. Пактът призовава за забрана на необосновани задържания и допуска арести само като крайна мярка. 258 милиона души по света са в постоянна мобилност или мигранти, което е 3.4 процента от населението на Земята. Над 80 процента от придвижванията от една страна в друга се извършват законно. По данни на ООН повече от 60 хил. нелегални мигранти са загинали от 2000 г. Разногласия в Италия Долната камара на италианския парламент одобри резолюция, която призовава правителството да отложи решението си дали да подкрепи пакта, предаде ДПА. Агенцията отбелязва, че решението прикрива разногласията по въпроса между двете партии от управляващата коалиция. Италианското правителство трябва да отложи решението дали страната ще приеме пакта, се казва в резолюцията, внесена от депутати от антисистемното Движение \"Пет звезди\" (ДПЗ) и крайнодясната партия Лига. В същото време Камарата на депутатите отхвърли други предложения, внесени от опозиционни леви, центристки и десни партии, които призоваваха за позитивно или негативно решение за пакта. Италия не присъства на форума в Маракеш наред с други европейски страни и САЩ. Лигата е против споразумението, а няколко лидери на ДПЗ и премиерът Джузепе Конте се изказаха в негова подкрепа, отбелязва ДПА. /БТА", "date": "2018.12.20", "title": "Общото събрание на ООН прие пакта за миграцията, България гласува с \"въздържал се\""}
{"url": "https://www.dnevnik.bg/analizi/2018/12/20/3355643_zakonut_za_kulturnoto_nasledstvo_sreshtu_obrazovanieto/", "text": "Законът за културното наследство (ЗКН) обезсмисля специализираното образование по реставрация. Доказателство за това е съставеният според чл. 165, ал. 1 публичен регистър на \"лицата, които имат право да извършват дейности по консервация и реставрация\" на територията на България. Основите на образованието по реставрация у нас са положени през 1973 г., когато с Разпореждане на Министерския съвет № 428 от 28 декември 1972 г. в Националната художествена академия е създадена специалност \"Реставрация\" (тогава \"Консервация и реставрация\"). От 1976 г. е самостоятелна катедра към Факултета за приложни изкуства. Магистърската програма е една от първите на Балканите с пълен петгодишен курс на обучение, който е насочен към различни паметници на материалната култура: произведения на кавалетната и монументална живопис, мозайка, обекти от метал, камък, керамика, текстил, хартия. За изминалите 45 години са се дипломирали над 300 студенти, които заедно със завършилите в чужди университети формират професионалната общност на българските реставратори. За съжаление десетилетните образователни традиции в областта на опазване на културното наследство у нас са напълно пренебрегнати в приетия през 2009 г. ЗКН и създадения според него регистър. Най-общо според чл. 164 в регистъра се вписват \"магистри\" по \"Реставрация\", \"Архитектура\" или \"друга специалност [] с приложение в процеса на консервация и реставрация\". В закона обаче липсва дефиниция за \"друга специалност с приложение в процеса на консервация и реставрация\" и днес не е известно какво точно е имал предвид законодателят през 2009 г. За да разберем как служителите на Министерството на културата тълкуват чл. 164, е достатъчно да се обърне внимание на самия  регистър, в който са вписани вече 570 души . и \"Автоматизация на производството\", \"Минна електромеханика\", \"История\", \"Археология\", \"Богословие\", \"Физика\", \"Химия\", \"Археометрия\", \"Биохимия и микробиология\", \"Биология и химия\", \"Технология на органичните и неорганичните вещества\", \"Технология на органичния синтез и каучук\", \"Механична технология на дървесината\", \"Художествена обработка на дърво\", \"Битова мебел с художествена резба\", \"Керамично-стъклена декорация\", \"Педагогика на изобразителното изкуство\", \"Живопис\", \"Графика\", \"Декоративно-монументална живопис\", \"Художествено осветление\", \"Декоративно-приложно изкуство\", \"Иконография\" и много други. В допълнение на всичко това през 2011 г. към Преходните и заключителни разпоредби на ЗКН е добавен § 118, който дава възможност дори и на лица без висше образование да бъдат вписвани свободно в регистъра. Възможно е объркването на законодателя да се дължи на неразбирането на интердисциплинарния характер на професията. Действително има широк спектър от професии, които могат да имат някакво приложение в процеса на реставрация, тъй като се извършват разнообразни проучвания, обектите се документират с различни методи, провеждат се лабораторни анализи и научни изследвания. В един голям екип може да участват различни учени в областта на културното наследство, консултанти, климатолози, фотографи, помощник-реставратори, занаятчии и др. Смисълът на регистъра обаче е в него да бъдат вписани специалистите по реставрация, а не професиите, които имат някаква връзка с тези дейност. Вследствие на това недоразумение всички, вписани в регистъра с най-разнообразни професии, включително и тези без висше образование, наред с дипломираните реставратори получават пълна правоспособност, която им позволява да извършват самостоятелно реставрационни намеси върху недвижими културни ценности от световно, национално и местно значение, да изготвят и внасят за съгласуване програми за реставрация, да ръководят колективи, реставрационни ателиета и лаборатории. Резултатите от тази политика са видими на много места в страната. Без значение дали е у нас или в чужбина образованието по реставрация е трудно, скъпо и отнема минимум пет години. След дипломирането обаче всеки магистър по реставрация е изправен и пред невъзможността да бъде вписан в регистъра, за да практикува свободно професията. Законът изисква минимум три години стаж по специалността. Оказва се, че ако някой все пак реши да изучава реставрация, трябва да изминат минимум осем години, за да бъде вписан в регистъра. Ако лице без специализирано образование обаче реши да кандидатства за вписване в регистъра, на него ще му е необходим само \"документ, удостоверяващ пет години професионален опит\". Изглежда, че чрез закона Министерството на културата предлага много по-лесен, изгоден и бърз начин за навлизане в професията и за започване на самостоятелна практика, като най-важното условие е да не искате да учите. Законът не прави разлика между изградени специалисти, посветили пет и повече години на образование по реставрация, и лица, които изобщо нямат висше образование. Това е поредното доказателство, че у нас образованието не е ценност, а професионалната компетентност може да се доказва само с документи за определен трудов стаж. Така единствената разлика между дипломиран реставратор и всички останали е приравнена до две години трудов стаж. За да бъде намерено логично обяснение на този законодателен парадокс, е необходимо задълбочено изследване на процесите в областта на опазване на културното наследство през последните десетилетия, което не е цел на настоящия текст. Със сигурност проблемът е комплексен и в него са преплетени некомпетентност, недостиг на административен капацитет, различни лобистки интереси, зависимости от времето на разпадналия се в началото на 90-те години Национален институт за опазване на паметниците на културата (НИПК), както и много други. Пряка връзка може да бъде потърсена и в създадените от държавата механизми за усвояване на средства по европейски програми за опазване на културното наследство. Тъй като реставрацията нa недвижими културни ценности (включително стенописи, антични мозайки, иконостаси, архитектурна скулптура, декорирани фасади и др.) се приема за \"строеж\", то бенефициентите на европейски фондове са строителните фирми. Препратката е към самите обществени поръчки, в които има изискване в състава на кандидатстващата фирма да има лица, вписани в регистъра по чл. 165. Вписването на хора без специализирано образование в регистъра има пряко отношение и към последните промени в чл. 17, които предвиждат създаване на звена в плановите икономически райони (тези звена имат право вместо НИНКН да издават писмени становища във връзка с опазването на недвижими културни ценности от местно значение, каквито например са значителна част от църквите в България). Според ал. 4 лицата трябва да бъдат вписани в регистъра по чл. 165. Още при приемането на поправките стана ясно, че решенията на тези звена няма как да бъдат независими от волята на местната власт. В допълнение на това законът дава възможност освен зависими от местната власт звената да бъдат съставени и от некомпетентни лица без специализирано образование. Освен че създава сериозни рискове за културното наследство на България, тази политика има По данни на катедра \"Реставрация\" при НХА близо половината студенти, завършили магистърския курс след 2009 г., изобщо не работят по специалността си, а голяма част от практикуващите специалисти са напуснали страната и понастоящем работят като реставратори в страни като Франция, Италия, Германия, Дания, Белгия, Полша, Гърция. По този начин тече бавна подмяна на кадрите, като в системата за опазване остават да работят все по-малко специалисти. Малко известен факт е, че в повечето регионални и общински музеи назначените за реставратори изобщо нямат специализирано образование. Официалната позиция на Министерството на културата по проблема с регистъра продължава да бъде неизвестна, тъй като досега не е получен нито един отговор на изпращаните през годините писма. Професионалните организации предлагат различни варианти за регулиране на професията в синхрон с европейските образователни стандарти, но по неизвестни причини нито един от тях не е приет. Все пак от страна на Министерството на културата не липсва законодателна активност и за 9 години законът има вече 21 поправки. Наредба № Н-3 за условията и реда за поддържане на регистъра също е променяна неведнъж. След последната промяна от март 2018 г. в регистъра на реставраторите вече официално могат да бъдат вписвани и препаратори на животни.", "date": "2018.12.20", "title": "Законът за културното наследство срещу образованието по реставрация"}
{"url": "https://www.dnevnik.bg/bulgaria/2018/12/20/3365109_blizo_pet_puti_se_uvelichiha_kolednite_bonusi_v_mvr/", "text": "Заради недоволство на синдикатите ръководството на МВР успя да намери 20 милиона лева, които ще бъдат раздадени като коледни бонуси, информира в. \"Сега\". Така вместо първоначално предвидените 100 лв. полицаите ще получат за Коледа по 480 лв. на човек. Толкова бе допълнителното им възнаграждение и в края на миналата година. Във вътрешното министерство работят около 47 хил. души. Става дума за извънредни пари извън допълнителните възнаграждения, които в администрацията вземат на всеки три месеца. За \"постигнати резултати\" тази година МВР вече е раздало 102 млн. лв. на служителите си. Сумата от 20 млн. специално за коледни премии беше спешно отпусната от правителството по-малко от седмица след като вътрешният министър Младен Маринов обясняваше, че в момента това са възможностите и пари за повече от 100 лв. няма. Така се повтори сценарият от началото на годината, когато полицейските синдикати успяха да издействат 100 млн. лв. за увеличение на заплатите си. Тогавашният министър Валентин Радев обясняваше, че пари няма, а дни по-късно премиерът Бойко Борисов реши, че сумата ще бъде отпусната заради предупреждението на полицейските синдикати, че ще протестират по време на българското председателство на Съвета на ЕС. Преди седмица най-големият полицейски синдикат - Синдикална федерация на служителите в МВР (СФСМВР), поиска отговор как са изразходвани 100 млн. лв., които Борисов обеща в началото на годината, а  финансовият министър отпусна със задна дата чрез бюджета за следващата . Полицаите започнаха да получават увеличението на възнагражденията си от март. Парите обаче са били разпределени на 12-месечна база, защото ако бяха разпределени на 10-месечна, са щели да се получат големи увеличения на заплатите, което е щяло да бъде проблем за бюджета за 2019 г. След това е имало уговорка между ръководството на МВР и представителите на синдикалните организации във ведомството, според която парите за два месеца да бъдат раздадени като коледни бонуси. От проектозаповед на вътрешния министър Младен Маринов СФСМВР видя, че предвиденият бонус е по 100 лв. на полицай. Техните изчисления обаче показаха, че бонусите трябва да са близо 400 лв на човек. Повече четете  тук . От ръководството на МВР отричаха да има такава договорка. Те твърдяха, че пари не са останали, тъй като през това време са назначени още около 2 хиляди нови служители, на които трябва да се плащат заплати. Разходи имало и заради обезщетенията на напусналите през годината. Сега обаче пари са намерени. В решението на Министерския съвет, взето в сряда, е записано, че те ще отидат за плащания за персонала. С отпуснатите 20 млн. лв. награди ще бъдат дадени и на новоназначените служители. На практика парите ще бъдат отпуснати с две отделни заповеди - веднъж за 100 лв. и втори път - за 380 лв. Парите вероятно ще бъдат платени още тази седмица. Въпреки увеличението на коледните бонуси синдикатите не са се отказали от идеята си първоначално отпуснатите 100 лв. да бъдат дарени за някаква кауза. Преди седмица в знак на протест тръгна инициатива \"унизително малкото\" пари да не се вземат, а да се дарят. И сега беше обявено, че всеки служител може да се откаже от бонуса си, като след това събраната сума ще бъде дарена.", "date": "2018.12.20", "title": "Близо пет пъти се увеличиха коледните бонуси в МВР след недоволство на синдикатите"}
{"url": "https://www.dnevnik.bg/evropa/2018/12/20/3365112_raiuner_iska_da_uvolni_celiia_si_personal_v_holandiia/", "text": "Ирландската авиокомпания \"Райънер\" (Ryanair) е поискала целият й персонал в Холандия да бъде уволнен заради лоши икономически резултати. Това съобщи синдикатът на холандските пилоти, цитиран от АФП. \"Райънер\"  затвори в началото на ноември базата си в Айндховен  за зимния период, предлагайки пилотите и кабинният персонал да бъдат преместени на работа в чужбина, за да бъдат ограничени съкращенията на работни места. Решението на компанията предизвика силни протести сред синдикатите. Ирландската авиокомпания е внесла молба за колективно уволнение в институцията, натоварена да дава разрешителни за уволнение в Холандия, посочи синдикатът на холандските пилоти в комюнике. Получаването на разрешително от холандския регулатор в случай на колективно уволнение е задължително според холандското законодателство, уточни говорител на синдиката на пилотите. /БТА", "date": "2018.12.20", "title": "\"Райънер\" иска да уволни целия си персонал в Холандия"}
{"url": "https://www.dnevnik.bg/na_put/2018/12/20/3364776_fotogaleriia_kusko_-_puput_na_inkskata_imperiia_ii/", "text": "И така, освен, че се оказват изключително социална (моля не влагайте нашата гледна точка: използвам думата, защото не намирам друга подходящ синоним), но и много хуманна за империя: всеки (независимо от възраст или пол) е имал своето място в живота на общността. Всичко се е постигало с общи усилия (въпреки, че е имало и ясно разделение на класите). За структурата на обществото им има достатъчно материали и няма да се спирам на тази тема.", "date": "2018.12.20", "title": "Фотогалерия: Куско - пъпът на инкската империя (II част)"}
{"url": "https://www.dnevnik.bg/evropa/2018/12/20/3365116_upravliavashtite_v_ungariia_otkazvat_da_otstupiat_pred/", "text": "Говорителят на унгарското правителство Золтан Ковач заяви, че то не планира да променя разпоредбите за извънредния труд и други изменения в трудовото законодателство, които  предизвикаха протести , предаде \"Асошиейтед прес\".  При един от тях  охраната на държавната телевизия изхвърли от сградата опозиционни депутати, които искаха да представят чрез телевизията позицията си. Говорителят на правителството нарече демонстрациите, започнали преди повече от седмица, \"политически\" и каза, че те са организирани от групи, които са подкрепяни от унгарско-американския финансист  Джордж Сорос . Пред репортери в Париж Ковач заяви, че случващото се \"по улиците е политически протест, организиран от политически партии и политически активисти\". Унгарските законови разпоредби изцяло отговарят на европейските и нямат нищо общо с робството, подчерта той, имайки предвид начина, по който те бяха наречени от протестиращите. Съгласно одобрените от парламента на 12 декември изменения в трудовия кодекс работодателите имат право да искат от работниците да полагат доброволно до 400 часа извънреден труд годишно, което на практика възстановява шестдневната работна седмица. В същото време изплащането на сумите за извънредния труд може да се отлага до три години. Президентът Янош Адер още не е подписал законопроекта. /БТА", "date": "2018.12.20", "title": "Управляващите в Унгария отказват да отстъпят пред протестиращите"}
{"url": "https://www.dnevnik.bg/bulgaria/2018/12/20/3365118_nikolai_banev_se_oplaka_ot_durjavata_vuv_feisbuk/", "text": "В две публикации в профила си във \"Фейсбук\" задържаният в ареста за участие в престъпна група и източване на пари и вещи от четири предприятия, след които и \"Полимери\", Николай Банев се оплака от условията на задържане и обвини държавата за фалита на компанията си. \"Защо българските медии трябваше да чакат Европейската комисия да глоби БЕХ? Нима през цялото управление на Борисов и преди него, енергийната \"държавна\" система на България не е генератор на огромни загуби за българските предприятия и граждани? Нима едва сега медиите и експертите прогледнаха, че БЕХ е гилотина в ръцете на управляващите за всички, които искат да са му равностойни партньори или искат да спазва правилата, които функционират в Европейския съюз?\" пита риторично Банев и подчертава, че той и съпругата му са в ареста именно заради БЕХ, \"заради послушния парламент и лично заради Борисов и ръководените от него институции и ведомства\". По подобие на държаната близо 9 месеца в ареста  бивш кмет на \"Младост\" Десислава Иванчева  и Банев се оплаква от лошите условия на задържането си. Двамата описват по сходен начин условията - както в ареста на бул. \"Г. М. Димитров\", където е Банев, така и на ул. \"Майор Векилски\", откъдето впечатления разказа Иванчева. Ето свидетелствата на Банев: \"В небоядисвани от 20 години стаи с площ около 11-12 кв.м. са разположени 4 човека с \"турска\" тоалетна и мивка \"на разположение\" без топла вода. Матовите прозорци не пропускат слънчева светлина и до тях има достъп, защото са с решетки на 70 см пред тях, непозволяващи да се отварят или чистят. На баня се ходи два пъти седмично. А \"престоят на въздух\" е 1 час на площадка малко по-голяма от килията. В стаята няма нищо друго, освен две метални легла на два етажа и вградени в пода малък метален стол – 1 бр. и малка метална маса. Практически в килията 23 часа в денонощието без въздух и слънце и без движение гаснат до 8 месеца от живота си четири човешки същества – несъдени, но принудени да пребивават в пъти по-лоши условия от осъдените на всички инстанции затворници. Вътре в стаите пушачите пушат, а вземащите лекарства имат достъп до лекарствата си един път в денонощието\". По повод подобни жалби правосъдният министър Цецка Цачева беше обяснила, че е арестите и затворите в София не могат да се ремонтират, защото са препълнени и нямало къде да се изместят хората, чиито килии евентуално ще се ремонтират.", "date": "2018.12.20", "title": "Николай Банев се оплака от държавата във \"Фейсбук\""}
{"url": "https://www.dnevnik.bg/evropa/2018/12/20/3365120_germanskiiat_policeiski_sujuz_prizna_che_v_redicite_mu/", "text": "Германският полицейски съюз призна, че сред неговите служители има десни радикални елементи, след като петима полицаи във Франкфурт бяха временно отстранени от длъжност, предаде ДПА. \"Трябва да приемем, че в нашите редици има някои объркани души\", каза председателят на полицейския съюз Оливер Малхов пред в. \"Пасауер нойе пресе\". \"Знам, че значителна част от тези хора, които са се заклели в нашата конституция, тайно са се радикализирали\", заяви той и призова те да бъдат идентифицирани и отстранени от полицията. Малхов отказа да коментира продължаващото разследване за дясна мрежа във франкфуртската полиция, а само каза, че ако твърденията се окажат верни, думата \"скандал\" ще бъде мека. Прокуратурата във Франкфурт разследва петима служители на полицията в града заради използване на електронна услуга за съобщения за разпространяване на обидни и ксенофобски материали. /БТА", "date": "2018.12.20", "title": "Германският полицейски съюз призна, че в редиците му има десни радикали"}
{"url": "https://www.dnevnik.bg/kultura/2018/12/20/3364967_50_godini_ot_chushkite_koito_podljutiha/", "text": "С изложба днес от 18.00 часа в Музея на хумора и сатирата в Габрово ще бъдат отбелязани 50 години от издаването на сборника с народни епиграми \"Люти чушки\", подбрани от Радой Ралин и илюстрирани от Борис Димовски, съобщават от музея. Изложбата представя епиграмите и карикатурите в \"Люти чушки\", съдбата на книгата и наследството, което тя оставя, след като е инкриминирана и изтеглена от разпространение. Малката книжчица излиза през неспокойната 1968 година, ознаменувана от събитията в Чехословакия. Съдбата на сборника е решена от една от илюстрациите на Борис Димовски. Под епиграмата със заглавие \"Глух, но послушен\" Борис Димовски е нарисувал прасе, чиято опашка представлява подпис. В опашката е припознат подписът на не кого да е, а на Тодор Живков. В доклад на градския комитет на БКП по случая, публикуван едва през 2017 г. в сборника \"Случаят \"Люти чушки\" 1968 г.\" под съставителството на Пламен Дойнов, се казва: \"В книгата \"Люти чушки\" е допусната несъвместимата с всякакъв морал и законност, изключваща комунистическата партийност, илюстрация на Б. Димовски, в която е злоупотребено с подписа на първия секретар на ЦК на БКП и председател на Министерския съвет на НР България, като е поставен на опашката на едно прасе. Над тази \"илюстрация\" е отпечатана епиграмата \"Глух, но послушен\": \"Сит търбух за наука глух\". При това отпада всякакво колебание, че и някои други епиграми са насочени против ръководството на партията. Така например под заглавие \"Басня\" е поместена поговорката: \"Хитрата сврака с двата крака\". Над нея Борис Димовски е нарисувал изправен човек, стъпил върху две бюра, т.е. човек, който държи две власти. С това книгата \"Люти чушки\" се превръща в безпрецедентен за нашата социалистическа действителност случай.\" За \"Люти чушки\" излизат редица отрицателни рецензии. Богомил Райнов \"разгромява\" тънката книжка на страниците на \"Литературен фронт\". Не след дълго Радой Ралин и Борис Димовски са изключени от партията, уволнени от работа и забранени за публикуване. Непродадените бройки от сборника по книжарниците са изгорени. Книжките, които вече са в обръщение, обаче заживяват свой живот – ксерокопирани, преписвани и прерисувани, снимани на диафилм и прожектирани на приятелски събирания, те се превръщат в ценност, предавана от ръка на ръка. На откриването на изложбата в Музея на хумора и сатирата ще се състои и разговор с доц. д-р Наталия Христова, сина на Радой Ралин - Кин Стоянов и Валерия Димовска. Към тях ще се присъединят писателят Георги Кушвалиев и карикатуристът Йовчо Савов. Кушвалиев ще представи книжката си с епиграми \"Дебили-недраги\", илюстрирана от Савов. Накрая гостите на изложбата ще имат възможност да си препишат някоя от лютите епиграми на пишещата машина на сатирика.", "date": "2018.12.20", "title": "50 години от чушките, които подлютиха комунистическата власт"}
{"url": "https://www.dnevnik.bg/bulgaria/2018/12/20/3365122_atakite_sreshtu_men_idvat_ot_visoko_politichesko_nivo/", "text": "Атаките срещу мен идват от високо политическо ниво. Борисов, Цацаров и Пеевски управляват държавата – който не е с тях е срещу тях. Това заяви  бившият кмет на село Галиче Ценко Чоков  в ефира на БТВ от дома си. Това се случи ден преди  съдът да го върне в ареста  след разпространени  снимки от престоя му в ресторант , след като се е върнал от зъболекар. \"На връщане ми падна захарта и човекът, който ме караше, му казах да се отбием някъде и да хапнем. На масата имахме торти и сладки неща. Само минерална вода и едно кафе. На съседната маса имаше двама здрави мъже и през цялото време ме снимаха. Сервитьорът ми каза, че те са от охраната на Иван Гешев (зам. главен прокурор  и доскорошен шеф на спецобвинението - б.р) \", коментира бившият кмет. По думите му не е направил нищо лошо и незаконно с постъпката си, а снимащите го едва ли са го направили по своя инициатива. Ценко Чоков разкри, че преди време е отказал лична среща с премиера Борисов, и заяви, че е обиден за ареста си и репресиите срещу него и семейството му. \"Взеха ми свободата, взеха ми здравето, спряха ми финансите. Най-лошото е, че накрая ще съм идеалният чист човек. Това, което ми причиниха, утре може да се случи на всеки\", предупреди той. По думите му не излиза без разрешение, а когато го прави, се обажда на адвоката си. Проверките от полицията са всяка вечер, а самият той трудно ходи повече от 40 метра на ден заради влошеното му здравословно състояние, потвърдено от тройна съдебна експертиза. Той разказа и за миналото, когато е бил подкрепен от ДПС за кмет на селото. \"Няма значение кой ще ме издигне, аз винаги печеля и когато им казах, че мога и сам, това ги подразни, затова са тези удари под кръста\", каза той и допълни, че ДПС не е дало \"4 лв. за селото за 4 години\".", "date": "2018.12.20", "title": "Ценко Чоков се обяви за жертва на триумвирата Борисов - Цацаров - Пеевски"}
{"url": "https://www.dnevnik.bg/evropa/2018/12/20/3365127_brjuksel_potvurdi_za_mashtabnata_hakerska_ataka/", "text": "Европейската комисия потвърди, че е имало мащабна хакерска атака срещу институциите на Европейския съюз, предаде ТАСС, както цитира заместник-председателя на еврокомисията Валдис Домбровскис. \"Можем да потвърдим, че е имало предполагаем пробив на комуникационните системи на институции на ЕС, но ние не коментираме информациите за възможно изтичане на информация\", каза Домбровскис на брифинг вчера, след като бе помолен от журналисти да коментира  медийните информации за такава атака . \"Нито една организация, нито една структура в нито една страна по света не е неуязвима за кибератаки. Ние се отнасяме към този проблем изключително сериозно, укрепваме нашата система за киберсигурност и нашите способности за реагиране на тези атаки\", каза Домбровскис. По-рано в. \"Ню Йорк таймс\" съобщи, че неизвестни хакери са разбили системата за вътрешна комуникация на институциите на ЕС и в продължение на няколко години са имали достъп до конфиденциални документи, в частност по проблемите на миграцията, борбата с тероризма, международните отношения, търговията, както и до преписките с ключови дипломатически мисии. Според американския ежедневник, прониквайки в мрежата на ЕС за дипломатическа комуникация, хакерите са свалили хиляди документи, разкриващи безпокойството на европейците от непредсказуемото поведение на президента на САЩ Доналд Тръмп, усилията за противопоставяне на Русия и Китай, както и страховете, че Иран ще възобнови своята ядрена програма. В едната от грамите европейски дипломати описват срещата между Тръмп и руския му колега Владимир Путин в Хелзинки като успешна (най-малкото за Путин). В друга грама се дава подробен отчет и анализ на разговор между европейски представители и Си Дзинпин, в който китайският президент е цитиран да сравнява \"тормоза\" на Тръмп срещу страната му с \"боксов мач свободен стил без правила\". Според \"Ню Йорк таймс\" за тригодишен период хакерите използвали техники, които приличали на онези, използвани от дълго време от елитно звено на китайската Народноосвободителна армия. Документите били копирани от обезопасена мрежа и поствани в интернет сайт със свободен достъп, който хакерите създали по време на атаката. Пробивът бил установен от специализираната калифорнийска компания за киберсигурност \"Ареа 1\". Тя направила така, че \"Ню Йорк таймс\" да получи достъп до над 1100 от хакнатите европейски документи. Сред хакнатите материали имало бележки от разговори с лидери на Саудитска Арабия, Израел и други страни. Документите включвали и обширни доклади на европейски дипломати за руските действия за подкопаване на Украйна, в това число и предупреждение от 8 февруари, че Крим е превърнат в \"гореща зона, в която ядрени бойни глави може вече да са разгърнати\". По този въпрос американски представители вече казаха, че не са видели доказателства за присъствието на ядрени бойни глави в Крим. Киберпиратите също така са проникнали в мрежи на ООН, в министерства на външните работи и на финансите по света. Пробив е имало и в Американската федерация на труда и в Конгреса на индустриалните организации. Там хакерите са се интересували от материали, касаещи преговорите за Транстихоокеанското партньорство - сделка, която изключва Китай. Част от материалите на ООН, до които хакерите са получили достъп, са се фокусирали върху месеците от 2016 г., когато Северна Корея активно изстрелваше ракети. В тях се е споменавало и за частни срещи на генералния секретар на ООН и на неговите заместници с азиатски лидери. Повече от 100 организации и институции са били на прицел на хакерите в продължение на години. Някои от тях са разбрали за пробива едва преди няколко дни, когато били предупредени от \"Ареа 1\". Компанията е създадена от трима бивши служители на американската Агенция за национална сигурност. /БТА", "date": "2018.12.20", "title": "Брюксел потвърди за мащабната хакерска атака срещу институциите на ЕС"}
{"url": "https://www.dnevnik.bg/evropa/2018/12/19/3364515_za_upravliavashtite_v_polsha_otstuplenieto_ot/", "text": "Правителството на Полша представя своето поражение от Европейския съюз за съдебните назначения само като тактическо отстъпление по пътя към затвърждаване на своя националистически, евроскептичен дневен ред. Президентът Анджей Дуда, който е съюзник на управляващата партия \"Право и справедливост\" (ПиС),  подписа в понеделник вечерта закон  за внасяне на поправки в спорно законодателство,  които ще позволят  на някои съдии от Върховния съд да останат на постовете си, след като бяха принудени да излязат по-рано в пенсия. Ходът на Дуда приведе полските правила в съответствие с  предписание на Съда на ЕС , което е част от по-широко разследване на ЕС за политическите промени във Варшава, които според Брюксел подкопават демократичните механизми за проверка и баланс, изисквани за държавите членки на ЕС. Други спорни реформи, въведени от ПиС след идването й на власт през 2015 г., включително постепенно поставяне на обществените медии под държавен контрол, обаче остават в сила, а партийните лидери поставят под въпрос дали европейските договори дават на Съда на ЕС правото да се намесва в полските работи. ПиС, която се ползва със силна подкрепа в консервативните градчета и села, но е непопулярна сред образованото градско население, казва, че е необходимо част от съдебната система да бъде прочистена, за да се премахнат следите от комунистическата епоха от 1945 до 1989 г. Правосъдният министър Збигнев Жобро каза след решението на Съда на ЕС миналия месец, че осъществяваната от ПиС реформа на съдебната система остава легитимна. \"Ние ще продължим да премахваме патологиите с огън\", добави той, имайки предвид съдиите, работили някога при комунистическото управление и при левоцентристкия предшественик на ПиС. Тактическо отстъпление Дуда намекна, че Полша изпълнява предписанието само за да смекчи натиска от Брюксел засега, а не защото е съгласна с решението от политическа гледна точка, и постановлението няма да провали програмата на правителството. \"Реших, че е необходимо да се съобразим с предписанието, независимо дали то е трябвало да бъде дадено от (Съда на ЕС)... и дали попада извън компетенциите на трибунала\", заяви Дуда пред Полската агенция по печата (ПАП). Той добави, че фактът, че някои съдии от Върховния съд са се върнали на работа още преди да влязат в сила поправките, съставлява нарушение на конституцията. \"Имаме ситуация, при която някои елитарни съдии смятат, че са над полския закон само защото не го харесват\", добави той. Ако спечели втори мандат, ПиС ще има повече време и гъвкавост да довърши реформите, имащи за цел да затвърдят властта й буквално като държавна партия, казват анализатори. \"Има толкова много области, които е необходимо да бъдат модернизирани, дори \"разорани\", че за да бъде превърната Полша в модерна страна, свободна от бремето на миналото, се нуждаем не от два, а от поне три мандата\", заяви смятаният за фактически лидер на Полша Ярослав Качински пред десния ежедневник \"Газета полска\" по-рано тази година. Полските власти са приели над 12 закона, позволяващи на правителството и парламента да упражняват контрол върху управлението на съдебната система отгоре надолу. Новият закон за Върховния съд позволи на ПиС да подбира върховните съдии на Полша. Разследването на ЕС, предприето съгласно член 7 от общностния договор, може теоретично да доведе до лишаване на Полша от право на глас в общността, въпреки че на практика  е малко вероятно  каквото и да е конкретно наказание, което би изисквало единодушие между правителствата от ЕС. Унгария, която също е разследвана съгласно член 7, нееднократно е казвала, че няма да подкрепи каквито и да е санкции срещу Полша. Обратният завой на Варшава по реформата й на Върховния съд едва ли ще уреди кризата в отношенията й с Брюксел, казват критици. \"Въпросът с Върховния съд и пенсионната възраст на съдиите е само един проблем, а ние би трябвало внимателно да следим всички други, които попадат в обхвата на член 7\", каза заместник-председателят на Европейската комисия Франс Тимерманс. /БТА", "date": "2018.12.20", "title": "Управляващите в Полша правят тактическо отстъпление пред ЕС"}
{"url": "https://www.dnevnik.bg/biznes/2018/12/20/3365131_ministurut_na_transporta_naredi_odit_na_letishte_sofiia/", "text": "Министърът на транспорта, информационните технологии и съобщенията Росен Желязков разпореди да бъде извършен одит в \"Летище София\" ЕАД, съобщи пресцентърът на ведомството. Проверката ще включва договорите за доставка на стоки в търговските обекти и за анализ на вземанията на стойност над 10 000 лв., както и предприетите действия за тяхното събиране.", "date": "2018.12.20", "title": "Министърът на транспорта нареди одит на \"Летище София\""}
{"url": "https://www.dnevnik.bg/bulgaria/2018/12/20/3365133_putnicheski_vlak_derailira_mejdu_iakoruda_belica/", "text": "Пътнически влак дерайлира по линията Септември - Добринище, след като скала се стовари отгоре му между Якоруда – Белица. Няма пострадали хора, съобщава БНТ. Движението на влаковете е преустановено от 06:12 часа тази сутрин. Паднала е земно-скална маса върху железния път и последвал удар на пътническия влак Септември - Добринище в нея. След удара е дерайлирал локомотивът на композицията с първа талига. До възстановяване на движението влаковете ще се движат в участъците Белица - Добринище и Септември - Якоруда. Направена е организация за трансбордиране на пътниците между Белица и Якоруда. Аварийни екипи и възстановителна техника са на мястото за отстраняване на щетите.", "date": "2018.12.20", "title": "Теснолинейката дерайлира между Якоруда и Белица"}
{"url": "https://www.dnevnik.bg/photos/2018/12/20/3365130_snimka_na_denia_tramvai_na_grafa/", "text": "От днес трамваите по линиите 10,12 и 18 отново се движат по столичната улица \"Граф Игнатиев\". През май те бяха спрени заради ремонта.", "date": "2018.12.20", "title": "Снимка на деня: Трамваи на Графа"}
{"url": "https://www.dnevnik.bg/evropa/2018/12/20/3365135_es_se_sporazumia_za_namaliavane_na_bankovite_taksi_pri/", "text": "Преговарящите от Европейския парламент и страните - членки на ЕС, се споразумяха вчера да намалят банковите такси при разплащанията в евро в ЕС за граждани на страни от блока, които не използват еврото, предаде ДПА. Страните от еврозоната вече се ползват от много ниски или нулеви такси, когото плащат с карта или теглят пари в брой в други държави от валутния съюз, както и когато прехвърлят пари там. Според постигнатото вчера споразумение извършването на трансгранично разплащане в евро ще струва колкото местна транзакция в местна валута. Споразумението е голяма стъпка за потребителите и компаниите в ЕС, каза австрийският финансов министър Хартвиг Льогер, чиято страна е ротационен председател на ЕС. Когато хората изберат да плащат в родната си валута в чужбина, почти винаги е в техен ущърб, сочи проучване от миналата година на Европейската потребителска организация (BEUC). В бъдеще обменните курсове ще трябва да бъдат ясно обявени. Вчерашното споразумение трябва да бъде одобрено от евродепутатите и страните членки - стъпка, която се очаква да бъде формалност. Предвижда се новите правила да влязат в сила от средата на декември догодина, като изискванията за прозрачност ще се въведат година по-късно. /БТА", "date": "2018.12.20", "title": "ЕС се споразумя за намаляване на банковите такси при разплащания в евро"}
{"url": "https://www.dnevnik.bg/evropa/2018/12/20/3365138_rumunskiiat_prezident_kritikuva_pravitelstvoto_che/", "text": "Румънският президент Клаус Йоханис критикува остро обявените от правителството фискални мерки, които по думите му \"хвърлят в хаос икономиката\" на страната и ще доведат до поскъпване на живота на румънците, съобщава \"Медиафакс\", цитирана от БТА. Министърът на финансите на Румъния Еуджен Теодорович представи преди това мерки за стимулиране на приходите, целящи да намалят бюджетния дефицит, който рискува да превиши ограничението на ЕС от 3 процента от брутния вътрешен продукт, предаде \"Асошиейтед прес\". Лявото правителство съобщи, че ще въведе от 1 януари 2019 г. т.нар. такса върху алчността за активите на банките, които следва да бъдат таксувани диференцирано в зависимост от индекса РОБОР (ROBOR - междубанковата лихвена ставка за кредитите в Румъния). Таксата ще се прилага, ако РОБОР за 3 и за 6 месеца превишава като средна тримесечна стойност нивото от 1.5 процента. Очаква се данъкът да донесе допълнително около 3.6 милиарда леи следващата година. \"Всички научихме, мнозинството вероятно с изненада, че правителството подготвя извънредно постановление за въвеждане на нови такси и данъци (...) Това постановление не беше обсъдено с партньорите от икономическите и институционалните среди\", изтъкна държавният глава. Той призова правителството да преразгледа предложенията си. \"Въвеждат се промени без консултации, без фундаментален анализ. Въвежда се едно ново понятие \"данък върху алчността\". Това е алчността на социалдемократите да вземат повече пари и да ги управляват както те решат. Тези неща ще хвърлят в хаос цялата икономика и ще объркат бюджетите на всички румънци. Призовавам правителството да размисли, да обсъди и анализира проекта със синдикатите и работодателските организации\", посочи президентът. Планът включва също въвеждане на данъци за енергийните и телекомуникационните компании, определяне на таван на цените на природния газ до 2022 година и предложение за преразглеждане на пенсионната система. \"Щом Социалдемократическата партия обяви преди няколко месеца, че няма да въвежда нови данъци, а сега в края на годината идва с това постановление, за да вземе пари от частния сектор на икономиката, значи има проблем с бюджета\", посочи президентът, цитиран от ТАСС. \"Как иначе можем да си обясним, че се намираме в края на годината, а още нямаме проектобюджет? Изводът е, че нямат пари, няма откъде да вземат и измислят нови данъци\". Обявените мерки доведоха до рязък спад на водещия индекс на Букурещката фондова борса вчера. \"Единственият резултат, който можем да отгатнем, е, че всички ще плащаме повече за ток и газ, за телефон и интернет. Очакваме всичко да поскъпне. Това постановление ще направи живота на румънците значително по-скъп\", изтъкна още държавният глава. По-рано тази седмица  Йоханис заяви , че ще присъства на срещите на лявото правителство на страната, за да му попречи да приеме предложението за помилване на осъдените за корупция, от което биха се възползвали видни политици.", "date": "2018.12.20", "title": "Румънският президент критикува правителството, че ще хвърли в хаос икономиката"}
{"url": "https://www.dnevnik.bg/evropa/2018/12/20/3365151_shpigel_uvolni_svoi_vodesht_jurnalist_falshificiral/", "text": "Германското списание \"Шпигел\" уволни свой многократно награждаван журналист заради това, че от години е фалшифицирал статиите си, предаде \"Франс прес\". В началото на месеца 33-годишният Клаас Релотиус е получил наградата \"Репортер на годината\" за статия за млади сирийци, които предизвикали избухналата през 2011 г. гражданска война в Сирия. Релотиус е бил обвинен от свой колега, с когото е работил по тема при границата на Мексико и САЩ и в крайна сметка признал, че си е измислил цитати и сцени, на които не е присъствал. Смята се, че общо 14 негови статии са били фалшифицирани, включително една за йеменец, който лежал без основание 14 години в Гуантанамо, и друга, в която журналистът твърди, че интервюирал родителите на Колин Каперник, играча по американски футбол, който коленичеше по време на изпълнението на химна на САЩ, за да протестира срещу расовите неравенства. В дълга статия по този случай сп. \"Шпигел\" заявява, че е шокирано от тези фалшификации. Според изданието близо 60 статии на Релотиус са публикувани в хартиената му версия или на сайта му. \"Шпигел\" ще проведе разследване, за да установи как тези фалшификации не са били засечени от отдела по проверка на статиите. /БТА", "date": "2018.12.20", "title": "\"Шпигел\" уволни свой водещ журналист, фалшифицирал статиите си"}
{"url": "https://www.dnevnik.bg/evropa/2018/12/20/3365154_germanski_ministur_othvurli_tvurdeniiata_za_diasna/", "text": "Няма доказателства за съществуването на дясна мрежа в германската полиция, заяви Петер Бойт, вътрешният министър на германската провинция Хесен, предаде ДПА, цитирана от БТА. Коментарът му е по повод засилващия се скандал около временното отстраняване от работа през октомври във Франкфурт на полицейски служители, разменяли обидни и ксенофобски материали. Министърът потвърди, че тази седмица още двама души са временно отстранени. Първите петима са разследвани за използване на забранени символи и на език на омразата. Бойт, който е от Християндемократическия съюз на канцлера Ангела Меркел, настоя, че към случая се подхожда много сериозно, и отхвърли критиките на опозицията. Министърът каза, че разследването е започнало след подадено през август оплакване от франкфуртски адвокат от турски произход, получила факс със заплаха за живота на 2-годишната й дъщеря. Твърди се, че бил изпратен от NSU 2.0 - съкращение на крайнодясната екстремистка групировка \"Нелегални националсоциалисти\". Тя бе призната за виновна в убийствата в Германия на осем турци между 2000 и 2007 г. Адвокат Седа Басай-Йълдъз е представлявала семействата на някои от жертвите, защитавала е и ислямисти, смятани за заплаха за обществения ред. При разследването на случая в компютъра на полицайка е намерена информация за адвоката, взета от полицейската база данни. Чрез мобилния телефон на полицейската служителка се стигнало до чат група, в която били разменяни крайнодесни материали. Бойт каза вчера, че още не е ясно кой стои зад факса със заплахата. Разследването на петимата полицаи продължава. За другите двама временно отстранени служители се подозира, че са свързани с групировката \"Граждани на Райха\", която смята Федерална република Германия за незаконна. Междувременно германският полицейски съюз  призна, че сред неговите служители има десни радикални елементи .", "date": "2018.12.20", "title": "Германски министър отхвърли твърденията за дясна мрежа в полицията"}
{"url": "https://www.dnevnik.bg/sviat/2018/12/20/3365148_sasht_sankcioniraha_petrov_i_boshirov_obvineni_za/", "text": "Съединените щати добавиха 18 физически и 4 юридически лица в санкционния си списък срещу Русия, сред които са и двамата руснаци, заподозрени за отравянето на бившия руски разузнавач Сергей Скрипал и дъщеря му Юлия в Солсбъри. Това сочи  документ  на министерството на финансите, цитиран от световните агенции. Мярката е предприета \"в отговор на продължаващото неспазване на международните норми от страна на Русия\". В документа са имената на \"Анатолий Чепига, известен като  Руслан Боширов \", и \" Александър Мишкин , известен като Александър Петров\". Те са наречени в изявлението \"офицери от ГРУ, отговорни за опита за покушение срещу Сергей Скрипал и неговата дъщеря\". В черния списък са добавени общо 15 агенти на Главното управление (ГУ) - руското военно разузнаване, което е по-известно под старото си име, Главно разузнавателно управление (ГРУ). Освен Чепига и Мишкин други девет служители на ГУ са санкционирани заради намесата си в избори в САЩ, а четирима - за  кибератаки  срещу Световната антидопингова агенция (WADA) и Организацията за забрана на химическите оръжия (ОЗХО). В същото време министерството на финансите на САЩ обяви, че ще отмени до 30 дни санкциите срещу руската компания \"Русал\" и холдингите En+ и \"Евросибенерго\", предаде ТАСС, цитирана от БТА. Делът на Дерипаска в En+ e намалял от 70 до 44.95 на сто, а ще бъде сменен и съветът на директорите, отбелязва министерството. Трите компании са се съгласили да се преструктурират, за да бъде намален делът в тях на руския олигарх Олег Дерипаска, така че той повече да няма контрол върху тях. Самият Дерипаска, магнат от вътрешния кръг на руския президент Владимир Путин, остава в черния списък. Той  бе санкциониран  през април. Сред добавените в списъка компании са и три, свързани с бизнесмена Евгений Пригожин, наричан Готвача на Путин и свързван с проекти от известната  \"Фабрика за тролове\"  до частната военна  компания  \"Вагнер\".  Пригожин бе добавен в списъка  през март.", "date": "2018.12.20", "title": "САЩ санкционираха \"Петров\" и \"Боширов\", обвинени за атаката с \"Новичок\""}
{"url": "https://www.dnevnik.bg/razvlechenie/2018/12/20/3365149_na_38_godini_makoli_kulkin_otnovo_e_sam_vkushti_no_s/", "text": "Някой пак е забравил Кевин Маккалистър сам вкъщи, но този път положението не изглежда толкова страшно, тъй като Маколи Кълкин, който се завръща за кратко към своята знакова роля, е вече на 38 години. Поводът да го видим отново в този образ е римейк на някои от най-популярните и забавни сцени от известния филм от 1990 година в реклама на \"Гугъл\" за устройствата Google Assistant - Home Mini, Home Hub и смартфона Pixel. Във видеото се вижда, че Кевин все още умее да се наслаждава на времето сам вкъщи, но с възрастта някои от забавленията му малко са се променили. Плащането на доставката за пица става дистанционно, афтършейвът вече не го травматизира и макар скачането върху леглото все още да му харесва, вече мисли за прането след това, а и кръстът напомня за себе си.", "date": "2018.12.20", "title": "На 38 години Маколи Кълкин отново е \"Сам вкъщи\", но с \"Гугъл\""}
{"url": "https://www.dnevnik.bg/sport/2018/12/20/3365181_hjustun_rokets_postavi_rekord_po_otbeliazani_troiki_v/", "text": "Баскетболистите на \"Хюстън рокетс\" счупиха рекорда за тройки в един мач от НБА при победата над \"Вашингтон уизърдс\" със 136:118. \"Ракетите\" отбелязаха 26 пъти от зоната за три точки и пратиха в историята предишното върхово постижение на \"Кливланд кавалиърс\" от 25. \"Кавалерите\" бяха поставили рекорда си срещу \"Атланта хоукс\" през март 2017 г. \"Хюстън\" отбеляза 26 пъти от 55 опита от тройката с успеваемост 47.3%. Над всички в двубоя беше Джеймс Хардън, който завърши с 35 точки, девет асистенции и три борби. Звездата на \"ракетите\" реализира 10 от 18-те си изстрела от игра, включително шест от 11 от тройката. Хардън беше точен и при девет от деветте си опита от наказателната линия. Пет тройки отбеляза Крис Пол, а по четири Ерик Гордън и Грийн. Общо шестима баскетболисти на \"Хюстън\" завършиха с двуцифрен актив. Дабъл-дабъл направиха Клинт Капела (20 точки и 12 борби) и Пи Джей Тъкър (11 точки и 11 борби). За \"Вашингтон\" с 28 точки се отчете Брадли Бийл, а Джон Уол добави 18 точки и 12 асистенции. Победата е пета поредна за \"Хюстън\", който играе далеч по-добре след кризата, в която беше изпаднал. Тимът вече е седми на Запад с 16 победи и 14 загуби. \"Вашингтон\" заема 11-о място в Източната конференция с баланс 12-20. Победа записа и \"Оклахома сити тъндър\" със 132:113 над \"Сакраменто кингс\". Много силен мач направи Пол Джордж, който отбеляза 43 точки и добави 12 борби. Другата звезда на \"гръмотевиците\" Ръсел Уестбрук записа 112-ия трипъл-дабъл в кариерата си с 19 точки, 17 асистенции и 11 борби. Лидерът на Изток \"Торонто раптърс\" постигна труден успех с 99:96 над \"Индиана пейсърс\". Съставът навакса пасив от 17 точки, за да вземе своята 24-а победа от 33 мача. Кауай Ленърд завърши с 28 точки и 10 борби. В друг мач от Източната конференция \"Филаделфия 76ърс\" победи \"Ню Йорк никс\" със 131:109. Тимът излезе трети в класирането с 21 победи и 12 загуби, докато \"Никс\" остава под чертата на плейофите, заемайки 12-а позиция. Нюйоркчани имат едва девет победи от 33 срещи. Тим Хардауей-младши отбеляза 27 точки, но това не се оказа достатъчно за неговия тим. За \"Филаделфия\" дабъл-дабъл записа Джоел Ембийд с 24 точки и 10 борби, а Джими Бътлър се отчете с 20. Много силен мач направи и Бен Симънс, който завърши с трипъл-дабъл – 13 точки, 10 асистенции и 11 борби.", "date": "2018.12.20", "title": "\"Хюстън рокетс\" постави рекорд по отбелязани тройки в един мач от НБА"}
{"url": "https://www.dnevnik.bg/sviat/2018/12/20/3365184_letishte_getuik_vremenno_spria_rabota_zaradi_dva_drona/", "text": "Летище \"Гетуик\", второто най-натоварено летище във Великобритания, намиращо се на 50 километра южно от Лондон, временно бе затворено, за да се проверят съобщенията, че над пистите му летят два дрона, предаде ДПА. Последните години будят тревога случаите на разминаване на опасно малко разстояние на безпилотни летателни апарати и пътнически самолети. Във Великобритания миналата година са регистрирани 92 инцидента с дронове. Някои от кацащите самолети са били пренасочени към други летища, съобщиха пътници, изразили в Туитър раздразнение от ситуацията. Летищните власти се извиниха на засегнатите пътници и подчертаха, че за тях безопасността е на първо място. Всички, излитащи днес от \"Гетуик\", и посрещачите са посъветвани да проверят какво е положението с полетите им. /БТА", "date": "2018.12.20", "title": "Летище \"Гетуик\" временно спря работа заради два дрона"}
{"url": "https://www.dnevnik.bg/sviat/2018/12/20/3365187_brazilskiiat_prezident_e_obvinen_v_korupciia_i_prane/", "text": "Президентът на Бразилия Мишел Темер беше обвинен в корупция и пране на пари. Обвиненията бяха повдигнати от генералната прокуратура на Бразилия, предадоха световните агенции. Те са резултат от разследване относно нередности в постановление за опростяване на правилата за управление на пристанищата на Бразилия, датиращо от май 2017 г., когато Темер беше вече президент. От тези нередности в постановлението са се възползвали няколко компании от сектора на управлението на пристанищата. Според прокуратурата Темер е получил посредством четири компании неправомерни плащания от холдинга \"Родримар\", основен бенефициент на постановлението. По същия случай беше обвинен и шефът на холдинга Антонио Селсо Греко, както и бившият съветник на Темер - Родриго Роуча Лорес. Според прокуратурата около 32 млн. реала (8.2 млн. долара) са били отклонени по неправомерен начин. Прокуратурата поиска тази сума да бъде възстановена от обвиняемите. /БТА", "date": "2018.12.20", "title": "Бразилският президент e обвинен в корупция и пране на пари"}
{"url": "https://www.dnevnik.bg/biznes/2018/12/20/3365198_bulgargaz_moje_da_poiska_poevtiniavane_na_gaza_ot_april/", "text": "Голяма е вероятността \"Булгаргаз\" да поиска намаление на цената на природния газ от април. Условието това да се случи е да се запазят сегашните цени на мазута и газьола. Това каза пред журналисти изпълнителният директор на \"Булгаргаз\" ЕАД Николай Павлов след днешното заседание на Комисията за енергийно и водно регулиране (КЕВР), където се обсъждаше цената, по която общественият доставчик ще продава природен газ за първото тримесечие на 2019 г. Изпълнителният директор на \"Булгаргаз\" посочи, цитиран от БТА, че от около месец има спад на цените на петрола от над 70 долара до под 60 долара за барел. \"Клиентите, с които \"Булгаргаз\" има договор, със сигурност ще закупуват природния газ на по-ниска цена, но да се ангажирам с точна цифра е много рано\", добави Николай Павлов. \"Булгаргаз\" предложи на 10 декември на КЕВР да утвърди цена на природния газ за първото тримесечие на 2019 г. в размер 44.80 лв./MWh (без цени за достъп, пренос, акциз и ДДС). В сравнение с цената за четвъртото тримесечие на 2018 г. (без цени за достъп, пренос, акциз и ДДС) предложената цена е по-висока с 3.51 процента, или 1.52 лв./MWh. На днешното открито заседание в комисията нямаше възражения по предложената от обществения доставчик цена.  Окончателното решение каква ще бъде цената на природния газ за първото тримесечие на 2019 г. ще бъде взето на закрито заседание на КЕВР на 28 декември от 10.00 часа, съобщи председателят на регулатора Иван Иванов.", "date": "2018.12.20", "title": "\"Булгаргаз\" може да поиска поевтиняване на газа от април"}
{"url": "https://www.dnevnik.bg/citat_na_deniia/2018/12/20/3365205_citat_na_denia_ako_edno_dete_e_zadurjano_to_ne_e/", "text": "Зам.-министърът на правосъдието Евгени Стоянов пред Би Ти Ви. Коментарът му е по повод  наложеното от президента Румен Радев вето  върху промени в Наказателния кодекс, с които се дава възможност за отлагане до 48 часа на уведомяването на родителите при задържане на дете. \"Ако едно дете е задържано, това не е дете, което е послушно и добро. Това дете е с мярка за неотклонение \"задържане по стража\". Тя се взема в изключителни случаи при тежки престъпления. При спазване интереса на детето сме предвидили незабавно да се уведоми Държавната агенция за закрила на детето\", каза зам.-министърът.", "date": "2018.12.20", "title": "Цитат на деня: Ако едно дете е задържано, то не е послушно и добро"}
{"url": "https://www.dnevnik.bg/sviat/2018/12/20/3365192_albaniia_izgoni_dvama_iranski_diplomati/", "text": "Албания каза, че е изгонила двама ирански дипломати, като заяви, че са се занимавали с несъвместима с дипломатическия им статут дейност, застрашаваща сигурността на страната. Говорител на албанското външно министерство каза, че двамата са били изгонени след разговори с други страни, включително Израел, предаде \"Асошиейтед прес\". Албания не съобщи кои са двамата дипломати, кога са били обявени за персона нон грата и дали са напуснали страната, отбелязва \"Ройтерс\". Но съветникът на американския президент по въпросите на националната сигурност Джон Болтън, изиграл важна роля при взимането на решението САЩ да излязат от ядреното споразумение с Иран, каза, че единият е иранският посланик. Болтън публично подкрепи решението на Албания, като написа в \"Туитър\": \"Албанският премиер Еди Рама току-що изгони иранския посланик, показвайки на лидерите на Иран, че няма да бъде толерирана подкрепата им на тероризма\". \"Ние подкрепяме премиера Рама и албанския народ в противопоставянето им срещу безразсъдното поведение на Иран в Европа и по света\", заяви Болтън. Американският държавен секретар Майк Помпео също приветства в \"Туитър\" решението на албанските власти да експулсира двамата, които нарече \"ирански агенти, подготвяли терористично нападение в Албания\", съобщи \"Франс прес\". Според частната телевизия \"Топ\" иранците са заподозрени в незаконна дейност, свързана с мача за Световната купа между Албания и Израел преди две години. След този мач, за който имаше заплаха от терористичен акт, в Албания и Косово бяха арестувани около 20 души. Албания прие 3000 членове на забранената иранска опозиционна групировка \"Муджахидин халк\", намирали се в Ирак. Болтън и бившият кмет на Ню Йорк Руди Джулиани, който днес е един от адвокатите на Тръмп, са посещавали тази групировка в Албания. /БТА", "date": "2018.12.20", "title": "Албания изгони двама ирански дипломати"}
{"url": "https://www.dnevnik.bg/sviat/2018/12/20/3365203_prodajbata_na_f-16_moje_da_se_nagodi_kum_bjudjetnite/", "text": "Съединените щати са готови да работят за \"нагаждане на окончателните параметри на потенциална продажба на (изтребители) F-16 към бюджетните и оперативни изисквания\" на българското правителство, като същевременно предлагат по-високи способности. Това казва държавният секретар Майк Помпео в съобщение, публикувано на сайта на  Държавния департамент . Съобщението - два дни след  телефонен разговор с премиера Бойко Борисов  - започва с уточнението, че Съединените щати \"приветстват плановете за модернизация на въоръжените сили на България и очакват предстоящия избор на нов многоцелеви изтребител\". Помпео и Борисов разговаряха едва няколко дни след като Джон Съливан, заместник държавен секретар на САЩ (и изпълнявал за кратко длъжността на Помпео, преди той да заеме поста), бе  на двудневно посещение  в България. В изявлението на Помпео се посочва още, че в последните 25 години САЩ са отпуснали на България повече от 200 млн. долара помощ в областта на сигурността за повишаване на професионалното ниво на нейните сили и съвместимостта им в рамките на НАТО, както и че САЩ са инвестирали над 100 млн. долара за модернизиране на полигона \"Ново село\" и военновъздушната база \"Граф Игнатиево\", а подобни дейности ще продължат и в бъдеще. Съвсем скоро правителството трябва да реши дали ще избере нов изтребител от американски F-16 или шведски Gripen. Самият Борисов  каза тази седмица , че без да се меси в избора, американият изтребител би бил най-доброто. В понеделник председателят на групата на ГЕРБ в парламента и зам.-председател на партията Цветан Цветанов се срещна със зам.-помощник държавния секретар на САЩ Матю Бойс и Ерик Рубин, посланик на САЩ в България. Сред обсъжданите по време на разговора също са били енергийната сигурност и диверсификацията на енергийните източници, както и сътрудничеството в сектор \"Сигурност\".", "date": "2018.12.20", "title": "Продажбата на F-16 може да се нагоди към бюджетните изисквания на България, обявиха САЩ"}
{"url": "https://www.dnevnik.bg/politika/2018/12/20/3365209_ot_1_ianuari_shte_ima_edin_ministur_po-malko_-_na/", "text": "Министерството за българското председателство на Съвета на ЕС бе закрито от парламента, считано от 1 януари 2019 г. Тогава приключва ротационното председателство на триото Естония-България-Австрия. Лиляна Павлова беше освободена като министър и ще се завърне в парламента като депутат, след като премине през рехабилитация на счупения си крак. Тя отчете председателството като успешно изпълнена мисия. 62 млн. лева са похарчените разходи за логистика, а са спестени 22 млн. лева от предвидените. България е затворила най-много досиета от страните в триото, похвали се още Павлова. \"Донякъде на шега или всъщност наистина преди Коледа завършваме с позитивна новина в българския парламент. От днес ще имаме един министър на ГЕРБ по-малко\". Това каза депутатът от БСП Кристиан Вигенин . \"По отношение на размера на средствата, които бяха изхарчени за българското председателство - Лиляна Павлова заяви вчера, че то е едно от най-скромните. Пошегувах се, че то е дори по-малко от една глоба на ЕК\", каза още Вигенин. Той добави, че БСП ще поискат детайлна справка от министъра на финансите за това къде и какви средства са отишли по време на председателството. \"След края на председателството се случиха неща, по които можем да повдигнем вежди. Част от основните спонсори днес са или в ареста, или се издирват от Интерпол. Нито сме в Шенген, превозвачите ни бяха ударени от пакета \"Мобилност\", каза още Вигенин. \"България е по-различна днес. Имаме европейска легитимация от всички европейски лидери и институции, които оцениха председателството\", каза председателят на ГЕРБ в парламента Цветан Цветанов. Според него председателството е било изключително успешно и перфектно\".", "date": "2018.12.20", "title": "От 1 януари ще има един министър по-малко - на председателството"}
{"url": "https://www.dnevnik.bg/bulgaria/2018/12/20/3365190_i_na_nevinni_shte_se_otnema_imushtestvo_no_niama_da/", "text": "Над 300 дела за конфискация по стария закон ще бъдат водени по новите разпоредби като отнемането на имущество няма да е обвързано с наказателното дело. Това реши парламентът като прие окончателно спешно внесени поправки в Закона за противодействие на корупцията и за отнемане на незаконно придобитото имущество. Причината за промяната на приетия едва в началото на годината закон е тълкувателно решение на Върховния касационен съд (ВКС) за гражданската конфискация. Върховните магистрати постановиха, че  прекратяването на наказателното производство -  обвинението, по което е станало повод за проверка на имуществото, е абсолютна пречка да се води дело за конфискация. Решението засяга стария антикорупционен закон, по който обаче са заведени над 300 дела за отнемане на имущество. По изчисления на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев заради тълкуванието на прекратяване подлежат около 20 дела за над 20 млн. лв. Сред тях е и процедурата за отнемане срещу бившия зам.-председател на ДПС и парламента Христо Бисеров. Тя беше прекратена от Софийския градски съд (СГС) след тълкувателното решение на върховния съд, защото Бисеров беше окончателно оправдан по наказателното дело за неплатени данъци и недекларирани сделки. Производството за прекратяване на процедурата по конфискация обаче е висящо, защото антикорупционната комисия има право да го обжалва. С 95 \"за\", 64 \"против\" и 8 \"въздържали се\" депутатите решиха днес окончателно, че всички заверени от стария закон случаи ще се довършат по новия закон. При него прекратяването на наказателното дело не води до прекратяване на конфискацията. Против тази промяна бяха депутатите от БСП. Красимир Янков заяви, че Комисията за противодействие на корупцията и отнемане на незаконно придобитото имущество (КПКОНПИ) става инструмент за експроприация на неудобни на системата хора. По думите му промените на ГЕРБ ще доведат до осъдителни решения спрямо България в Европейския съд по правата на човека в Страсбург, което ще бъде платено от данъкоплатците. Допълни, че това изменение е част от популизма на ГЕРБ. Пенчо Милков каза, че не приема да се отнема имущество на човек, чието дело е приключило, и то не по други причини, а защото въз основа на всички доказателства той е признат за невиновен. Той даде пример със сходната процедура по Данъчно-осигурително процесуалния кодекс (ДОПК), при която \"необясними доходи\", т.е. върху които не е платен данък, не се отнемат в полза на държавата, а притежателят им се глобява и се изисква от него да ги плати. И попита защо в единия случай се отнема - според приетите днес промени, а в другия не се отнема - според ДОПК. Милко Недялков от левицата каза, че предложените от ГЕРБ промени приличат на надскачане с някого - в случая висш съдебен орган, какъвто е ВКС. Той попита какво ще става с процедурите по конфискация в случаите, в които няма прекратяване на наказателното производство, а спиране. Валери Жаблянов пък определи измененията като псевдозаконодателен произвол, срам за всяка правна професионална общност и компромис с правата на гражданите, правния ред и демокрацията. Заяви, че не може признат от съда за невинен човек да търпи санкции, каквато е гражданската конфискация. Репликира го Данаил Кирилов (ГЕРБ), който попита Жаблянов дали е чел конституционното решение, според което гражданската конфискация не противоречи на основния закон. Кирилов каза още, че цени патоса на Жаблянов, и му отвърна, че когато може, БСП да отмени тази промяна.  Вчера при обсъждане на проекта на второ четене в правната комисия вносителят на измененията Данаил Кирилов изненадващо оттегли две от спорните изменения - идеята си за вечните проверки на антикорупционната комисия и за обратното действие на промените. Председателят на правната комисия се отказа от разпоредбата, чийто текст гласи: \"Неспазването на срока за извършване на проверка по чл. 112, ал. 1 не води до прекратяване на производството пред съда, не е основание за недопустимост на исковете по ал. 1 и не погасява материалното право на държавата за отнемане на незаконно придобитото имущество\". Аргументът му бе да се намалят внушенията и коментарите в публичното пространство за въвеждането на вечни проверки от антикорупционната комисия. Кирилов оттегли и предложението, според което тези спешни промени ще влязат в сила с обратна дата - от януари 2018 г., когато е приет новият антикорупционен закон. Реплика на депутата от БСП Крум Зарков разгневи вчера председателя на правната комисия, който за първи път посочи две имена - на бизнесмените Огнян Донев и Гриша Ганчев, проверките срещу които по негова неофициална информация можело да бъдат прекратени заради тълкувателното решение на ВКС. Със споменаването им Кирилов искаше да аргументира защо бърза с промените в антикорупционния закон, като обвини БСП, че пазят олигарсите. Шефът на КПКОНПИ Пламен Георгиев отказа да потвърди тази информация, защото няма право да говори по висящи проверки. Той уточни единствено, че искове за конфискация срещу Донев и Ганчев не са внасяни в съда. Сред изрежданите от Георгиев дела обаче, които подлежат на прекратяване заради тълкуванието на ВКС, има и висящи проверки на комисията, които не са стигнали до съд.", "date": "2018.12.20", "title": "И на невинни ще се отнема имущество, но няма да има вечни проверки за конфискация"}
{"url": "https://www.dnevnik.bg/sport/2018/12/20/3365215_stoichkov_bulgariia_shte_se_klasira_na_goliamo/", "text": "Христо Стоичков направи песимистична прогноза за бъдещето на националния отбор по футбол. Легендарният футболист и бивш селекционер на представителния тим, не очаква скоро България да се класира на световно или европейско първенство. \"Крайно време е да се класират всичките отбори, за да се класираме и ние. Като играем квалификации, все нещо не ни достига\", каза Стоичков по време на представянето на книгата си във Варна. Носителят на \"Златната топка\" за 1994 г. направи интересно изказване и за настоящия треньор Петър Хубчев. Той беше помощник на Стоичков в националния тим. \"Петър Хубчев ще бъде един от тези, които ще бъдат изгорени. Както минах и аз, както мина и Мъри Стоилов, както мина и Пламен Марков\", добави Стоичков пред БНТ. \"След Пламен Марков, които бяхме, останахме там – без развитие. Сега ще бъде и той изгорен, гледам и Краси (Красимир Балъков), че и той надава вой и не му се издържа в българския футбол. Аз отдавна не гледам футбол.\"", "date": "2018.12.20", "title": "Стоичков: България ще се класира на голямо първенство, когато допуснат всички отбори"}
{"url": "https://www.dnevnik.bg/tehnologii/2018/12/20/3365234_prustenite_na_saturn_izchezvat/", "text": "Емблематичните пръстени на Сатурн изчезват. Това показват последните изследвания на НАСА, които се базират на информацията от двете сонди \"Вояджър\", която е събирана с десетилетия. Газовият гигант, който е и втората по големина планета в Слънчевата система, има голяма система от планетни пръстени, съставени най-вече от силикатни скали, железен оксид и ледени частици с големина от песъчинки до малки автомобили. Според американската космическа агенция гравитацията на Сатурн е започнала да изтегля към планетата частици от пръстените, които падат върху нея като леден дъжд. От космическия център \"Годард\" на НАСА са установили, че количествата леден дъжд, които падат върху планетата, могат да запълнят басейн с олимпийски размери за половин час. С тези темпове пръстените ще изчезнат за около 300 млн. години, като първи ще са по-близките до Сатурн. Тази информация дава все повече доказателства на учените, че пръстените не са били част от планетата при оформянето ѝ преди 4 млрд. години. Те най-вероятно са се оформили при сблъска на малки ледени луни в орбита около Сатурн. Според астрономи в момента пръстените се намират в средата на своя живот. С данните от друг апарат на НАСА - \"Касини\", пък е установено, че гейзерите на една луните на Сатурн Енцелад всъщност представляват потоци от вода, които гравитацията и магнитното поле на планетата придърпва към себе си. Първоначално се смяташе, че гейзерите идват от голямо количество подземни води, което пък правеше луната едно от най-обещаващите места за търсене на извънземен живот.", "date": "2018.12.20", "title": "Пръстените на Сатурн изчезват"}
{"url": "https://www.dnevnik.bg/razvlechenie/2018/12/20/3365201_fotogaleriia_kolekciia_za_porusvane/", "text": "В дома на 58-годишния израелец Ейтан Барон има много за поръсване и овкусяване. Това се дължи на колекцията му от 37 хил. комплекта солници и пиперници, които съхранява в изграден от него самия музей в задния му двор.", "date": "2018.12.20", "title": "Фотогалерия: Колекция за поръсване"}
{"url": "https://www.dnevnik.bg/regioni/2018/12/20/3365207_oblast_plovdiv_e_regionalen_ikonomicheski_tigur_za/", "text": "Институтът за пазарна икономика определи област Пловдив като регионален икономически тигър в редовното си изследване, с което прави алманах на регионалното развитие в България - \"Регионални профили: показатели за развитие\". В поредното издание се посочва, че през 2016 г. икономиката на областта расте с 10% на човек, а заплатите са с 9% ръст. През 2017 г. доходите в областта нарастват с цели 16%, което показва, че най-вероятно и 2017 г. е била много силна за местна икономика. Други области с относително висок ръст на БВП на човек през 2016 г. са силните икономически центрове Бургас и Стара Загора, както и по-малките, но бързо догонващи икономики на Перник, Ловеч, Търговище, Разград, Габрово. Анализът показва, че растежът на доходите и потреблението са довели до подобрение в почти всички области на основния показател за абсолютна бедност – делът на хората, живеещи в материални лишения. Добрият икономически растеж вървеше ръка за ръка със Нещо повече – 2017 г. отбеляза рекордни коефициенти на заетост сред най-активното население, това на 15-64 г., в повечето области. Заетостта е около 70% от населението на 15-64 г. средно за страната, като в най-силните икономически центрове – областите София, Пловдив и Стара Загора, вече надхвърля 70%, показват данните. Безработицата също в повечето области вече приближава рекордно ниските нива от 2008 г., но все още има области, в които коефициентът остава двуцифрен, което говори за сериозни структурни проблеми на местните пазари на труда, ниска мобилност на населението или дори статистически слабости в областните данни. Почти всички области с безработица над 10% (сред населението на 15-64 г.) са струпани в Северна България – Видин, Враца, Плевен, Силистра, Търговище, Шумен. Изключенията в Южна България са областите Сливен и Смолян. Способността на областите да привличат местни и чужди инвестиции е основен фактор за доброто им икономическо развитие. За поредна година на глава от населението през 2016 г. са сред най-силните икономически центрове – София и широката Софийска област, Пловдив, Бургас, Габрово, Русе, както и по-слабо развитата Търговище, където инвестициите водят до бърз ръст на заетостта. За съжаление процесите при инфраструктурата и особено пътната инфраструктура не са толкова положителни, отбелязват икономистите. Въпреки продължаващото строителство на нови отсечки от изграждащите се в момента магистрали, делът на магистралите и първокласните пътища остава реално без промяна общо за страната. В същото време през 2017 г. и вече е под 40% от всички, което показва изоставащата рехабилитация на съществуващите пътища. През 2017 г. демографската картина в страната продължава да се влошава вследствие на ниската раждаемост и изселването. Областите с най-бързо застаряване на населението са сравнително слабо развитите икономически области като Видин, Кюстендил, Ловеч, Монтана, Враца. Към тях се причислява и област Габрово и въпреки че икономическото ѝ развитие е сред най-добрите през последните години, възрастовата зависимост на местното население всяка година отбелязва нови рекорди както за областта, така и за страната. През 2017 г. отколкото губят и това са столицата, Пловдив, Бургас, Варна, Перник и Кърджали. Показателите за образованието продължават да се подобряват, въпреки че темповете са изключително бавни. В страната се забелязва ръст на записаните деца в училище, както и намаление, макар и символично, на отпадналите и на повтарящите в основното и средното образование. Област Смолян продължава да е първенец заради високите оценки на местните ученици на матурите и задържането на ученици и учители в образователната система. Столицата, Габрово, Велико Търново, Варна и Благоевград също са сред областите със сравнително добро представяне в тази категория, докато областите Сливен, Пазарджик, Ямбол и Добрич се задържат в дъното на класацията. Слабото представяне на образователната система именно в някои от най-слабо развитите икономически области задълбочава структурна безработица в тях и пречи на развитието на местния пазар на труда, на привличането на инвестиции и на повишаването на доходите на населението. За човешкия капитал значение имат и здравните грижи на местно ниво. Традиционно в тази категория най-добре се представят столицата и област Плевен. Като цяло през 2017 г. осигуреността с лекари спрямо населението в страната се запазва, въпреки че в някои области като Кърджали, Сливен, Търговище, Силистра и Разград През 2017 г. се наблюдава и намаление на легловата база в многопрофилните болници в страната. Ограниченият относителен брой на лекари и легла в местните болници принуждава жителите на редица области да търсят медицински грижи извън областта. Пример за такива области с непропорционално нисък брой на преминалите за лечение болни са Добрич, Велико Търново, Перник, Шумен, Ямбол. Добрата социална среда предполага и висока степен на сигурност и ефективно правосъдие на местно ниво. Натовареността на полицията и окръжните съдилища в големите и високо развитите области обаче ги оставят на последно място в класацията, докато в по-малките и слабо развити области регистрираните престъпления са сравнително малко, а правораздаването – относително бързо. Единствено в областите Кърджали и Разград все още над половината от населението няма достъп до обществена канализация, което е един от ключовите показатели в категорията за оценка на околната среда. Традиционно културният живот пък е най-интензивен в столицата и областите Велико Търново и Габрово и 2017 г. не прави изключение. Подробни профили на областите може да се видят  тук .", "date": "2018.12.20", "title": "Област Пловдив е регионален икономически тигър за 2017 г., обявиха икономисти"}
{"url": "https://www.dnevnik.bg/evropa/2018/12/20/3365214_bez_senzacii_no_s_ljubopitni_ocenki_kakvo_razkrivat/", "text": "Продължилите три години  хакерски атаки  срещу евроинституции разкриват много за въпросите, които притесняват външната служба на Европейската комисия, особено във връзка с Китай, пише \"Гардиън\". От  грамите , повече от 1000 от които изтекоха от \"Ню Йорк таймс\", става ясно, че ЕС се държи като огромна функционираща външнополитическа организация с единен интерес, а председателят на еврокомисията Жан-Клод Юнкер е казал на Китай, че \"ЕС очаква да бъде третиран като неразделен и неразделим\". Изтеклите документи разкриват степента, в която ЕС и Китай са притеснени от туитовете и разрушителните инстинкти на президента на САЩ Доналд Тръмп. Те дори се шегуват, че имат общ враг в лицето на непостоянния американски държавен глава. В може би най-цветистите грами, описващи срещата между ЕС и Китай в Пекин през юли тази година, дори руският президент Владимир Путин е цитиран от президента Си Дзинпин да казва, че е също толкова озадачен от Тръмп. \"Докато Тръмп се възхищава на Путин, Путин гледа на Тръмп като на външен човек.\" Си освен това казал, че \"САЩ се държат сякаш участват в боксов мач свободен стил без правила\", както и че САЩ \"изхвърлиха през прозореца всички правила и едностранно сложиха етикети на другите, без да им дадат възможността да се защитят\". Според грамите китайското ръководство искало \"да се обедини с ЕС в защита на основните елементи на международната търговска система, базирана на правила срещу нестабилността, предизвикана от сегашните действия на САЩ, но внимава да не отправя лични критики към президента Тръмп\". В отговор председателят на Европейския съвет Доналд Туск казал, че Китай и ЕС имат общ интерес да защитят основания на правила ред, но посочил и многото търговски ограничения, наложени от Китай. Други изтекли документи разкриват опасенията на ЕС от Тръмп, включително от неговата оптимистична оценка за пробива в Северна Корея. ЕС отбелязва голямата културна пропаст, която трябва да бъде преодоляна, между Пхенян и Запада. Срещата между Тръмп и Путин в Хелзинки през юли тази година е описана като \"успешна\" (поне за Путин). Грамите отбелязват и твърденията, че руски агенти са се намесили в американските президентски избори. Решимостта на ЕС да защити иранската ядрена сделка от САЩ също се вижда, включително в опит да бъде убеден предпазливия Китай да заеме водеща роля в борбата срещу американските санкции\". \"Иранското общество въпреки устойчивостта на едно малцинство от религиозни хардлайнери (приблизително 10%) е в голяма степен прозападно и дори още повече проевропейско. Това важи особено за по-младите поколения, което е обещаващо\", се казва още в изтекли съобщения. Изразяват се опасения за възхода на Китай, съперническото му влияние в Африка и евентуалната роля, която Пекин може да играе в подкопаването на санкциите срещу Северна Корея. Заплахата от Китай за човешките права по света и за влиянието на ЕС в Африка също е отбелязана. \"Китай гръмко обявява, че неговото сътрудничество за разлика от \"западния подход\" не поставя политически условия и се основава на принципа за \"ненамеса\", се казва в едно от съобщенията. Документите включват и обширни доклади на европейски дипломати за руските действия за подкопаване на Украйна, в това число и предупреждение от 8 февруари, че Крим е превърнат в \"гореща зона, в която ядрени бойни глави може вече да са разгърнати\". По този въпрос американски представители вече казаха, че не са видели доказателства за присъствието на ядрени бойни глави в Крим.", "date": "2018.12.20", "title": "Без сензации, но с любопитни оценки: какво разкриват хакнатите документи на ЕС"}
{"url": "https://www.dnevnik.bg/sviat/2018/12/20/3365252_turciia_obeshta_da_pogrebe_v_kanavkite_kjurdski_boici/", "text": "Бойците от кюрдските Сили за защита на народа (YPG) в Сирия, досега подкрепяни от САЩ, ще бъдат \"погребани в канавките\", когато дойде времето за това, каза турският министър на отбраната Хулуси Акар, цитиран от \"Ройтерс\" и Анадолската агенция. Думите на Акар последваха съобщението на Белия дом, че започва  изтегляне на американските военнослужещи  от Сирия. Президентът Доналд Тръмп каза малко по-рано, че  джихадистката организация \"Ислямска държава\"  е победена в Сирия, а тя е била единствената причина за продължаващото американско военно присъствие в страната. Бойците от YPG, които са ядро на коалицията срещу \"Ислямска държава\", изразиха безпокойството си от решението. Те обясниха, че подобен ход ще ги направи уязвими при турска офанзива и ще помогне на \"Ислямска държава\" да се възроди, а и може да разцепи коалицията, в която има и арабски групи. \"Сега пред нас са Манбидж и (земите) източно от Ефрат. Работим усилено по въпроса\", каза Акар по време на посещение в катарско-турска база в Доха, предаде Анадолската агенция. Тази седмица турският президент Реджеп Тайип Ердоган  обяви, че съвсем скоро започва нова военна операция  в Сирия - втората от януари насам, когато бе дадено началото на \"Маслинова клонка\".", "date": "2018.12.20", "title": "Турция обеща да \"погребе в канавките\" кюрдски бойци в Сирия"}
{"url": "https://www.dnevnik.bg/bulgaria/2018/12/20/3365254_krasimir_vulchev_reitingovata_sistemata_za/", "text": "Рейтинговата система за висшите училища получи международно признание. Това каза министърът на образованието Красимир Вълчев на пресконференция за представяне на резултатите от осмото издание на  рейтинговата система на висшите училища , съобщи агенция \"Фокус\". \"Осмото издание на Рейтинговата система на висшите училища се утвърди не само като инструмент, който дава информация на кандидат-студентите за избор на обучение в системата на висшето образование. Също така вече е важен инструмент на политиката. Ние използваме информацията от рейтинговата система и информацията за част от показателите за изготвянето на комплексна оценка за качество и съответствие с пазара на труда\", каза той. По думите му са подобрени показателите на университетите за научна дейност. \"Очевидно висшите училища са предприели политики за стимулиране на научните изследвания. Една от основните причини е рейтинговата система\", каза Вълчев. Той изрази задоволство, че има увеличаване на търсенето в професионално направление \"Педагогика\". \"Надяваме се, че с останалите мерки, които ще предприемем, ще успеем да увеличим склонността на завършващите гимназисти да се включат в педагогическо образование и професия\", коментира министърът. Вълчев отбеляза, че министерството провежда политика за намаляване на разликите във финансирането на професионални направления. \"Историята е важна заради опазването на националното ни самосъзнание и за образователната система\", каза той и добави, че има нужда от учители по история. \"Въпреки че в момента по други дисциплини очакваме най-голям дефицит, то в един дългосрочен план можем да очакваме включително дефицит на учители по история\", заяви Вълчев. \"Миналата година с промяна на постановление на Министерския съвет 64 направихме професионално направление \"История и археология\" приоритетно. Това е професионално направление, в което сме спрели с политиката за намаляване на прием. По същия начин е професионално направление \"Философия\" и професионално направление \"Филология\", нямаме политика за по-нататъшно намаляване на броя на студентите в тези три професионални направления. Правейки ги приоритетни, студентите имат право на допълнителна втора стипендия по тези професионални направления. При равни други условия във висшите училища\", каза още министърът. ", "date": "2018.12.20", "title": "Красимир Вълчев: Рейтинговата система за университетите получи международно признание"}
{"url": "https://www.dnevnik.bg/biznes/2018/12/20/3365255_zapochva_zaduljitelnata_registraciia_na_onlain/", "text": "От 29 декември започва регистрацията в НАП на онлайн търговците, съобщава \"Труд\". Причината за това е влизането в сила на наредбата, която го изисква. Целта на регистрацията е да се посочат стоките, с които се търгува, собственикът на компанията, използваният софтуер и др. Така през системата на НАП потребителите могат да проверят дали търговецът, от който смятат да купуват, е регистриран, легален и плаща данъци. В наредбата, която бе приета през септември, се посочва, че онлайн търговия не може да се извършва, без търговецът е регистриран в НАП. Целта на регистрацията е да се затегне контролът на продажбите в мрежата.", "date": "2018.12.20", "title": "Започва задължителната регистрация на онлайн търговците в НАП"}
{"url": "https://www.dnevnik.bg/sport/2018/12/20/3365241_policiiata_v_london_razsledva_hvurlena_butilka_po_dele/", "text": "Лондонската полиция започна разследване на инцидента с хвърлена по Деле Али бутилка. Случката се разигра по време на  победата на \"Тотнъм\" над местния съперник \"Арсенал\" с 2:0 , а халфът отбеляза втория гол за \"шпорите\". С победата те се класираха в полуфиналите в Купата на Лигата, където ще се  изправят срещу друг лондонски отбор  - \"Челси\".", "date": "2018.12.20", "title": "Полицията в Лондон разследва хвърлена бутилка по Деле Али"}
{"url": "https://www.dnevnik.bg/analizi/2018/12/20/3365235_plovdiv_totev_i_dvete_praseta/", "text": " - В европейската културна столица Пловдив по Коледа ще се проведе ритуално езическо жертвоприношение. Коледари с геги и ямурлуци ще обрамчат \"разфасоването\" на две прасета (повече от две общината не можела да фактурира), а после радостното народонаселение ще похапне разфасованите белтъчини с хляб, кисели краставички и лютеница. Така прозвуча  съобщението на пловдивския кмет Иван Тотев  пред общинските съветници, което хиляди хора в България с недоумение изгледаха по медиите и в социалните мрежи. После Тотев го обяви за  социален експеримент , който имал за цел да повдигне дебат за спазването на традициите в контекста на съвременното изкуство. Лично аз не вярвам на г-н Тотев. Смятам, че предложението му пред общинарите е било сериозно и от сърце (така изглежда във видеото), а се е наложило кризисният му пиар да измисли интелигентно извъртане на цялата история. Така че, ако приемем, че идеята за разфасоването на прасета е съществувала реално в общинския мир и в главата на кмета, изводите са отчайващи. Един примитивен и жесток ритуал се официализира, за да бъде \"нахранена тълпата\", която тъй или иначе е проста (смятат авторите на идеята), а на заден план остава всичко останало: хилядолетната цивилизация в Пловдив, културната столица, възмущението на защитниците на животните, на веганите и вегетарианците, а в крайна сметка и на всички що-годе културни хора. Но ако Иван Тотев и неговият екип действително са искали да провокират дискусията, за която говори кметът, това илюстрира отчайващия шпагат, в който се е разкрачила съвременна България. От едната страна - добре образованите, пътуващи, владеещи езици дигитални хора, които са виждали Айфеловата кула, но никога не са колили прасе. От другата - едно население, което е отчайващо претоварено от темпото и изискванията на глобализацията и търси упование и стабилност в някакви химерични корени. От едната страна - IT общностите, ЛГБТ, \"Туитър\", лъскавите кафенета и бутици, целият градски лайфстайл с всевъзможните гарнитури от киноа, авокадо и златен прашец. От другата страна - мутрите и хомофобията, неофашизмът, бутафорните крепости, тричането на кучета и голите хорá в ледените води по Богоявление. За съжаление тези две България нито могат да се срещнат, нито могат да се разберат. Камо ли пък в рамката на такъв постмодерен културен експеримент, за какъвто Иван Тотев представя разфасоването на прасетата. Но ако кметът на европейската културна столица 2019 действително има храбростта да проведе експеримента - ето една идея. Наближава Богоявление. Нека покани чуждестранните гости и журналистите на едно ритуално скачане за кръста във водите на Марица. С всичките му съпътстващи \"украшения\": калимявки, алкохол, голо хоро. И да го направи наистина, а не само като мисловен експеримент. Ето тогава със сигурност ще преживеем \"сблъсък на цивилизациите\". Чуждестранните гости ще повдигнат недоумяващо рамене, а после ще разказват за българската \"екзотика\", сравнявайки я с ритуалите по поречието на Амазонка или с ескимоските традиции.", "date": "2018.12.20", "title": "Пловдив, Тотев и двете прасета"}
{"url": "https://www.dnevnik.bg/evropa/2018/12/20/3365268_es_zaabraniava_niakoi_turgovski_praktiki_za_da/", "text": "Европейският съюз за първи път ще забрани някои търговски практики, оценявани като \"нелоялни\" в сектора на хранително-вкусовата промишленост, за да защити по-добре земеделските производители и малките и средни предприятия от големите промишлени групи и търговци, предаде АФП. Според споразумение, постигнато снощи, между преговарящите на страните - членки на ЕС, и Европейския парламент, 16 \"нелоялни търговски практики\" ще бъдат забранени, защото са били наложени едностранно от един партньор на друг, се посочва в съобщение на еврокомисията. Сред забранените практики са забавените плащания и анулиранията на поръчки в последната минута на малотрайни продукти за земеделски производители и други доставчици на храни като най-очевидните нелоялни търговски практики. Искаме земеделските производители да получават справедлива цена за произвежданото от тях и да бъдат признати заради ключовата роля, която играят в нашето общество, подчерта австрийският министър на земеделието Елизабет Кьостингер, чиято страна в момента председателства Съвета на ЕС. Еврокомисарят за земеделието Фил Хоган обеща, че земеделските производители в ЕС вече ще бъдат защитавани от най-големите оператори, които действат несправедливо и в разрез с правилата. Тези мерки за защита ще се прилагат за всички участници във веригата на хранително-вкусовата промишленост и пласмента, чийто световен оборот е под 350 милиона евро. Това ограничение не присъстваше в първоначалното предложение, отбелязва АФП. Мерките ще важат за дистрибуторите, преработвателните предприятия, търговците на едро, кооперативите и организациите на производителите.", "date": "2018.12.20", "title": "ЕС забранява някои търговски практики, за да подкрепи земеделските производители"}
{"url": "https://www.dnevnik.bg/bulgaria/2018/12/20/3365304_kratki_novini_noviiat_glaven_sekretar_na_mvr_oficialno/", "text": "Прокуратура привлече като обвиняема жена, изхвърлила бебето си в язовир 27-годишната жена е задържана и привлечена като обвиняема, съобщава \"Фокус\". В хода на разследването стана известно, че преди два дни, че тя е родила в района на Водното огледало в Кърдажли, след което е хвърлила детето. Заради инцидента язовирът беше източен. Посланикът на Китай получи орден \"Стара планина\"  Джан Хайджоу получи висшето държавно отличие за изключително големите му заслуги за развитието на двустранните отношения, съобщи прессекретариатът на президента. Румен Радев е изказал специална благодарност на китайския дипломат за помощта в организацията на спасителната операция за българския алпинист Боян Петров. Новият главен секретар на МВР встъпи в длъжност  Ивайло Иванов поема поста след като президентът Румен Радев е подписал указ за назначаването му. Основният му приоритет ще бъде да се повиши професионалният капацитет на служителите, както и доверието на обществото към полицаите. \"Екипният принцип на работа е много важен в работата в МВР и това е основното\", каза той по време на церемонията, цитиран от БНТ. Иванов работи в системата на МВР от 1999 г., като последно изпълнява длъжността директор на Столичната дирекция на вътрешните работи.", "date": "2018.12.20", "title": "Кратки новини: Новият главен секретар на МВР официално встъпи в длъжност"}
{"url": "https://www.dnevnik.bg/evropa/evropeiski_parlament/2018/12/20/3365291_eva_maidel_za_mandata_na_evroparlamenta_migraciiata/", "text": "- Това беше особен мандат за Европейския парламент: смесица от извънредни ситуации и идеи за бъдещето. Първите години от мандата дневният ред беше доминиран от кризата в Гърция и дори евентуално излизане от еврозоната, след което се случиха редица други извънредни събития - миграционната вълна, Брекзит, дори избирането на Доналд Тръмп за президент, което накара европейските институции да гледат към нови хоризонти и търговски партньорства. Предизвикателство беше да работим заедно по разделящи теми, които са отворени за тежки политически сблъсъци като миграция и Брекзит, и в същото време да имаме смислена позиция по тях, въпреки че бяха извънредни. Не спряхме и същевременно трябваше да продължим да работим по темите, които изглеждат леки, дори технически, но важни за нашата икономика и общество. През този мандат успешно установихме европейска гранична и брегова охрана, дадохме възможност на бизнеса да се възстанови след икономическата и банкова криза чрез плана за инвестиции \"Юнкер\", премахнахме таксите за роуминг и намалихме десетократно таксите за парични преводи от и към еврозоната, ограничихме замърсяването на водите и природата с пластмаса. Това са само част от решения на ниво ЕС, които реално променят живота на европейците повече отколкото евентуален Брекзит. Със сигурност най-тежките теми бяха миграцията и Брекзит. Миграцията е тежко поляризираща тема, защото е свързана със сигурността. От друга страна, Европа е еталон за отворен светоглед, солидарност и спазване на човешките права и балансът е труден. Дискусиите за това как да се справим с миграцията разделиха Европейския парламент, както нищо друго досега. Другата тежка тема е Брекзит. Не само защото е сложна, не само защото за първи път някой иска да излезе от ЕС, но и защото гражданите се съмняват, че това е разумно. Брекзит обаче доказа още веднъж, че ЕС е доброволен демократичен проект. Когато гражданите се съмняват в него, те могат да решат да го напуснат. Въпреки негативите аз смятам, че Брекзит дава тласък за реален разговор за бъдещето на Европа и възможностите за бъдеща интеграция и това е добре, защото нито една европейска държава поотделно не би могла да определя дневния ред в света, ако няма подкрепата на останалите. - Девизът на избори 2014 беше \"Този път е различно\", но аз очаквам изборите през 2019 г. да са още по-различни. Те ще бъдат по-важни от предишните европейски избори не само защото вече има евроскептична теория за бъдещето на Европа, а и защото такива като нас, проевропейците, ще трябва да дадем по-ясен, разбираем и атрактивен разказ накъде да върви Европа оттук нататък, какви са нашите общи цели, какво постигнахме заедно и какво можем да постигнем в следващите 5-10, дори 30 години напред. - Категорично да и съм благодарна, че имах възможността да работя по редица законодателни инициативи в европарламента, които са от полза както за българските граждани, така и за всички европейски държави. Успешните примери са Регламентът за намаляване на таксите за парични преводи, по който бях основният преговарящ за европарламента. В България имаме най-високите такси за парични преводи, например ако искате да изпратите 10 евро, може да платите такса от 15 евро. С регламента намаляваме тези такси поне десетократно, като ги приравняваме до таксите за вътрешни преводи. Имаше огромен скептицизъм и по плана \"Юнкер\", по който пряко работих, но резултатите показват успех. Много бизнеси в България се възползваха от кредити с подобрени условия. Одобрените в България дейности в рамките на плана \"Юнкер\" към май 2017-а възлизат на 206.9 милиона евро, които да доведат допълнително до инвестиции от 1.124 милиарда евро. Не трябва да забравяме много важни директиви като тази за имената на пътниците, която беше особено важна мярка в борбата с тероризма, организираната престъпност и трафика на хора. Както и Регламентът за зашита на личните данни GDPR, който дава на гражданите контрол върху данните им онлайн и офлайн. Съвсем наскоро одобрихме и намаляването на цените за международните телефонни разговори, премахнахме блокирането на услуги в интернет на географски принцип, гарантирахме достъпа до онлайн абонаменти за музика, филми, игри и спортни предавания, докато пътуваме в ЕС. Това всичко помогна българите да пътуват по-лесно в Европа, да я чувстват като свой дом, а също и да се чувстват по-сигурни в нея.", "date": "2018.12.20", "title": "Ева Майдел за мандата на европарламента: Миграцията раздели евродепутатите, както нищо досега"}
{"url": "https://www.dnevnik.bg/bulgaria/2018/12/20/3365199_letecut_spisarevski_shte_iziam_protivnikoviia_samolet/", "text": "На този ден се навършват 75 години от въздушния бой на българските изтребителни летци с американските бойни самолети, в който загива летецът Димитър Списаревски. На 20 декември 1943 г. летецът поручик Списаревски е на бойно дежурство на летище Божурище.. В небето към София се насочват 150 американски бомбардировача \"Либерейтър\", охранявани от 50 английски и американски изтребителя \"Локхийд\". Срещу тях излитат 17 машини \"Месершмит\" от Божурище /сред тях е Списаревски/ и 24 \"Девоатен\" от Враждебна. (Българската бойна авиация, която заради Ньойския диктат започва да се изгражда наново едва в края на 30-те години, си дава сметка, че няма шанс за победа и унищожение на нападателя, но целта е да бъде постигнато възможното: да бъде разстроена конкретната бойна формация, чиято огромна клинообразна колона в небето, смразяващо дълга, се губи далече отвъд хоризонта; да бъде спечелено време за мирното население да се укрие; да бъдат принудени \"крепостите\" да хвърлят бомбите си извън София ... Оцелелите български летци описват миговете преди да излетят срещу многократно превъзхождащия ги противник така: тръгвайки към машините, се прекръствахме и прегръщахме с думите \"Бог да ни е на помощ\" и \"Да спасим София\". На 20 декември 1943 българите свалят 3 бомбардировача и 10 изтребителя.) Според бойния дневник на орляк 3/6 Списаревски с безумно смела - но според специалистите - изключително виртуозна маневра, успява да се измъкне от два американски изтребителя и се насочва към ято от 16 \"Либерейтъра\", които са се отървали от българските изтребители и поемат успокоени курс към София. Той атакува и сваля един самолет, но в ожесточения взаимен картечен огън - свидетели наричат този въздушен бой \"небесния ад\" - са изразходвани всички муниции и самолетът му е сериозно увреден от британски изтребители. Разбирайки че няма да излезе жив от битката, той устремно насочва изтребителя си и нанася унищожителен таранен удар към водещия колоната американски бомбардировач и той пада разцепен. Самолетът на Списаревски пада в единия край на Долни Пасарел, намират го селяните, които след всяка бомбардировка тичат да спасяват летците, но Списаревски е мъртъв. На другия край на селото намират оцелелия заден картечар Хенри Ренър от унищожения самолет и го спасяват. Разстроена от поразяването на водещия бомбардировач противниковата колона е дебалансирана, стресът на летците от страшната гледка си казва думата, и голяма част от бомбения товар е хвърлен в полето преди София. На оцелелия Хенри Ренър от сваления самолет и на пленения минути по-късно американски летец лейтенант Джон Маклендън, който е бил най-непосредствения очевидец от своя изтребител, са основните свидетелства за таранната атака. \"Дълго време всяка нощ ми се привиждаше как българският изтребител връхлита върху нашия бомбардировач. Не, това не беше камикадзе. Достатъчно ми е да знам, че е бил поручик и се е казвал Списаревски.\"  \"Шест минути преди да бъда свален, станах свидетел на нещо нечувано и страшно Летящият като вихър български изтребител се отдалечи от поразената и вече падаща наша машина и хвърляйки се с цяла мощност към водещата, се стовари върху нея, отсече опашката ѝ и крепостта се разруши в миг като ударено от гръмотевица огромно дърво... Страшна смърт дори и за най-смелия пилот!\"  Димитър Списаревски е отличник на три военно-въздушни школи в Германия от 1938 до 1943 г..последната е най-престижната - тази край Берлин. Но той не е само виртуозен пилот. Списаревски е магнетична личност, влюбен в европейската класическа литература, поклонник на две култури - германската и руската, владеещ отлично и двата езика. Смел и дързък, с експресивен нрав, но изискан кавалер, с рицарско отношение към слабите, той е описван преди всичко като огнен патриот. Съвременниците го цитират от разговор на маса: \"Ако трябва ще изям противниковия самолет, но няма да го оставя да поръси с бомби земята ми\". Не, Димитър Списаревски не е камикадзе, обясняват специалистите. Той не излита за битка с решение за саможертва. Неговата дързост и смелост са черти на характера, който априори и абсолютно отхвърля отстъплението. Таранната атака без шанс за оцеляване е ситуативно решение именно на това психологическо основание. Посмъртно е произведен в чин капитан и награден с Кръст за храброст.", "date": "2018.12.20", "title": "Списаревски: Ще изям противниковия самолет, но няма да поръси с бомби земята ми"}
{"url": "https://www.dnevnik.bg/photos/snimka_na_denia/2018/12/20/3365314_snimka_na_denia_na_mars_veche_ima_seizmograf/", "text": "Апаратът \"Инсайт\" постави на повърхността на Марс първия от няколко уреда, които носи със себе си. От 19 декември на Червената планета вече има сеизмограф. Ръководителят на проекта Том Хофман уточни, че до момента мисията върви по план, като даже се изпреварва първоначално направеният график. По думите му сеизмографът е най-важният инструмент, който НАСА е искала да постави на Марс. Според него той ще даде отговори на 3/4 от научните въпроси, които са си поставили. Сеизмографът ще позволи на учените да надникнат във вътрешността на Марс чрез изучаване на движението на планетата. Анализирайки как сеизмичните вълни преминават през слоевете на планетата, учените ще могат да извлекат подробности за дълбочината и състава на тези слоеве.", "date": "2018.12.20", "title": "Снимка на деня: На Марс вече има сеизмограф"}
{"url": "https://www.dnevnik.bg/sviat/2018/12/20/3365265_svetut_da_ne_podceniava_riska_ot_iadrena_voina_prizova/", "text": "Руският президент Владимир Путин поиска здравият разум да надделее в света и да се избегне ядрена война, но предупреди, че заплахата от нея не бива да се подценява. \"В момента има определени специфики, има опасност... В основни линии сме свидетели на краха на международния ред на оръжеен контрол\", каза президентът по време на годишната си пресконференция, която продължава и в момента. Думите му бяха в отговор на журналист, който каза, че синът му се страхува да не започне ядрена война. Ако нещо подобно се случи, \"би довело до края на цялата цивилизация и може би и на планетата... това са сериозни въпроси и наистина е срамно, че има тенденция да се подценяват. Проблемът съществува и дори е все по-голям\". Путин коментира и решението на САЩ за договора за ракетите със среден обсег - Белият дом обяви, че ще го напусне при липса на гаранции от Русия. \"Да не казват после, че сме се опитали да търсим превъзходство. Не се стремим към превъзходство, целта ни е да запазим баланса и да се грижим за сигурността си.\" Украйна и Керченският проток Попитан \"колко пари харчи Русия\" в Източна Украйна, където жителите са се превърнали в нейни \"роби\", той отвърна реторично: \"Кой направи блокадата между Донбас и останалата Украйна? Властите в Украйна.\" Обратно, Русия оказва поддръжка на хората в страната и ще продължи да го прави, обясни Путин в отговор на украинския журналист. Русия иска в Украйна и Донбас да има мир и те да процъфтяват, затова \"търговията между Русия и Украйна, въпреки всички усилия на украинските управници, нараства. Не е ли странно? Не, не е, това са естествени отношения.\" Според Путин Киев е имал нужда от \"провокацията\" в Керченския проток от 25 ноември. \"Рейтингът на (президента) Петро Олексиевич (Порошенко) сега нараства. В този смисъл си изпълни задачата.\" Решението за изтегляне на САЩ от Сирия Путин се съгласи с Тръмп за успеха срещу \"Ислямска държава\", за което са работили и Вашингтон, и Москва, макар това да не е помогнало за сирийския мирен процес. Същевременно президентът намекна, че не е сигурен дали действително ще има  изтегляне на американски войски от Сирия , и направи паралел с Афганистан. Путин обаче повтори позицията си, че присъствието на американската армия в страната е \"нелегитимно\". Украинската църква В Украйна бе \"създадена обединена разколна църква\", влизаща в диоцеза на Вселенската патриаршия, каза Путин. За това според него е отговорен украинският президент Порошенко, намесил се \"безпрецедентно\" в църковни въпроси. Курилските острови Русия е притеснена от разполагането на американски системи за противовъздушна отбрана в Япония, каза Путин след въпрос за Курилските острови и евентуален мирен договор между Москва и Токио. Той даде да се разбере, че американското военно присъствие усложнява работата по договора. \"Не можем да разберем колко суверенна е Япония по тези въпроси... Губернаторът на Окинава е против разгръщането на нови американски сили, както и жителите, но това се случва.\" Въпреки това Москва работи за подписването на мирен договор с Япония и решаване на спора за Курилските острови, каза президентът. Японски журналист попита Путин: \"Колко острова ще получим? Нула? Два? Четири?\" Президентът не отговори на това. Ползата от санкциите Попитан дали Русия е подготвена за нови санкции, които може да наложат Съединените щати, президентът отговаря, че мерките са свързани с нарастващата сила на Русия. Путин каза, че при население от 160 млн. (в страната живеят 144.5 млн. души по данни от миналата година) безработицата в страната е 4%, а в Испания - 15. \"Икономиката се адаптира към външните ограничения. След кризата от 2008-2009 г. БВП спадна със 7.8%, нямаше никакви санкции. А след въвеждането на санкциите през 2014 г. спадът беше едва 2.5%. Министерството на финансите на САЩ смята, че около една трета от спада е свързана със санкциите, а над две трети - със спада на цените на нефта... Има отрицателно влияние, но и плюсове от тези санкции. Накараха ни да си включим мозъците в някои направления.\" Мария Бутина Путин каза, че рускинята Мария Бутина,  признала се за виновна  за шпионаж и обявила, че е агент на руските служби, е била принудена да го направи. Подобна теза - ден след новината миналата седмица - дойде и от външния министър Сергей Лавров, който предположи, че Бутина може да е била изтезавана.", "date": "2018.12.20", "title": "Светът да не подценява риска от ядрена война, призова Путин"}
{"url": "https://www.dnevnik.bg/bulgaria/2018/12/20/3365331_razbita_e_organizirana_prestupna_grupa_pechelila/", "text": "Спецпрокуратурата и ГДБОП са разбили група, занимавала се с тежки данъчни престъпления. Задържани са четирима души, които не са обявявали печалба пред НАП след спечелени търгове за милиони левове в десетки общини. Това съобщи пред журналисти заместник главният прокурор Иван Гешев, цитиран от БТА. \"От банкови касети са иззети 770 хил. лв. и 120 златни турски монети. Групата действала по схема, по която се регистрирали фирми на бедни и безработни хора, които участвали в обществени поръчки за ремонт на сгради, почистване на корита на реки, саниране и други дейности\", каза той и добави, че ремонтите са били така фактурирани, че не се плащало ДДС. Ремонтите са правени през 2017-2018 година, а стойността е в 6-цифрени суми. \"Само едно от дружествата за една година не е внесло над 380 хил. лв.\", каза той. Прокурорът, който разследва случая - Кирил Пейчинов, уточни, че дружествата са били 20, а спечелените обществени поръчки около 50. Общините, които са печелили от обществени поръчки, са основно в област Силистра. Предмет на друго разследване е дали е плащано на кметове да избират тези фирми. Четиримата задържани са в ареста, но прокуратурата ще настоява да им бъде наложена постоянна мярка за неотклонение. \"Само тази година са запорирани, иззети по дела на Специализираната прокуратура парични суми за над 50-60 млн. лв. Това за нас е важна насока на работата ни и приоритет на Специализираната прокуратура. За никого не е тайна, че особено в България най-сериозното наказание е да ти вземат това, което си откраднал, и да те \"ударят по джоба\". Това е един от най-сериозните способи за борба с организираната престъпност. Само паричните гаранции по дела тази година са над 2.5 млн. лв.\", обобщи зам. главният прокурор Иван Гешев.", "date": "2018.12.20", "title": "Задържана е престъпна група, укриваща данъци за стотици милиони"}
{"url": "https://www.dnevnik.bg/zelen/2018/12/20/3365312_prez_2017_g_bulgarite_sa_proizveli_s_po_29_kg_poveche/", "text": "Сравнението по области през 2017 г. показва, че най-голямо количество битови отпадъци средно на човек са събрани в областите Габрово, София (столица), Варна и Пловдив (с над 500 кг/човек), а най-малко - в област Кърджали (241 кг/човек). Това показват данните на Националния статистически институт.  Институтът посочва, че образуваните битови отпадъци средно на човек от населението показват натиска върху околната среда. През 2017 г. количеството на образуваните отпадъци в страната се оценява на 435 кг средно на човек, или с 29 кг повече спрямо 2016 година. Общо през годината количеството на образуваните битови отпадъци се оценява на 3.080 млн. т, или с 6.9% повече спрямо 2016 година. Регистрира се намаление на относителния дял на битовите отпадъци, предадени за депониране - от 48% през 2016 г. на 37.1% през 2017 година. Същевременно се увеличава делът на предадените за предварително третиране битови отпадъци (отпадъци, които отиват в регионалните депа за сепариране и след това част от тях се изгарят, друга се депонират и малка част се рециклират - бел. ред.) - от 49.2% (2016 г.) на 58.1% (2017 година). Продължава изграждането на регионални системи за управление на битовите отпадъци. Същевременно се закриват изградени в миналото депа за битови отпадъци, които не отговарят на екологичните изисквания, показват данните на статистиката. Общият брой на регистрираните депа в експлоатация през 2017 г. е 104, като част от тях са съоръжения от регионалните системи за управление на битовите отпадъци. Във все повече населени места се въвеждат системи за организирано сметосъбиране и сметоизвозване, като през 2017 г. общият им брой достига 4 642. На национално ниво относителният дял на обхванатото население през 2017 г. се запазва на равнището на предходната година - 99.7% от общото население. Регионалните данни сочат, че през 2017 г. водещо място по събрани битови отпадъци средно на човек е Югозападният район (508 кг/човек/годишно), а на последно място - Северозападният район (312 кг/човек/годишно). ", "date": "2018.12.20", "title": "През 2017 г. българите са произвели с по 29 кг повече битови отпадъци"}
{"url": "https://www.dnevnik.bg/evropa/2018/12/20/3365332_datskiiat_parlament_odobri_prestupnici_chujdenci_da/", "text": "Датският парламент прие днес бюджета за 2019 година, включително предложението престъпници чужденци да бъдат задържани на малък остров, предаде \"Ройтерс\". Планът е критикуван от ООН и според мнозина е символ на все по-втвърдяващата се позиция на Дания по въпроса за миграцията. Хората са на мнение, че това не е решение на реалните проблеми, каза преди гласуването Микаел Смед, кмет на община Вордингборг, където се намира островът. Правителството възнамерява да настани на острова до 100 престъпници, които не могат да бъдат депортирани, защото са застрашени от изтезания или екзекуция в родните си страни. Отдалеченият остров Линдхолм е с територия 7 акра. Островът е използван за лаборатория и крематориум от учени, изследващи свински грип, бяс и други заразни болести. Един от фериботите, обслужващи острова, се нарича \"Вирус\".", "date": "2018.12.20", "title": "Датският парламент одобри престъпници чужденци да бъдат задържани на малък остров"}
{"url": "https://www.dnevnik.bg/sport/2018/12/20/3365352_barselona_shte_zabavi_remonta_na_kamp_nou_s_godina/", "text": "Плановете на \"Барселона\" за  ремонт на стадион \"Камп ноу\"  няма да се осъществят преди 2023 година заради различия между част от отговорните за проекта, съобщава SportsPro. По всяка вероятност крайният срок за проекта Espai Barca, който включва увеличаване на капацитета на легендарния стадион до 105 хиляди места, ще се забави с година. Първоначално от \"Барселона\" съобщиха, че искат да завършат новия вид на съоръжението до 2022 г. Според специализираното издание обаче има някои пречки, свързани с одобряването на проекта. Забавянето не е свързано с проблеми около финансирането, а се дължи основно на административни пречки. Цената на проекта Espai Barca е 600 милиона евро. Повече от половината от сумата е само за стадиона. Каталунците искат да построят нова баскетболна зала, както и да обновят академията си. Според новия проект \"Барселона\" иска да увеличи капацитета на стадиона си до 105 хиляди места. На \"Камп ноу\" ще бъде поставен и подвижен покрив. Част от проекта е и шестхиляден стадион \"Йохан Кройф\", на който да играят юношите на клуба. Проектът се изпълнява от водещия японски архитект Никен Секей и студиото, базирано в Барселона, \"Паскуал-Аусио\". В момента каталунците водят и преговори с две големи компании, които да дадат името си на стадиона и по този начин да финансират проекта. Едната е местната фармацевтична компания \"Грифолс\", а другата е холандската Scranton Enterprise. И двете проявяват интерес, като се цитират суми около 300 милиона евро.", "date": "2018.12.20", "title": "\"Барселона\" ще забави ремонта на \"Камп ноу\" с година"}
{"url": "https://www.dnevnik.bg/sviat/2018/12/20/3365355_senatut_na_sasht_odobri_vremenno_finansirane_za_da_ne/", "text": "Сенатът на САЩ удължи днес финансирането на няколко федерални ведомства, включително на министерството на вътрешната сигурност, за да може да продължат да работят до 8 февруари, съобщиха агенциите \"Ройтерс\" и \"Асошиейтед прес\". Това бе важна стъпка, за да не се стигне до частично спиране на работата на правителството. Решението на Сената бе гласувано чрез акламации, а не чрез поименен вот. Сега законопроектът за бюджета отива за гласуване в Камарата на представителите. За някои от федералните агенции срокът, до който трябва да се одобри финансирането им, изтича в петък. Президентът Доналд Тръмп още не е казал дали ще подкрепи мярката. Белият дом заяви, че той ще се запознае с решението на Сената. С него не се осигуряват 5 млрд. долара, които Тръмп искаше да се отпуснат за изграждане на  стената по границата с Мексико . Предвижда се обаче финансиране на сигурността на границата. Демократите не са съгласни със сумата от 5 млрд. и са склонни да бъдат отпуснати само 1.3 млрд. долара. Миналата седмица Тръмп каза, че няма да се поколебае да спре работата на правителството, ако не бъде удовлетворено искането му. Днес преди гласуването републиканецът Марк Медоус, конгресмен от Северна Каролина, призова Тръмп да наложи вето на закона, ако той не предвижда средства за обещаната от него стена, защото ще разочарова избирателите си, които вярват, че той ще изпълни предизборното си обещание.", "date": "2018.12.20", "title": "Сенатът на САЩ одобри временно финансиране, за да не спре работата на правителството"}
{"url": "https://www.dnevnik.bg/politika/2018/12/20/3365363_bsp_atakuva_bjudjeta_na_zdravnata_kasa_pred/", "text": "Секретарят на парламентарната група на БСП Филип Попов внесе в Конституционния съд искане от името на партията за обявяване за противоконституционни текстове и разпоредби от Закона за бюджета на Националната здравноосигурителна каса (НЗОК) за 2019 г. Под искането са се подписали 66 депутати, въпреки че народните представители на левицата са 79, съобщава \"Фокус\". Според БСП с приемането на бюджета на здравната каса се променят 17 закона, \"които са структуроопределящи и широкообхватни\". \"В искането сме изброили няколко решения на Конституционния съд, в които ясно е записано, че не може да се правят промени в преходни и заключителни разпоредби на такъв закон за бюджета, какъвто е този на НЗОК, и през тях да се променят такива закони, които нямат нищо общо\", заяви Попов и допълни, че един от променените закони е този за Изборния кодекс. Депутатът от БСП Георги Михайлов пък добави, че много от предложенията в Закона за бюджета на здравната каса уреждат форми на организация на дейността на Министерството на здравеопазването, което няма нищо общо с НЗОК. \"Има няколко неща, които правят много сериозно впечатление и създават много въпроси. Едно от тях е закриването на Фонда за лечение на деца в чужбина и най-вече на неговия обществен съвет. И на второ място, създаването на т.нар. мегаагенция за медицински надзор, която вкарва в себе си дейности, които са абсолютно противоречиви и нямащи нищо общо едно с друго\", каза Михайлов.", "date": "2018.12.20", "title": "БСП атакува бюджета на здравната каса пред Конституционния съд"}
{"url": "https://www.dnevnik.bg/sviat/2018/12/20/3365371_franciia_zaplashi_da_spre_dostupa_na_ford_do_durjavni/", "text": "Американският автомобилен концерн \"Форд\" (Ford) рискува да бъде лишен във Франция от достъп до търгове за държавни поръчки. Това предупреди днес говорителят на френското правителство Бенжамен Гриво в ефира на телевизионния канал \"Франс-2\", отговаряйки на въпрос, свързан с намерението на компанията да закрие завода си във френския град Бланкфор. В този завод в югозападната част на Франция, открит през 1972 година, работят близо 850 души и те произвеждат скоростни кутии. Миналата седмица \"Форд\" отхвърли оферта за изкупуването на завода, чието производство планира да спре до август 2019 г., информира АФП. Това решение разгневи френското правителство, което участваше в преговорите в опит да бъде намерен нов собственик. Министърът на финансите  Брюно льо Мер  дори обвини компанията в \"предателство\". А президентът Еманюел Макрон, коментирайки ситуацията, определи решението за закриване на предприятието като \"недопустимо и враждебно към Франция\". \"Знам, че \"Форд\" често излиза с оферти за сключване на договори по държавни поръчки (във Франция). Напомням във връзка с това, че коли на тази компания използва националната полиция\", коментира днес Гриво. \"Ако обаче компанията не възнамерява да играе по правилата, захвърля на произвола на съдбата предприятията си, не спазва нормите в сферата на заплатите и договореностите, които са били постигнати в рамките на партньорството с френската държава, то ние имаме възможност да направим така, че тази фирма да не получи държавни поръчки\", допълни говорителят на френското правителство. ", "date": "2018.12.20", "title": "Франция заплаши да спре достъпа на \"Форд\" до държавни поръчки"}
{"url": "https://www.dnevnik.bg/sviat/2018/12/20/3365361_patriarh_kiril_prizova_pravoslavnite_curkvi_po_sveta/", "text": "Руският патриарх Кирил поиска от предстоятелите на другите православни църкви по света да не встъпват в общение със създадената в Украйна нова православна църква. Призивът му се появи на  официалния сайт  на Московската патриаршия няколко дни след като в Украйна бе учредена нова църква, а президентът Петро Порошенко  каза, че тя ще е \"независима\"  от руския държавен глава Владимир Путин и патриарх Кирил. Предстои патриархът на новата институция  да получи томос  в Истанбул. Според патриарх Кирил обединителният събор е нанесъл \"тежки рани на каноничното православие в тази страна и в целия свят\". Според Кирил в събора са участвали \"лъжеепископи от разколническата Киевска патриаршия\" и неканоничната Украинска автокефална православна църква, а каноничната Украинска православна църква (Московская патриаршия) е отказала да участва в подобно нелегитимно събитие. \"Призовавам Вас и всички във (вашите) Пресвети Църкви да не признавате новосъздадената псевдоцърковна структура и да не влизате в общение с нея\", продължава посланието. Московската патриаршия вече прекъсна общение с Вселенската, след като тя реши да даде възможност за създаване на църква. За ситуацията в Украйна е виновно светското ръководство на страната, грубо намесило се в църковните въпроси за свои политически цели, смята Кирил. Същата позиция  обяви Путин на годишната си пресконференция  днес. Според него украинският му колега Порошенко си е позволил \"безпрецедентна\" намеса, без да има такива правомощия. В събота Порошенко нарече новата църква \"геополитическа катастрофа на хилядолетието\" за Путин.", "date": "2018.12.20", "title": "Патриарх Кирил призова православните църкви по света да не признават украинската"}
{"url": "https://www.dnevnik.bg/kultura/2018/12/20/3365354_film_za_kristo_shte_otkrie_sofiia_film_fest/", "text": "Документалната лента \"Да ходиш по вода\" на Андрей Паунов, която представя непосредствен поглед към артистичните търсения и личните взаимоотношения на Кристо, ще открие 23-ото издание на \"София филм фест\", съобщават организаторите на фестивала. Филмът \"Да ходиш по вода\" е представен за пръв път на кинофестивала в Локарно и документира създаването на мащабния проект \"Плаващите кейове\", замислен още през 70-те години на миналия век от Кристо и Жан-Клод и завършен индивидуално от Кристо преди две години, след като Жан-Клод почина през 2009 г. \"Плаващите кейове\" станаха и  най-посещаваното художествено събитие за 2016 г.  Кристо  и Жан-Клод са автори на множество амбициозни художествени проекти като \"Опакования Пон Ньоф\" (Париж, 1975-1985 г.), \"Опакования Райхстаг\" (Берлин, 1977-1995 г.), \"Бягащата ограда\" (Калифорния 1972-1976 г.), \"Портите\" (Сентръл парк, Ню Йорк, 1979-2005 г.), \"Чадърите\" (Япония и Калифорния, 1984-1991 г.), Лондонската Мастаба (2016-2018 г). Андрей Паунов  е режисьор и сценарист, познат в цял свят със своите документални филми. Дебютната му лента \" \" спечели наградата \"Сребърен вълк\" на международния фестивал за документално кино в Амстердам IDFA през 2004 г. Премиерата на \" \" влезе в престижната конкурсна програма \"Седмица на критиката\" в Кан през 2007 г. Следват награди в Барселона, Карлови Вари, Лондон, Мадрид, Мотовун, Сараево, Висбаден. Третият пълнометражен документален филм на Паунов \" \" беше представен за първи път в програмата на фестивала в Торонто през 2011 г., а на международния фестивал RiverRun през 2012 г. спечели Наградата на журито за най-добър документален филм. 23-ото издание на \"София филм фест\" ще продължи от 7 до 17 март.", "date": "2018.12.20", "title": "Филм за Кристо ще открие \"София филм фест\""}
{"url": "https://www.dnevnik.bg/sviat/2018/12/20/3365374_shtatut_ilinois_e_poluchil_stotici_signali_za/", "text": "Близо 700 католически свещеници са били обвинени в  педофилски действия  в американския щат Илинойс през последните десетилетия. Това съобщи главният прокурор на щата Лиза Мадиган, предадоха световните агенции. Илинойската епархия оповести имената на 185 от свещениците, обвинени в сериозни престъпления. Проучване на архивите на прокуратурата във връзка с обвиненията срещу 185-те свещеници са показали, че прокурорските власти са получили сигнали за  педофилски актове , извършени от най-малко още 500 свещеници. Повечето случаи не са били разследвани подобаващо или дори не са били разследвани, каза Мадиган и изрази съжаление, че съдебните власти не са били сезирани. \"Първите етапи от нашето разследване доказаха, че Католическата църква  не е способна  да извърши сама разследване и да  накаже отговорните . Обвиненията за сексуални агресии над непълнолетни, дори и да са отпреди много години, не могат да бъдат смятани за вътрешен въпрос\", допълни още тя. Прокурорката на Илинойс започна разследване за посегателствата в местната католическа църква след публикуване през лятото на доклад, касаещ посегателствата в щата Пенсилвания. Прокуратурата на този щат бе установила издевателствата, извършени от над 300 свещеници над повече от 1000 деца. Издевателствата са били извършвани в продължение на няколко десетилетия.", "date": "2018.12.20", "title": "Щатът Илинойс е получил стотици сигнали за свещеници педофили"}
{"url": "https://www.dnevnik.bg/bulgaria/2018/12/20/3365379_predozirane_tsvetanoviskambebe/", "text": "Пресцентърът на ГЕРБ разпространи прессъобщение за награда, получена от зам.-председателя на партията Цветан Цветанов. В заглавието електронното писмо беше анонсирано като Tsvetanov_Iskam_bebe. Ето пълния текст на прессъобщението. Снимките също са разпространени от пресцентъра на ГЕРБ. По време на събитието дамите от \"Трио сопрано\" представиха своята нова песен \"Има надежда\", чието създаване е изцяло финансирано от ПГ на ГЕРБ. Пред всички присъстващи на церемонията Цветан Цветанов съобщи, че ПГ на ГЕРБ предоставя безвъзмездно правата върху песента на всяка една кампания в подкрепа на двойки с репродуктивни проблеми. \"Ангелът на благодарността\" бе връчен на Цветанов лично от председателя на Фондацията Мария Янева. Тя се обърна към него с думите: \"Днес хората масово си подаряват предмети. Вие обаче ни дадохте нещо много по-ценно - надежда, за което ще ви бъдем вечно признателни\". \"Поклон пред вас и силата, която имате. Всички двойки с репродуктивни проблеми имат нужда от подкрепа и надежда и съм радостен, че ПГ на ГЕРБ може да допринесе за тази светла кауза\", посочи Цветанов по време на събитието. Той благодари на всички кметове и народни представители, които също са съпричастни с мисията на Фондацията. В края на своето изказване Цветанов пожела на малчуганите всичките им мечти да се сбъднат, както благодарение на тях са се сбъднали мечтите и на техните родители. На свой ред председателят на Народното събрание Цвета Караянчева приветства всички и сподели, че за нея няма по-хубаво нещо от това кулоарите на парламента да бъдат огласяни от детски смях. \"Знаем през какво сте преминали и искам да знаете, че винаги можете да разчитате на нашата помощ\", увери родителите тя. \"Днес пред вас стоя не като народен представител, а като баща. Преминах по много тежък път, за да мога днес да се нарека горд родител на две прекрасни деца. За цялото това време се уверих в едно - за да се справиш с подобно предизвикателство са ти нужни две неща - вяра и добри приятели\", сподели народният представител от ГЕРБ- Троян Иван Миховски, който е един от най-големите дарители на Фондацията и се е посветил на каузата за повече деца в България. Смятам, че е изключително добра новина въвеждането на безлимитни ин витро процедури и днес можем да се похвалим, че няма листа на чакащи. За целта бяха инвестирани 17 млн. лева в програмата за ин витро, което демонстрира нашия стремеж за поддържане на добра демографска политика. Това бяха думите на народния представител от ГЕРБ и председател на здравната комисия д-р Даниела Дариткова.", "date": "2018.12.20", "title": "Предозиране: Tsvetanov_Iskam_bebe"}
{"url": "https://www.dnevnik.bg/photos/snimka_na_denia/2018/12/20/3365348_snimka_na_denia_koledna_ukrasa_s_50_hil_lampichki/", "text": "Чехът Вацлав Трунец украси дома и градината си с 27 км светещи гирлянди. Трунец за пръв път декорирал имота си преди 17 години с 200 лампички, но всяка година увеличавал броя им. \"Защо започнах с това? Бях вдъхновен от американските филми, но не използвах тяхната декорация, а останах верен на (традициите на) Чехия. Затова няма да видите тук Дядо Коледа, северни елени или звезди\", казва той пред \"Ройтерс\".", "date": "2018.12.20", "title": "Снимка на деня: Коледна украса с 50 хил. лампички"}
{"url": "https://www.dnevnik.bg/sport/2018/12/20/3365375_junaited_shte_plati_18_mln_pauna_za_naema_na_solskiaer/", "text": "Манчестър юнайтед\" ще плати 1.8 милиона паунда на \"Мьолде\", за да ползва услугите на Оле Гунар Солскяр до края на сезона, съобщи \"Скай спортс\". Бившият нападател беше взет под наем от норвежкия клуб, за да замени временно Жозе Моуриньо,  който беше уволнен във вторник . Според медиите в Англия неустойката, която  португалският мениджър  ще получи, е между 22 и 24 милиона паунда. През януари той подписа договор с рекордьора по титли на Англия до лятото на 2020 г. Солскяр ще води \"Юнайтед\" до края на сезона, когато клубът ще обяви постоянен мениджър. Ако искат да задържат 45-годишният норвежец за постоянно, \"червените дяволи\" ще трябва да платят още 7.2 милиона паунда на \"Мьолде\". Солскяр наскоро подписа нов договор с \"Мьолде\" до 2021 г. Той водеше отбора от октомври 2015 г., като това беше вторият му престой начело на трикратните шампиони на Норвегия. Първият беше от ноември 2010 г. до края на 2013 г., като в него тимът спечели две титли и една купа на страната. В началото на 2014 г. Солскяр стана мениджър на \"Кардиф\", с който изпадна от Висшата лига. Той изкара само осем месеца и половина на поста, преди да бъде освободен след девет победи, пет равенства и 16 загуби в 30 мача. Солскяр ще дебютира начело на \"Манчестър юнайтед\" срещу бившия си клуб. \"Червените дяволи\", които заемат шестото място във Висшата лига с 19 точки изоставане от лидера \"Ливърпул\", гостуват на \"Кардиф\" в събота от 19.30 часа. Солскяр изкара 11 сезона като футболист на \"Олд Трафорд\" под ръководството на сър Алекс Фъргюсън, спечели 12 трофея и отбеляза 126 гола в 366 мача. Норвежецът прекрати състезателката си кариера през 2007 г. Година по-късно той дебютира като треньор начело на резервите на \"Юнайтед\", с които спечели четири трофея.", "date": "2018.12.20", "title": "\"Юнайтед\" ще плати 1.8 млн. паунда за наема на Солскяр"}
{"url": "https://www.dnevnik.bg/sviat/2018/12/20/3365410_nai-goliamata_ruska_chastna_armiia_ima_pravo_da_raboti/", "text": "Руската частна военна компания \"Вагнер\" има право да работи във всяка точка на планетата, ако не нарушава руските закони. Това заяви президентът Владимир Путин по време на годишната си пресконференция. ЧВК \"Вагнер\", най-известната и смятана за най-голяма подобна компания в Русия, не е регистрирана в страната, където работата на подобни организации е забранена, въпреки опитите този статут да се промени  (последният бе тази година) . Тя обаче участва в мисии в Сирия, Судан и други точки на планета,  включително в Централноафриканската република , където бяха убити трима руски журналисти. Руските власти никога не са потвърждавали съществуването на \"Вагнер\" или други частни военни компании. Темата за \"Вагнер\" същевременно изплува в световни и руски издания през януари след информация за  сблъсък между нейни бойци  и водената от САЩ коалиция срещу \"Ислямска държава\" в Сирия. Тогава  Кремъл допусна , че в страната може да има и цивилни руснаци. Официалната информация за убийствата в ЦАР гласи, че те са извършени от бунтовници. Някои издания, сред тях \"Новая газета\" (чийто журналист Орхан Джемал бе сред загиналите), писаха, че екипът е бил в страната, за да снима филм за дейността на \"Вагнер\". Иля Азар от същото издание попита Путин какво е известно за смъртта на журналистите и за евентуалните връзки на президента с \"ръководещия ЧВК \"Вагнер\" (Евгений) Пригожин\". \"Готвач ли ви е?\" \"Всичките ми готвачи са служители на (Федералната служба за охрана). Да не се връщаме към това\", отвърна Путин. След като обясни, че  журналистите са влезли в ЦАР  без никакви уведомления, той допусна, че \"ако група \"Вагнер\" нарушава нещо, генералната прокуратура трябва да провери\". Пригожин, чието име  се свързва в разследвания с \"Вагнер\" , попадна в санкционния списък на Съединените щати заради намеса в президентските избори през 2016 г. Освен за ядрената война, ситуацията в Украйна и Керченския проток, Сирия, санкциите и новата украинска църква (за тях  четете тук ) той засегна и въпроса за отношенията с американския президент Доналд Тръмп. Двамата държавни глави трябваше да се срещнат на срещата на Г-20 в Аржентина преди няколко седмици, но Тръмп я отмени в последния момент заради инцидента в Азовско море. След това Кремъл обяви, че инициативата за бъдеща среща е в ръцете на Тръмп, а Путин няма да се моли за нов разговор. \"Не зная дали такава среща ще се случи. Ще може ли той (Тръмп) да започне пряк диалог с Русия? Не знам, трябва да ги попитате. Трябва да нормализираме двустранните си отношения, готови сме за това, щом и другата страна е готова.\"", "date": "2018.12.20", "title": "Най-голямата руска частна армия има право да работи навсякъде по света, смята Путин"}
{"url": "https://www.dnevnik.bg/sviat/2018/12/20/3364935_golemiia_turgovski_teror/", "text": "В Русия започва нова епоха и това е епохата на Големия търговски терор. Трябва да го различаваме от този през 1937 г. и епохата на Големия терор, когато залозите са били далеч по-високи, а сред причините за арестуване не е било преразпределянето на собствеността. Но също така, както през 1937 г., имаме два важни белега за терор. Първо, той удря не само по колхозници, безпартийни и дори \"либерасти\", а и по своите - топ мениджъри, някои от най-високопоставените хора в администрацията, олигарси. И, второ, той е абсолютно непредсказуем. Днешният руски елит не знае по какви причини ставаш обект на наказателно дело. Елитът не знае какво го очаква зад ъгъла. Не знае и какво послание изпраща едно или друго задържане. Ако Владимир Путин изпраща с тези арести някакви сигнали, те не достигат до елита, а се губят по пътя. Това е, с което днешната вълна от арести се различава кардинално от това, което се случваше в началото на управлението на Владимир Путин. Да вземем например ареста през 2003 г. на Михаил Ходорковски. Сигналът, изпратен чрез него, бе абсолютно ясен - че в Русия вече има само един господар и той се казва Владимир Путин. Същото можеше да се каже и за задържането на ръководителя на АФК \"Система\" Владимир Евтушенков през 2014 г., извършено след като олигархът недостатъчно бързо върна на държавата \"Башнефт\". Евтушенков играеше на страната на Дмитрий Медведев и се надяваше на втори негов мандат като президент. След 2012 г. това бе възприето от Путин като нелоялност, а и на Игор Сечин (бел.ред. - ръководителят от 2012 г. на държавния гигант \"Роснефт\") му трябваше \"Башнефт\". Това, разбира се, не беше най-добрият сигнал, тъй като Евтушенков бе в действителност мегалоялен на режима. Но сигналът бе разбираем. Е, ударили са не когото трябва. Случва се. С известно усилие може да се разбере и арестуването през 2016 г. на Алексей Улюкаев (бел.ред. - през 2013-2016 г. министър на икономиката). И той беше абсолютно лоялен, министър и председател на надзорния съвет на ВТБ. Но ВТБ имаше консултантски договор за 30 млн. долара с правителството за продажбата на \"Башнефт\", а след като тя премина към \"Роснефт\", той бе прекратен. Улюкаев, изглежда, е поискал за това обезщетение от 2 млн. долара, Сечин отвърнал \"един\", той настоявал \"два\" и Сечин решил да демонстрира кой е господарят вкъщи. Но по днешните стандарти Улюкаев е изключение. Защо например арестуваха олигарсите братя Магомедови, собствениците на \"Сумма\" (бел.ред. - група с бизнес за милиарди основно в транспорта, логистиката и петролно-газовия сектор)? Двама абсолютно лоялни бизнесмени, които преди да ги задържат, съгласуваха на най-високо ниво сделката за порта в Новоросийск, се оказаха зад решетките и то не за нещо дребно, а по най-зловещото престъпление - създаване на организирана престъпна група. И досега никой не разбира защо, известно е само, че всеки, опитал да се застъпи за тях, със свистене е излитал от кабинета на монарха. И все пак, защо? В смисъл, кое е причината, а не поводът? И до днес никой не знае, нито по върховете, нито в низините. Ако това беше сигнал, той не премина по мрежата. Ако е бил послание, то остана неразбрано. Какво не бива да правиш, къде да не ходиш - на елита така и не му стана ясно. Или пък да вземем още един пример - този с Виктор Векселберг. От една страна, Векселберг е обект на санкции от САЩ. От друга, подследствени са двама негови висши ръководители - управляващият директор на \"Ренова\" Евгений Олховик и генералният директор на енергийния холдинг Борис Вайнзихер. Прекараха две години в ареста, а сега са пуснати срещу подписка. Кой може да обясни защо задържаха Олховик и Вайнзихер? Не са се договорили с новия губернатор на Коми? Случва се - предишният изсмука докрай бизнеса, след това идва нов, а за него не е останало много. Но защо е позволено да съсипеш топ мениджъри на олигарх? И ако може за Олховик, то за кого не може? Вижте, че зад решетките е топ мениджърът на \"ИнтерРАО\" Карина Цуркан, която злодейски издала на румънското разузнаване схемата за това как са крали от доставките на ток за Крим. Председател на борда на \"ИнтерРАО\" е Борис Ковалчук и се смяташе, че Цуркан е неговият финансов  . Защо я тикнаха в затвора? Как така е крадено под носа на Ковалчук, но никой не го пипа? И как да се чувстват хора като Ковалчук, когато зад решетките е дясната им ръка? Ето ви и случая на Ераст Галумов, друг \"близък\" човек с име като от роман на Борис Акунин. Бивш генерален директор на държавното издателство \"Известия\", един от приближените на всемогъщия до неотдавна Владимир Кожин, управителя на имотите на Кремъл, отговарящ и за това издателство. Галумов бе арестуван преди почти година и седи в затвора \"Лефортово\" без съд. При задържането му в социалните мрежи ликуваха, че била започнала операция за премахването на Кожин. Но Кожин и днес си е там - или заповедта не е била разбрана, или Путин е креснал на булдозите под килима да замълчат. Никой не пипа Кожин, но Ераст седи и чака. Като консерва - ей така, за в бъдеще, като суровина за наказателно дело. Виктор Кудрявцев, 74-годишен учен от \"ЦНИИмаш\" (бел.ред. Централният научно-изследователски институт по машиностроене е в сърцето на руската космическа програма). Писал писма до белгийския Von Karman Institute. Някой във ФСБ с безкрайната си мъдрост решил, че електронна кореспонденция с чуждестранен университет по проблеми със Закона на Ом представлява държавна тайна вероятно защото доблестният чекист сам не знае за Закона на Ом. В делото институтът Von Karman е наречен \"структура на НАТО\", а като доказателство за шпионаж на Кудрявцев фигурира спам писмо от типа на \"спечелихте от лотарията за Зелена карта\". Какво е посланието, което ни изпращат с това дело? Изобщо не си пишете със западни учени? Но това е невъзможно, както е невъзможно да затвориш папката си за спам за писма на мошеници от Нигерия. Елитът задава огромен въпрос за повече яснота. Хората искат да знаят правилата на играта. Искат да знаят поне къде са забити червените флагчета на непозволеното. Какво може и какво не бива да се прави? За какво бият през ръцете, а кое минава? Проблемът е в това, че повече няма такива правила. В Русия попадаш в наказателно дело както в пътнотранспортно произшествие - случайно. Има действия, които могат да повишат вероятността от попадане в ПТП. Но няма действия, които да гарантират, че няма да попаднеш в катастрофа. Служител, който не ти е върнал пари, взети назаем; бездарник, когото си изгонил; губернатор, който претендира за същите 50% от бизнеса ти, които вече е получил предшественикът му; чекист, на когото трябва да се \"отблагодариш\"; любовник на жена ти; съвсем случаен интригант - всички те могат да станат причина за наказателно дело. И в това има някаква логика - делото е съвършено безсмислено. Ето в това е основната особеност на терора - че той не се поддава на рационализиране. Терорът винаги е произвол. Всеки може да бъде ударен. Има ли човек, ще му намерим по кой член да го преследваме. Вашата свобода е заради нещо, което сме пропуснали. И т.н. Терор има тогава, когато главното нещо в страната станат органите, а не бизнесът, интелектулният или дори управленският елит. Органите произвеждат арести така, както черният дроб - жлъч, а пекарят - банички. Арестите са техният способ да съществуват. Терор има тогава, когато всеки арест - колкото и безумен да е - носи уважение, статус, кариера и пари. И никога или почти никога не води до обратното. Разбира се, днес не е 1937 г. Сега терорът е друг - търговски, а залозите са по-ниски - свободата, но не животът ти. Изпълнителите обаче са същите - безконтролните органи, съвършено изгубили ориентация.", "date": "2018.12.20", "title": "Големият търговски терор"}
{"url": "https://www.dnevnik.bg/evropa/2018/12/20/3365422_evrokomisiiata_otpuska_oshte_305_mln_evro_za_ohrana_na/", "text": "Европейската комисия съобщи, че отпуска допълнителни 305 милиона евро за охраната на външните граници на ЕС. Средствата ще бъдат насочени към Гърция, Италия, Кипър и Хърватия, предаде БТА. В съобщение на комисията се отбелязва, че от 2014 г. насам по това перо са били осигурени 10.8 милиарда евро. С днешното решение Гърция получава най-големия дял от отпуснатата помощ - 289 милиона евро. От тази сума 190 милиона евро ще послужат за осигуряването на подслон за 25 хил. мигранти, подали молби за закрила, както и за месечни парични преводи към 70 хил. души в същото положение. Общо 61 милиона евро ще бъдат предназначени за плащането на наеми от мигрантите в Гърция. С 33 милиона евро ще бъде подпомогната дейността на операциите в Егейско море. Еврокомисията е заделила за Гърция над два милиарда евро за управление на миграцията. Италия получава 5.3 милиона евро за защита на жертвите на каналджиите. Досега на страната са били осигурени 950 милиона евро за справяне с мигрантите. Кипър получава 3.1 милиона евро, за да подобри условията в лагерите за мигранти. Досега страната е получила за работа с мигрантите 40 милиона евро. За Хърватия са предвидени 6.8 милиона евро за подобряване на граничната охрана. До днес еврокомисията е предоставила на хърватските власти със същата цел над 120 милиона евро, се уточнява в съобщението.", "date": "2018.12.20", "title": "Еврокомисията отпуска още 305 млн. евро за охрана на външните граници на ЕС"}
{"url": "https://www.dnevnik.bg/sport/2018/12/20/3365408_noshtno_karane_v_petuk_shte_otkrie_zimniia_sezon_na/", "text": "За поредна година зимният сезон на Витоша ще бъде открит с нощно каране. Любителите на ските и сноуборда ще могат да се възползват в петък от 18.30 ч. на пистата \"Витошко лале\". По случай откриването организаторите от \"Витоша ски\" обявиха карти с намаление за нощното каране. Използването на лифта за възрастни в първия ден ще струва 26 лева, а таксата за деца под 12 години е 1 лев. Цените на лифт картите  остават без промяна от миналата година. Дневната карта за възрастни е 35 лева, тази за ученици, студенти и пенсионери струва 28 лева, а децата под 12 години ще използват лифта срещу 21 лева. Цената на полудневната карта за различните възрастови групи е съответно 26, 21 и 18 лева. Сезонните карти, включващи дневно и нощно каране, са на стойност 590 лева за възрастни, 490 лева за ученици, студенти и пенсионери и 390 лева за деца до 12 години. От събота любителите на зимните спортове ще могат да използват кабинковия лифт \"Симеоново - Алеко\". Той ще работи всеки ден от 8:30ч. до 16:30ч.", "date": "2018.12.20", "title": "Нощно каране в петък ще открие зимния сезон на Витоша"}
{"url": "https://www.dnevnik.bg/sviat/2018/12/20/3365438_letishte_getuik_ostava_zatvoreno_sled_oshte_edin/", "text": "Още един дрон е видян близо до летище \"Гетуик\" в последния час и все още не е известно кога летището ще бъде отворено, съобщи \"Ройтерс\". \"Ясно е, че намерението ни е да отворим отново, но едва когато е безопасно\", каза Крис Удрууф, главен оперативен директор на \"Гетуик\", предадоха агенцията и Би Би Си. \"Не мога да ви кажа кога ще отворим.\" Тази сутрин заради два други дрона летището  спря работа . Последните години будят тревога случаите на разминаване на опасно малко разстояние на безпилотни летателни апарати и пътнически самолети. Във Великобритания миналата година са регистрирани 92 инцидента с дронове.", "date": "2018.12.20", "title": "Летище \"Гетуик\" остава затворено след още един прелетял дрон"}
{"url": "https://www.dnevnik.bg/bulgaria/2018/12/20/3365441_zavurshilite_informatika_v_sofiiskiia_universitet/", "text": "Завършилите \"Информатика и компютърни науки\" в Софийския университет \"Св. Климент Охридски\" вземат най-висока заплата 3804 лева. Това показват данните от осмото издание на рейтинговата система на висшите училища в България, която  беше представена  в министерството на образованието днес. На второ място в класацията - със средна заплата от 3194 лв., се нареждат завършилите \"Администрация и управление\" в Американския университет в Благоевград. Следват \"Информатика и компютърни науки\" в Нов български университет (3142 лв.), \"Комуникационна и компютърна техника\" в Техническия университет в София (2820 лв.), \"Математика\" в Софийския университет (2756 лв.). Цялата класация на средния месечен облагаем доход на завършилите професионалното направление в съответното висше училище през предходните 5 години по данни от НОИ и \"АдминУни\" можете да видите  тук . Рейтинговата система съдържа информация за 51 висши училища в България, които предлагат обучение по специалности, разпределени в 52 професионални направления. Системата дава възможност да бъдат правени различни по обхват и вид класации на висшите училища по всяко от съществуващите професионални направления. Според резултатите Софийският университет тази година е първи в 17 професионални направления, но това е университетът, предлагащ висше образование в най-много професионални направления.  Техническият университет в София през тази година е първи в шест професионални направления, Медицинският университет в София е първи в четири направления, Американският университет в Благоевград води в четири направления, Аграрният университет в Пловдив е водещ в три направления, ХТМУ води също в три направления, информира Стойчев. Той добави, че има още 15 висши училища, които са първи в поне едно професионално направление.", "date": "2018.12.20", "title": "Завършилите информатика в Софийския университет получават най-висока заплата"}
{"url": "https://www.dnevnik.bg/biznes/2018/12/20/3365431_cenite_na_parnoto_niama_da_se_promeniat_do_kraia_na/", "text": "Цените на топлинната енергия остават непроменени до края на отоплителния сезон, запазват се и цените на електрическата енергия за потребителите на регулирания пазар, съобщи пресцентърът на Комисията за енергийно и водно регулиране (КЕВР). На открито заседание комисията е обсъдила предложеното от \"Булгаргаз\" поскъпване на газа с 3.51% от 1 януари, като тази цена ще важи до края на март. Комисията отново напомня, че нейните правомощия са само да установи дали заявлението на обществения доставчик \"Булгаргаз\" ЕАД отговаря на изискванията на Наредба №2 за определяне цените на природния газ и на договора за доставка между двете дружества. Независимо от повишението с 3.51% за битовите и за бизнес потребителите, ползващи природен газ, реалното увеличение ще бъде под 2%, тъй като останалите компоненти, формиращи цената на услугата - цена за достъп, пренос, разпределение и снабдяване, не се променят, обявява комисията. Посочва също, че промяната на цената на природния газ няма да се отрази на цените на топлинната енергия, които остават непроменени до края на първото тримесечие на 2019 г. Без промяна остават и цените на електрическата енергия за битовите и за малките стопански потребители на регулиран пазар.  На откритото заседание изпълнителният директор на \"Булгаргаз\" ЕАД посочи, че изводите в доклада на работната група са обосновани и цената на природния газ е изчислена при стриктно спазване на нормативните изисквания и на договора с доставчика. Той прогнозира, че с оглед тенденцията на международните пазари за сериозно понижаване на цените на петрола и на алтернативните на природния газ горива е много вероятно от 1 април 2019 г. \"Булгаргаз\" ЕАД да поиска намаляване на цената на природния газ. Окончателното решение за цената на природния газ за І-то тримесечие на 2019 г. ще бъде взето на закрито заседание на регулатора на 28 декември 2018 г. Тогава енергийният регулатор ще определи и цената на водата. ", "date": "2018.12.20", "title": "Цените на парното няма да се променят до края на отоплителния сезон"}
{"url": "https://www.dnevnik.bg/zelen/2018/12/20/3365409_biznesut_da_reshava_za_polzvaneto_na_durjavna/", "text": "Промените, които се предвиждат в наредбата за възлагане на дейности в държавни и общински гори и ползването на дървесина, са донякъде добри, но не са достатъчни за ограничаване на основните злоупотреби в горите. Това гласи становището на коалицията от неправителствени организации и граждански групи \" За да остане природа в България \", което е подадено до ресорното министерство вчера.  Проектът за Постановление на Министерския съвет  за приемане на промените в наредбата е изготвен от Министерството на земеделието, храните и горите и е публикуван на страницата му на 21.11.2018 г. с едномесечен срок за становища. Промените предвиждат въпроси, които по силата на Закона за горите и други текстове в същата наредба са единствено в правомощията на държавните предприятия и техните териториални поделения, вече да се решават \"на среща\" между представители на държавната власт с браншовите организации в горския сектор и други организации на ползватели на дървесина. Тези срещи, уредени с промени в чл. 6 от Наредбата за условията и реда за възлагане изпълнението на дейности в горските територии – държавна и общинска собственост, и за ползването на дървесина и недървесни горски продукти, вече ще имат не само консултативна функция. Ако се приемат промените, въз основа на срещите с бизнеса ще се издават административни актове, които ще казват на директорите на предприятията колко дървесина и по какъв начин да отдават за ползване. Така с подзаконов акт вместо със закон ще се създаде \"орган\", доминиран от ползвателите на дървесина, който ще издава административни актове в области, за които Законът за горите се е произнесъл. Екокоалицията обаче одобрява промените, които регламентират детайлно електронните конкурси. В същото време обаче смята, че с други промени в наредбата се създава възможност за влияние върху конкурсите чрез цитираните \"срещи\". За \"Дневник\" Добромир Добринов, експерт в горската програма на WWF (ВВФ - България), които са член на екокоалицията, уточнява притесненията от предлаганите промени в наредбата: \"През 2018 г. под натиска на дърводобивните фирми бяха спрени електроните търгове в Югозападното държавно предприятие (институцията, стопанисваща държавните горски територии на Благоевград, Кюстендил, София-град, София-област, Пазарджик, Перник и Ловеч), а в другите държавни предприятия те бяха ограничени до минимум. Интересът на браншовия бизнес за ограничаване на електронните търгове произтича и от изключително масовата практика на договаряне между фирмите при другите видове търгове и конкурси, което ощетява значително държавата. Тези практики се прилагат толкова широко, че има много стопанства, в които няма нито един търг или конкурс, при който продажната цена да е по-висока от началната.\" Друга критика срещу измененията e, че те биха облагодетелствали големите компании в бранша, биха им дали много власт и биха ощетили малките фирми. Според екокоалицията визираните промени обслужват определени бизнес лица, които чрез тях ще могат да се намесят в управлението на държавните горски територии, да определят правила и количества за ползване на национален ресурс, от който имат пряка икономическа изгода. От друга страна, държавата явно няма нищо против, като е склонна да игнорира императивни разпоредби на Закона за горите, Административнопроцесуалния кодекс и Конституцията, според които такъв \"орган\" - съвкупност от юридически лица и държавни органи - не е възможно да съществува като субект, издаващ административни актове като резултат от своите \"срещи\". Добринов допълва, че ако държавата смята, че лица, които имат пряка финансова изгода от ползването на национални горски ресурси, следва да получат водеща роля при формиране на държавната политика в областта на горското стопанство, тя трябва да го осъществи по установения правен ред и по достоен начин, като промени Конституцията, промени Закона за горите и закрие държавните предприятия. Така тя открито ще трябва да защити пред обществото позицията си да остави управлението на държавните горски територии в ръцете на лица с финансова изгода от ползването на тези територии.", "date": "2018.12.20", "title": "Бизнесът да решава за ползването на държавна дървесина предлага проект на горска наредба"}
{"url": "https://www.dnevnik.bg/biznes/2018/12/20/3365433_obshtinskite_suvetnici_vuvedoha_minimalna_cena_za/", "text": "От 1 февруари минималните тарифи за таксиметровата услуга в София да е 77 ст. през деня и 87 ст. през нощта. Това решиха днес общинските съветници след дълъг дебат, едночасова почивка по средата на дебата по темата и прегласуване, след като почти приеха тарифа от 69 ст. Причината съветниците да въведат минимална тарифа на услугата е, че това задължение й е вменено с промените в Закона за превозите от 2015 г. В него обаче не се казва как да бъде определена тази цена - дали е на пазарен принцип, стойност на услугата или по друг начин. Това породи сериозен спор между общинските съветници, като в групата на ГЕРБ нямаше единодушие по въпроса. Според някои цената трябваше да е по-близка до най-ниската предлагана в момента, за да не се изтласкат от пазара по-малките компании. Според други, сред които бе и Екатерина Йорданова, председател на комисията по транспорт, тарифата трябва да е близка до пазарната и стойността на услугата, за да не се дава възможност за \"подбиване на цената\". Йорданова, която заедно със Зафир Зарков (ГЕРБ) внесе предложението за минималната цена, която се прие, посочи, че решението е взето е на база направен анализ от консултантска компания и разговори с превозвачите, водени повече от една година. Таксиметрови шофьори протестираха пред Столична община с искане общинските съветници да спазят закона и да въведат минималната тарифа. Искането им беше  тарифите да са 98 ст. през деня и 1.14 лева  през нощта. Исканата от тях цена е близка до тази, предложена от фирмата, консултирала общината - \"Грант тортън\". Трайчо Трайков обаче описа документа като несъстоятелен, защото в него има необосновани допускания за разходите за горива и пробега, който правят фирмите. По думите му за доклада на компанията важи \"икономическият термин \"боклук влиза, боклук излиза\". Съветникът Симеон Славчев пък поиска партиите, които имат представители в парламента и в общинския съвет - ГЕРБ, БСП, ВМРО и \"Атака\", да инициират промяна в закона, за да не се възлага такъв ангажимент на местната власт. Зафир Зарков почти се съгласи с него, като каза, че това законово изискване е \"непазарно\" и не създава възможност за свободен бизнес. Тогава от групата на ГЕРБ поискаха 15-минутна почивка, която продължи 1 час. След подновяването на заседанието конкретните предложения за гласуване освен приетото окончателно бяха три - Калоян Паргов (БСП) поиска отлагане на точката, Карлос Контрера (ВМРО) - определяне на минимална цена от 20 ст., а Войслав Тодоров (Нормална държава) - да се подкрепи предложената цена на комисията по финанси от 69 ст. през деня и 79 през нощта. Първите две предложения бяха отхвърлени лесно, но гласуването на цената от 69 ст. създаде притеснения в съветниците от мнозинството. Причината бе, че в гласуването участваха 31 съветници, от които 16 бяха \"за\", а 13 се въздържаха, 2-ма бяха \"против\", а 20 съветници не гласуваха. От БСП твърдяха, че според приетите през май  промени в Закона за местната власт  решенията на общинските съвети ще се смятат за приети с мнозинство от \"повече от половината от присъстващите съветници, когато броят на гласувалите \"за\" е по-голям от останалата част от присъстващите на заседанието съветници\". До ниския брой на гласували се стигна, след като голяма част от групата на ГЕРБ не участва в гласуването, а председателят на комисията по финанси Орлин Алексиев, който е член на партията, също подкрепи предложението. По тази причина Малина Едрева, председател на групата на ГЕРБ, поиска прегласуване, в което участваха 50 съветници и с гласовете на колегите й то не се прие. Така на следващото гласуване предложението на Зафир Зарков и Екатерина Йорданкова се прие с гласовете на всички 51 съветници в залата, като нямаше \"против\" или \"въздържали се\".", "date": "2018.12.20", "title": "Общинските съветници въведоха минимална цена за такситата в София"}
{"url": "https://www.dnevnik.bg/zelen/2018/12/20/3365456_okonchatelno_sus_zakona_za_vuzduha_otslabva_zashtitata/", "text": "Сред промените, които целяха да се отговори на наказателната процедура от Европа  за замърсения въздух , депутатите днес одобриха и текст за Закона за защитените територии, с който  да отслабне защитата на във водите на националните паркове . Това стана при второто четене на измененията на Закона за чистотата на атмосферния въздух с предложение на \"Обединените патриоти\". Не бе обяснено защо Законът за защитените територии се променя по този начин без възможност за обществено обсъждане. Промените бяха аргументирани с нужда от мерки против наводнения, като в мотивите към предложението липсваше правна и финансова обосновка, както и обяснение защо вече действащите Планове за управление на водите и наводненията (ПУРН, регламентирани от Закона за водите и чл.7 от европейската Директива 2007/60/ЕС за наводненията) са сметнати за недостатъчни от вносителите \"патриоти\". Реакциите От коалицията от неправителствени организации и граждански групи \" За да остане природа в България \" реагираха с позиция, според която позволеното днес от Народното събрание изменяне на естествените водни течения в националните паркове, \"за да осигуряват вода за производство на изкуствен сняг\", е \"в нарушение на правилника на Народното събрание и без никакви аргументирани мотиви\". Промените засягат националните паркове, които в България са три - Рила, Пирин и Централен Балкан. Според екокоалицията с гласуваните днес от парламента промени в преходните и заключителни разпоредби на Закона за чистота на атмосферния въздух, водата на Пирин ще отива при концесионера на ски зона \"Банско\". Режимът за водите в Национален парк \"Пирин\" засяга три защитени зони от европейската екологична мрежа \"Натура 2000\" и нито един кв.м. извън тях, поради което неговата промяна трябва да бъде предшествана от оценка за съвместимост с мрежата, разясняват от \"За да остане природа\". Поради което приетите днес промени е трябвало да бъдат предшествана от оценка за съвместимост с \"Натура 2000\". Природозащитниците се обръщат към президента Румен Радев да наложи вето на промените в Закона за чистота на атмосферния въздух. Те ще уведомят и Европейската комисия за нарушение на Директивата за местообитанията. На фона на  двете съдебни дела за плана за управление на Пирин  и сигналите за  възможно пране на пари  около преговорите за  промяна на концесионния договор  за \"Банско\", промените в регламентите за водите в националните паркове разрешават намеси, които вече са оспорвани пред институциите.", "date": "2018.12.20", "title": "Окончателно: Със Закона за въздуха отслабва защитата на водите в националните паркове"}
{"url": "https://www.dnevnik.bg/sport/2018/12/20/3365477_hirsher_stana_skiorut_s_nai-mnogo_pobedi_v_edna/", "text": "Носителят на Големия кристален глобус в алпийските ски Марсел Хиршер спечели слалома от Световната купа в Залбах-Хинтерглем и се реваншира за  шестото си място в гигантския слалом в сряда . Австрийският скиор триумфира за пети път от началото на сезона в курорта, който се намира близо до родния му град Залцбург. Освен това състезанието беше юбилейният 100-тен слалом на територията на Австрия. Слаломът в Залбах беше едва втори за сезона, като първият в Леви отново беше спечелен от Хиршер. Австриецът вече има 63 победи в Световната купа в 230 старта (129 подиума). Хиршер е в серия от четири поредни спечелени слалома в Световната купа. Той триумфира в девет от последните 10 старта в дисциплината, като единствено Хенрик Кристоферсен го спря в Кицбюел през януари. Освен това Хиршер има 14 победи през 2018 г., с което става скиорът с най-много в рамките на една календарна година. Предишното върхово постижение е на Ингермар Стенмарк (13 през 1977 и 1979 г.). С 63 победи той излиза еднолично на трето място в историята на Световната купа (при мъжете и жените). Хиршер изпревари Анмари-Мозер Прьол и е зад Линдзи Вон (82) и Ингемар Стенмарк (86). Само в дисциплината слалом Хиршер има 29 победи. \"Сензационно е да съм пред имена като тези. Трудно е да осъзная какво съм постигнал. Цял живот работя и се трудя, за да мога да постигам тези неща\", каза Хиршер след състезанието. В Залбах австриецът даде най-добро време в първия манш и едва 21-о във второто спускане, но имаше солиден аванс, който му позволи да изпревари с 38 стотни Лоик Меяр. Швейцарецът затвърди добрата си форма с второ поредно място, след като в сряда завърши след победителя в гигантския слалом Жан Кранец. Трети на подиума в австрийския курорт се нареди Кристоферсен, който изостана на 47 стотни. Норвежкият скиор записа 11-и пореден подиум в Световната купа. Във втория манш с най-доброто време беше първият спуснал се Стефан Хадалин от Словения. Той влезе във втория манш с 26-о време, но се представи много силно. След него пистата беше изровена и най-добрите от първия манш имаха големи затруднения. В слалома имаше и българско участие, като Алберт Попов завърши 42-и в първия манш. Той беше с едва 74-и стартов номер. Другият българин Камен Златков не завърши. С две победи от два старта Хиршер е едноличен лидер в дисциплината слалом с 200 точки. Втори след него е Кристоферсен със 140. За Големия кристален глобус Хиршер е с 620 точки пред Кристоферсен с 352. Норвежецът изпревари Макс Франц (341) и Аксел Лунд Свиндал (333). Следващият старт при мъжете е отново слалом в италианския курорт Мадона ди Кампилио.", "date": "2018.12.20", "title": "Хиршер стана скиорът с най-много победи в една календарна година"}
{"url": "https://www.dnevnik.bg/biznes/2018/12/20/3365471_deklaraciite_za_dohodite_prez_2018_g_shte_se_podavat/", "text": "Данъчната кампания 2019 г. ще започне на 10 януари заради промени в законодателството, съобщава Националната агенция за приходите (НАП). Декларациите за доходите на физическите лица могат да бъдат подадени най-рано на тази дата - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година е 31 януари, напомнят от приходната администрация. Годишното приключване на данъчно-осигурителните сметки на фирми и граждани ще бъде извършено от НАП от 1 до 10 януари, като плащания чрез електронната система за разплащане без такси (т.нар. виртуален POS) ще се приемат до 9.00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13.00 ч. на 31.12.2018 г.  Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.", "date": "2018.12.20", "title": "Декларациите за доходите през 2018 г. ще се подават от 10 януари"}
{"url": "https://www.dnevnik.bg/evropa/regioni/2018/12/20/3365481_malki_i_sredni_pogranichni_predpriiatiia_mejdu/", "text": "Десет милиона евро за развитие на малките и средните предприятия в граничния регион между България и Гърция ще бъдат отпуснати по Програмата за трансгранично сътрудничество ИНТЕРРЕГ V-A Гърция-България 2014-2020 г., предаде смолянското издание  \"Отзвук\" . Мярката бе одобрена в началото на декември в рамките на Петото заседание на Комитета за наблюдение на програмата, което се проведе в Ксанти, Гърция. Форумът бе председателстван от заместник-министъра на регионалното развитие и благоустройството Деница Николова и заместник-министъра на икономическото развитие на Гърция Статис Янакидис. В него участваха областни управители, кметове, представители на бизнеса, неправителствения сектор и образователни структури от двете страни на границата. Около 80 от малките и средни погранични предприятия в двете страни ще могат да се възползват от финансовата помощ по приоритетната ос \"Конкурентен и иновативен трансграничен регион\", с която ще се даде тласък на развитието и допълнителни възможности за инвестиции в трансграничния регион, каза зам.-министър Николова. 30 на сто от средствата ще бъдат насочени изцяло към новосъздадени предприятия, а мярката ще бъде отворена още този месец. \"Подкрепата, която предоставяме, има за цел да повиши конкурентоспособността на бизнеса в трансграничния регион, стимулирайки неговия ръст и способност да разшири икономическите си дейности към нови пазари и продукти\", каза Николова. Фирмите ще могат да подобрят работната си среда, да повишават конкурентоспособността си чрез закупуване на нови машини и оборудване, да създават нови продукти и да ги позиционират по-добре на пазарите. Максималната стойност на всеки проект ще е 600 хил. евро, като 65% ще е безвъзмездната субсидия, а 35% ще е собствен принос на кандидатите. Ще се финансират проекти в областта на производство на хранителни продукти, тъкани, фирми за компютърна и комуникационна техника, електронни и оптични продукти/изделия, производство на строителни материали, производства, допринасящи за постигане на кръгова икономика – събиране и рециклиране на материали, предприятия с насоченост към развитието на изделия в областта на туризма и спорта. Обектите за търговия на едро ще бъдат считани за допустими само в случаите, когато са свързани с дадена производствена дейност. Фокус в одобрената възможност за финансиране ще бъде директната подкрепа на малките и средните предприятия, свързани с производствена дейност. Със средствата фирмите ще могат да извършат дребномащабно строителство – изграждане на производствени инсталации, доставка на специализирано оборудване, закупуване на софтуер и свързаните с него услуги, маркетинг и ноу-хау, патенти и авторски права, разходи за персонал и др. Максималната продължителност на проектите ще е 3 години. Срокът за кандидатстване ще е до края на месец март 2019 г.", "date": "2018.12.20", "title": "Малки и средни погранични предприятия между България и Гърция получават 10 млн. евро помощ"}
{"url": "https://www.dnevnik.bg/bulgaria/2018/12/20/3365457_antikorupcionnata_komisiia_proveriava_vladislav/", "text": "Главният прокурор Сотир Цацаров изрази пред журналисти недоумение, че общинските съветници бяха извадени от списъка на проверяваните лица с промени в антикорупционния закон, внесени от ГЕРБ и ДПС. По думите му трябва да има равенство пред закона на отговорните длъжности. Запитан за останалите промени в Закона за предотвратяване на корупцията и отнемане на незаконно придомито имущество, който цяла седмица е в актуалните новини заради внасяните непрекъснато проекти, Цацаров каза, че не бива да се бърза. Ако се е бързало за да се преодолее тълкувателното решение на ВКС, сега не бива, за да могат да бъдат обмислени разпоредбите, е мнението му. Сега ветото на президента В отговор на въпрос Цацаров обясни още, , че според него правомощията на КПКОНПИ са достатъчни да си изпълнява функциите, възложени й от закона. Днес прокуратурата е изпратила писмо до антикорупционната комисия /КПКОНПИ/, която проверява финансовия министър Владислав Горанов за конфликт на интереси, да я уведоми веднага щом излезе с решение. Информацията на КПКОНПИ ще има значение за продължаването на проверката, която прокуратурата започна. Че Горанов живее безвъзмезддно в апартамент на своя кръстник Иван Сариев се знае още от подадената от самия Горанов имуществена декларацияп през 2012 г., поради което юристи коментират, че комисията на Пламен Георгиев е могла да започне проверка за конфликт на интереси и преди да бъде сезирана от прокуратурата. Темата обаче изникна не от комисията \"Антикорупция\", а от зрителски въпрос по време на участието на Сотир Цацаров в \"Шоуто на Слави\", тогава той беше попитан дали няма да бъде извършена проверка. Запитан за промените в антикорупционния закон, който цяла седмица е в актуалните новини заради внасяните непрекъснато промени, Цацаров каза, че не бива да се бърза. Ако се е бързало за да се преодолее тълкувателното решение на ВКС, сега не бива, за да бъдат обмислени разпоредбите, е мнението му. В отговор на въпрос Цацаров обясни още, , че според него правомощията на КПКОНПИ са достатъчни да си изпълнява функциите, възложени й от закона. За т- нар. тайни арести от 48 часа и 24 часа за непълнолетни, които влязоха в НПК, главният прокурор каза, че трябва да бъде уточнено конкретно кои близки не може да бъдат информирани и също да бъде конкретизирано за кои престъпления може да се прилага разпоредбата. Сотир Цацаров коментира, че ветото, което президентът наложи на тези текстове, може да бъде използвано, за да бъдат прецизирани. На въпрос дали прокуратурата отново ще атакува промяната на мярката за неотклонение на подсъдимите за подкуп Десислава Иванчева, Биляна Петрова и Петко Дюлгеров в домашен арест, Цацаров заяви, че това ще решат наблюдаващите прокурори. Но допусна, че може да има протест от страна на прокуратурата. Журналистите разговаряха с Цацаров след откриването на изложба на етажа на Върховната касационна прокуратура с творби на учениците от Националната художествена гимназия, което е вече традиция пред Коледа.", "date": "2018.12.20", "title": "Цацаров недоумява защо общинските съветници няма да бъдат проверявани от антикорупционната комисия"}
{"url": "https://www.dnevnik.bg/razvlechenie/2018/12/20/3365498_finalut_na_igra_na_tronove_-_paranoichni_producenti_i/", "text": "Актьорът Иън Глен, който играе ролята на сър Джора Мормон в \"Игра на тронове\", разказа пред \"Би Би Си\" как мерките на продуцентите, целящи детайлите от последния сезон на сериала да не изтекат в публичното пространство, са предизвикали затруднения на актьорския състав. \"Те са напълно параноични някой да не открие някаква информация за новите серии и да не я разпространи в интернет\", разказа актьорът. \"На нас не ни беше позволено да получаваме нито една думичка, написана на лист хартия. Сценариите бяха достъпни чрез Ipad-и с различни нива на защита. Което, трябва да призная, създаде затруднения за актьорите\", каза Глен. Последният сезон на \"Игра на тронове\" ще бъде излъчен през април 2019 г. Пред Би Би Си шотландският актьор, който играе ролята на сър Джора Мормон още от първия сезон на продукцията от 2011 г., определи новия сезон като \"феноменален\". Той разказа как за първи път екипът на сериала се е събрал, за да прочете сценария на последните шест епизода. Става дума за повече от 100 души. Според Глен сред екипа е имало моменти на шок, когато хората са осъзнали по какъв начин се развива историята и как приключва сюжетът. \"Сценаристите наистина са се постарали да изиграят всичките си козове. Начинът, по който са навързали всичко, е бил истинска писателска задача\", коментира Глен. Той завършва с признанието, че снимачният процес е бил най-емоционалният, тъй като той е бил белязан от предстоящите сбогувания и от края на един творчески процес, продължил повече от осем години.", "date": "2018.12.20", "title": "Финалът на \"Игра на тронове\" - параноични продуценти и емоционални актьори"}
{"url": "https://www.dnevnik.bg/zelen/2018/12/20/3365210_holandski_zoopark_dari_na_bulgariia_cheren_leshoiad/", "text": "Днес следобед втори мъжки черен лешояд - дарение за \"Зелени Балкани\", пристигна в България, за да участва в опитите за възстановяване на този изчезнал от страната вид. В  програмата на организацията \"Зелени Балкани\"  вече има една двойка черни лешояди, но тя няма малки. Мъжката птица, пристигнала днес на летище \"София\" от Холандия, ще бъде отглеждана в изкуствена среда, но децата й имат шанс да живеят на свобода в България. Тя е дарение от холандския зоопарк  Ouwehands Dierenpark . Мъжкият има важна мисия - да стане част от единствената в страната двойка за размножаване на вида, за която се грижи Спасителният център за диви животни в Стара Загора. В Спасителния център вече са настанени женската Черна (през 2011г) и мъжкият De Doue (през 2014 г.), но заради наранявания на мъжкия те не успяват да имат малки. От \"Зелени Балкани\" разказват, че по време на размножителния период Черна проявява силен инстинкт за размножаване, като поведението й красноречиво показва, че е готова да се грижи за семейно гнездо и това й желание мотивира екипа да й даде втори шанс. Черна вече втора поредна година снася яйца, но те се оказват неоплодени. С пристигането на новия й партньор от Холандия изгледите за скорошно размножаване на черния лешояд в България се подобряват. Поради важността на изчезналия вид пристигането на новия мъжки черен лешояд е подкрепено както от Европейската програма за защитените видове и холандския зоопарк, които намират и даряват рядката птица, така и от български граждани, които  на обща стойност 1000 евро. Колко рядък е черният лешояд Световно застрашен е и с най-висока степен на защита по класификацията на IUCN (International Union for Conservation of Nature - Международният съюз за защита на природата и природните ресурси). Черният лешояд е    , която определя зоните \"Натура 2000\" за защита на птиците. От световна популация от около 7200 - 10 000 двойки в Европа има около 1900 размножаващи се двойки - в Испания, Гърция и Украйна. В България видът е защитен от Закона за биологичното разнообразие и се опазва от  - Бяла река, Студен кладенец, Крумовица, Маджарово и Мост Арда. В страната ни черният лешояд е изчезнал, като за последно размножаваща се двойка е наблюдавана през 1993 г., когато екип на \"Зелени Балкани\" открива активно гнездо в скали в Източните Родопи. През 1994 г. обаче двойката вече не го обитава. Към 2006 г. се предполага епизодично гнездене на не повече от 2 двойки. Черните лешояди, които се наблюдават в България, гнездят в Гърция и посещават страната при търсене на храна. В резултат на природозащитните дейности и редовните подхранвания в района на Бяла река и в резерват \"Вълчи дол\" в Източните Родопи периодично се наблюдават групи от 6-8 птици. Най-голямата група хранещи се черни лешояди е била от 42 индивида и е регистрирана през 2000 г. на площадката за подхранване на лешоядни птици, поддържана от екипа на \"Зелени Балкани\" до с. Пелевун край Ивайловград. Какво прави програмата за възстановяването на черния лешояд в България Целта на програмата на \"Зелени Балкани\" е видът отново да гнезди в България и да се изгради връзка между популациите му на Балканите (Гърция) и тези в Крим, Алпите и на Пиренейския полуостров. Програмата включва различни мерки за улесняване на размножаването на черния лешояд у нас - подобряване на условията за гнездене и на хранителната база, намаляване на заплахите от отравяне и сблъсък с електропроводи. Една от дейностите на \"Зелени Балкани\" е внасянето на черни лешояди от чужбина, настаняването им в адаптационни волиери (широки оградени пространства в типични за тях местности) и пускането им на свобода. Двойката в Спасителния център на организацията, която ще се сформира с пристигналия днес мъжки, е още един шанс за възстановяването на черния лешояд в България, защото нейните деца биха могли да се адаптират за свободен живот.", "date": "2018.12.20", "title": "Холандски черен лешояд ще помага за завръщането на вида в България"}
{"url": "https://www.dnevnik.bg/gradska_sreda/2018/12/20/3365476_ministerstvoto_na_sporta_poluchi_ot_stolichnata/", "text": "С мотив, че Столичната община не успява да контролира паркирането около Националния стадион \"Васил Левски\", днес общинските съветници решиха да дадат терена от 12 дка около съоръжението на Министерството на младежта и спорта безвъзмездно за срок от 5 години. В гласуването участваха 41 съветници, като 38 го подкрепиха, а 3-ма бяха против. Терените, които общината ще даде, са откъм езерото \"Ариана\", сектор \"Г\" и от задната част на стадиона при Борисовата градина. Докладът беше внесен от Анатоли Илиев (ГЕРБ), който направи  същото предложение в края на миналата година , отново на последното заседание на общинския съвет преди коледната ваканция. Тогава обаче то не се прие с помощта на колегите му от управляващата партия, които не участваха в гласуването. Приетото днес предложение предвижда общинският съвет да даде възможност на кмета на София Йорданка Фандъкова да сключи договор с министерството на спорта за ползването на имота. \"Този доклад чаках цяла година как ще се пробута пак. Миналата година той беше внесен на 21 декември и не можа да мине\", посочи Марта Георгиева (ДСБ). По думите й разликите с доклада отпреди година са две. Първата е, че площта, която общината ще даде на спортното министерство, е увеличена драстично от 5 на почти 13 дка. Втората е, че срокът е намален двойно - от 10 на 5 години. Георгиева посочи и приликата в двата документа - липсата на информация какви са намеренията на министерството за терена. \"Докладът е такъв, какъвто трябва да бъде, защото проблемите са такива, каквито са\", заключи вносителят Анатоли Илиев. Той обясни, че към момента в терените около стадиона има \"безразборно паркирали\" по 750 автомобила, които затрудняват провеждането на спортни събития. Преди това пред журналисти Илиев обясни, че общината не може да регулира паркирането, защото в терените има смесена собственост. Освен общинската министерството също притежава частите от терена, които са на 3 метра от колоните на стадиона. Трайчо Трайков определи като \"оскърбителна презумпция\" мотива, че общината и Центърът за градска мобилност не могат да контролират паркирането в терена, и \"подценяване на интелигентността на общинските съветници\". \"Съмнявам се, че подколонните пространства са 12 дка\", каза Трайков. Според него, ако даде терена на министерството, общината ще загуби контрола върху това какви дейности ще могат да са реализират там. Анатоли Илиев отговори, че част от терените ще се ползват за паркинг от министерството на спорта, като са предвидени 180 места. \"Там ще е паркинг на функционерите и техните протежета\", отговори му Трайчо Трайков. Министерството на спорта иска да получи терените около Националния стадион от 10 години, като усилията на общинския съветник Анатоли Илиев в тази насока на няколко пъти не бяха увенчавани с успех. Така през март той поиска общината да даде на министерството терените между стадиона и метростанцията \"Васил Левски\", но то отново не се прие. Впоследствие председателите на всички групи в съвета внесоха предложение те да бъдат дадени на общинското дружество \"Пазари Запад\", което мина. Така от септември  паркирането там е платено , а паркоместата са едва 100.", "date": "2018.12.20", "title": "Министерството на спорта получи от Столичната община паркинга около Националния стадион"}
{"url": "https://www.dnevnik.bg/zelen/2018/12/20/3365548_sofiia_shte_podkrepi_kandidaturata_na_grada_za/", "text": "С обща декларация днес столичните общински съветници гласуваха декларация, според която подпрепят \"усилията на Министерството и младежта и спорта\" за \"модернизацията на спортните съоръжения в природен парк \"Витоша\" и спортните обекти в града с цел кандидатура за домакинство на Младежката зимна олимпиада през 2024 г.\". Искането за подобна декларация бе внесено от съветника Карлос Контрера (ВМРО) още през октомври, като той искаше общината да подкрепи промяната на плана за управление на природен парк \"Витоша\", която подготвя спортното министерство. Миналата седмица обаче временната комисия, която търси решения на проблемите в планината, промени текста, като частта за плана за управление отпадна. През септември премиерът Бойко Борисов възложи на министъра на спорта Красен Кралев да започне подготовка за  кандидатурата на София за домакин на зимни младежки олимпийски игри през 2024 г . Идеята дойде след покана за това от председателя на Международния олимпийски комитет Томас Бах. Впоследствие Кралев обяви, че разходите за  провеждането на събитието ще са между 30 и 40 млн. лева , като е и необходимо спортните съоръжения в планината да бъдат ремонтирани. По думите му ангажиментът за това е на техния собственик - дружеството \"Витоша ски\", като  държавата няма да даде \"нито един лев\"  за ремонтите. Дружеството твърди, че няма право да ги ремонтира, тъй като законовата уредба не позволява, и настоява за промяна в действащия план за управление. От няколко месеца лифтовете на \"Витоша ски\" са в профилактика, но в събота ще бъде пуснат кабинковият лифт \"Симеоново - Алеко\", който ще работи всеки ден от 8:30 до 16:30 часа, се вижда от страницата на дружеството във \"Фейсбук\". Утре пък ски сезонът в планината ще бъде открит с нощно каране.", "date": "2018.12.20", "title": "София ще подкрепи кандидатурата на града за младежка зимна олимпиада"}
{"url": "https://www.dnevnik.bg/evropa/2018/12/20/3365555_turisticheski_avtobusi_blokiraha_rim_zaradi_planirana/", "text": "Стотици туристически автобуси блокираха трафика в Рим за няколко часа заради протест на шофьорите срещу забрана за техните превозни средства в центъра на града, предаде \"Ройтерс\". Мярката е част от опитите за намаляване на замърсяването на въздуха и за ограничаване на шума. Шофьорите и управителите на автобусни компании проведоха демонстрации в няколко области на Рим в знак на протест срещу решение на кмета на града Вирджиния Раджи и градския съвет, което трябва да влезе в сила на 1 януари. Според тях новите правила, които ще ограничат движението на най-замърсяващите автобуси, ще навредят на жизненоважния за града туристически сектор и ще имат негативен ефект за магазините и ресторантите. Градски служители казват, че трябва да се вземат мерки срещу замърсяването на въздуха и увреждането на забележителности като Колизеума. По-малко автобуси освен това биха означавали повече сигурност за пешеходците. И други кметове са опитвали да одобрят подобни правила, но без успех. Новият план разделя градския център на три сектора. \"Червената зона\", където са разположени ключовите исторически забележителности, сред които фонтанът \"Ди Треви\", е изцяло забранена за туристически автобуси освен за тези, които имат специално разрешително. Официални лица обещаха повече паркинги за автобуси, които да разтоварват туристите в т.нар. зелена зона, където се намира Ватиканът и откъдето могат да влязат в \"червената зона\" пеша или с градския транспорт. \"Жълтата зона\" е предназначена за паркиране за по-дълго време.", "date": "2018.12.20", "title": "Туристически автобуси блокираха Рим заради планирана забрана да влизат в центъра"}
{"url": "https://www.dnevnik.bg/bulgaria/2018/12/20/3365593_specprokuraturata_poiska_ivancheva_i_petrova_da/", "text": "Специализираната прокуратура поиска от Апелативния специализиран наказателен съд да отмени  определението на първоинстанционния съд от вчера  и да остави в ареста Десислава Иванчева, Биляна Петрова и Петко Дюлгеров. Те бяха пуснати под домашен арест, като трябваше да се приберат по домовете си на 22 декември. Според прокуратурата по делото за корупция срещу бившия кмет на столичния район \"Младост\", заместничката ѝ и обвинения за помагач са налице всички изискуеми от закона предпоставки те да продължат да стоят в ареста. \"Продължава да е налице реална опасност подсъдимите да извършат ново престъпление, като се има предвид характерът на повдигнатите обвинения, длъжностното им качество при извършване на престъплението, високата обществена опасност на деянието, начинът на извършване и размерът на получения подкуп\", подчертават от спецпрокуратурата. От там допълват, че според изискванията на Европейската конвенция за защита на правата на човека и основните свободи продължителността на задържането им до момента е в рамките на разумния срок.", "date": "2018.12.20", "title": "Спецпрокуратурата поиска Иванчева и Петрова да останат в ареста"}
{"url": "https://www.dnevnik.bg/skorost/2018/12/20/3365608_vupreki_navlizaneto_na_elektronnite_vinetki_ima/", "text": "Въпреки че от началото на следващата година се въвеждат електронните винетки, в разпространителската мрежа - бензиностанциите, офисите на \"Български пощи\", областните пътни управления и граничните контролно-пропускателни пунктове има над 800 хиляди хартиени винетки, съобщиха от пресцентъра на Агенция \"Пътна инфраструктура\". От тях близо 35 902 са годишни за леки автомобили, 137 595 са тримесечни, 114 892 са месечни и 241 249 са седмични. Има винетки с различна валидност и за тежкотоварните превозни средства. Шофьорите, на които до края на 2018 г. им предстои пътуване и в момента нямат валиден стикер, могат да купят предпочитаната хартиена винетка и ако нейната валидност изтича през 2019 г., не е задължително да я конвертират в електронна. Това е препоръчително и се прави за удобство при пътуването, се казва в съобщението на АПИ. Задължително изискване е хартиеният стикер да остане залепен на предното стъкло на автомобила до края на неговата валидност. Приходите от винетки до момента са за над 373 млн. лева Приходите от продажбата на винетки до средата на декември са 373.1 млн. лв. От тях 264.3 млн. лв. са от продажбата на стикери за леки автомобили, а 108.7 млн. лв. са от останалите видове превозни средства. На дирекция \"Социално подпомагане\" са предоставени 232 033 бр. безплатни годишни винетки за леки автомобили, които струват над 22 млн. лева.", "date": "2018.12.20", "title": "Въпреки навлизането на електронните винетки има достатъчно хартиени за празниците"}
{"url": "https://www.dnevnik.bg/sport/2018/12/20/3365539_ima_vuzmojnost_slavisha_stoianovich_da_napusne_levski/", "text": "Бъдещето на треньора на \"Левски\"  Славиша Стоянович  не е сигурно, тъй като интерес към него не липсва от чужбина. Това потвърди пред \"Дневник\" агентът, който представлява словенския специалист - Милко Бански. В последните дни се появи информация за интерес към Стоянович от националния отбор на Латвия. Според медиите в страната той е получил предложение за тригодишен договор. 49-годишният треньор е добре познат в Латвия, където водеше \"Рига\" през 2017 г. \"С цялата деликатност на ситуацията, защото тя е такава, мога да потвърдя, че интерес към г-н Стоянович има и продължава да има. Имало е от самото му идване в \"Левски\". Тук обаче нещата опират дали от \"Левски\" искат да го задържат\", каза Бански в телефонен разговор с \"Дневник\". Агентът на треньора добави, че договорът на словенския специалист със сините е до края на сезона. До момента Стоянович не е получил предложение за удължаването му. \"От \"Левски\" трябва да покажат дали смятат, че той е човекът, който искат да води отбора, да му дадат дългосрочен договор, защото в противен случай ще се окаже, че са го взели просто да кара автобуса до юни месец\", добави Бански. Той потвърди, че преди два месеца треньорът на \"Левски\" е отказал добра оферта, която е пристигнала от Катар. \"Не мога да кажа дали ще напусне заради това предложение, което се цитира, защото може след ден или два да има някое по-добро. По-скоро въпросът опира и до него дали ще предпочете такъв вариант, или да остане в \"Левски\" до лятото\". Стоянович застана начело на \"Левски\" в края на юли, когато замени на поста Делио Роси. Това се случи след отпадането на сините от Лига Европа. Словенецът започна с пет поредни победи и водеше в Първа лига. Треньорът успя да вземе и дербито с ЦСКА с 1:0. До момента Стоянович е водил тима в 20 мача, в които има 13 победи, едно равенство и шест загуби при голова разлика 49:23. В последните си шест двубоя обаче сините допуснаха три поражения и изостанаха с 10 точки от лидера \"Лудогорец\" и с четири от втория ЦСКА. \"Левски\" отпадна и от Купата на България, като  отстъпи на осминафинал срещу \"Черно море\" . На 28 ноември собственикът на клуба  Спас Русев обяви, че бъдещето на Стоянович в тима е сигурно . Това се случи след информации за интерес към завръщане на Станимир Стоилов на \"Герена\".", "date": "2018.12.20", "title": "Славиша Стоянович може да напусне \"Левски\", обяви агентът му"}
{"url": "https://www.dnevnik.bg/video/novinite_na_bnt/2018/12/20/3365646_video_drugite_novini/", "text": "Нощно каране открива сезона на Витоша Кой води годишната класация на висшите училища Фейсбук с нови обвинения ДНК тест сред акктуалните подаръци Героят на \"Сам вкъщи\" отново в акция Комик на комиците", "date": "2018.12.20", "title": "Видео: Другите новини"}
{"url": "https://www.dnevnik.bg/sport/2018/12/20/3365597_futbolniiat_sujuz_namali_bjudjeta_si_za_2019_g_na_179/", "text": "Българският футболен съюз (БФС) прие бюджет от 17.9 милиона лева за 2019 г. Сумата беше утвърдена в четвъртък по време на последно за годината заседание на изпълнителния комитет. За пръв път от доста време футболният съюз ще разполага с по-малък бюджет в сравнение с предходната година. За 2018 г. сумата беше  рекордните 19.1 милиона , което беше увеличение с над 60% спрямо 2017 г. Бюджетът за 2019 г. намалява с около шест процента. \"Най-голямото разходно перо е обезпечаването на различните национални гарнитури (мъже, младежи, юноши, жени, девойки, футзал, плажен футбол) - почти 5 млн. лева\", съобщават от БФС на страницата си. Най-големите приходи на футболния съюз ще дойдат от правата за излъчването на мачовете на националния отбор и участието в европейските квалификации. По традиция най-малко са от спонсори. \"Изпращаме успешна година както от спортно-техническо, така и от организационно и финансово естество\", е бил коментарът на президента на БФС Борислав Михайлов пред членовете на Изпълкома. За разлика от миналата година, когато на пресконференция беше изнесена подробна разбивка, този път футболният съюз не дава никаква допълнителна информация за бюджета. През 2018 г. БФС получи 7.82 милиона лева от излъчването на мачовете на националния отбор и участието в новия турнир Лигата на нациите. 3.6 милиона дойдоха от програмата \"Хеттрик\" на УЕФА, 1.82 милиона от програмата Forward на ФИФА, 1.54 милиона от програмата за развитие на детско-юношеския футбол, която се финансира от Министерството на младежта и спорта (ММС). БФС получи още 550 хиляди лева от телевизионните права от българското първенство, 450 хиляди от административните приходи, 220 хиляди от продажба на билети и 120 хиляди от спонсори. Останалите три милиона в бюджета бяха от наличните средства на футболния съюз към 31 декември 2017 г.", "date": "2018.12.20", "title": "Футболният съюз намали бюджета си за 2019 г. на 17.9 млн. лева"}
{"url": "https://www.dnevnik.bg/sviat/2018/12/20/3365605_mineralite_ot_kosmosa_moje_da_donesat_170_mlrd_evro_do/", "text": "Експлоатацията на минерали в Космоса би могла да донесе между 73 и 170 милиарда евро до 2045 година, но за целта са необходими \"големи инвестиции\". Това сочи проучване на \"ПрайсуотърхаусКупърс\" (PricewaterhouseCoopers - PwC), което днес бе публикувано и цитирано от \"Франс прес\" и \"Асошиейтед прес\". \"Такова развитие ще има, единственото неизвестно е времето\", посочи Матиас Линк, директор по международните въпроси в Космическата агенция в Люксембург. Космическите ресурси като вода и някои минерали могат да бъдат използвани като гориво или като елемент на космическите инфраструктури и така да се намалят разходите за тези мисии. След като бъдат доставени на земята, тези елементи могат да бъдат използвани в промишлеността, медицината или в производството на електроника, но с по-малка финансова печалба, отколкото ако бъдат използвани в Космоса, подчертават авторите на изследването. През 2016 година Люксембург обяви амбициозна програма - \"СпейсРисорсис\" (SpaceResources.lu), чиято цел е да бъдат развивани икономически дейности, свързани с Космоса, и по-специално в сектора на извличането на минерали.", "date": "2018.12.20", "title": "Минералите от Космоса може да донесат 170 млрд. евро до 2045 г., сочи проучване"}
{"url": "https://www.dnevnik.bg/bulgaria/2018/12/20/3365493_komisiiata_za_konkurenciia_otkri_kartel_pri_saniraneto/", "text": "Комисията за защита на конкуренцията е открила картел - забранени от Закона за защита на конкуренцията споразумения, между фирми от Търговище, печелили обществени поръчки за саниране на сгради. Това гласи определение на антимонополния орган по преписка от 2016 г. Според съобщението, оповестено на интернет сайта на комисията, фирмите са участвали в обществени поръчки на община Търговище. По-рано през деня заместник главният прокурор Иван Гешев обяви, че спецпрокуратурата и ГДБОП са разбили група, занимавала се с тежки данъчни престъпления. Задържани са четирима души, които не са обявявали печалба пред НАП след спечелени търгове за саниране за милиони левове в десетки общини. Производството е образувано по сигнал на общината, която изпраща на комисията копия от електронни писма, разменени между участниците в обществената поръчка. От писмата се установява, че потенциалните изпълнители са се договорили да разпределят помежду си възлагаемите обекти и да подадат ценови оферти, равни на максималните им цени, с които са класирани в първия етап от процедурата. Вследствие на получения сигнал комисията извършила внезапни проверки на място в офисите на трима от участниците, \"ВМЛ – консулт\" ЕООД, \"Архкон Проект\" ООД и \"Евиданс инженеринг\" ЕООД. Иззети са копия на електронна кореспонденция, съдържащи данни за подобни договорки между участници и в други процедури за възлагане на обществени поръчки по Националната програма за енергийна ефективност. На базата на събраните доказателства с определение от октомври 2017 г. комисията определя за ответни страни в производството други търговски дружества и еднолични търговци, както и техни обединения, участници в обществени поръчки по Националната програма за енергийна ефективност в общините Пловдив и Гоце Делчев. В рамките на производството са постъпили искания за освобождаване от санкция/намаляване на санкции в случай на участие на предприятие в таен картел от участници в обществената поръчка на община Търговище. Към тях подателите предоставили допълнителна информация и доказателства, въз основа на които комисията предявила твърдения за картел. Въз основа на всички установени факти и обстоятелства комисията заключава, че споменатите фирми участват в картел. В срок от 30 дни всички, свързани с казуса, имат право да представят писмени възражения по предявените твърдения. Срокът започва да тече от деня на получаване на определението.", "date": "2018.12.20", "title": "Комисията за конкуренцията откри картел при санирането"}
{"url": "https://www.dnevnik.bg/bulgaria/2018/12/20/3365602_advokaturata_promenite_v_antikorupcionniia_zakon_sa/", "text": "Предложените и част от тях приети промени в антикорупционния закон са репресия и нарушение на конституцията, които няма да донесат обществена полза. А явяването пред антикорупционната комисия не може да е задължително. Това заявява Висшият адвокатски съвет в писмо от 20 страници до председателя на правната комисия Данаил Кирилов, който в последната седмица внася, оттегля и отново внася проекти - поотделно и със зам.-председателя на комисията Хамид Хамид, в Закона за противодействие на корупцията и отнемане на незаконно придобито имущество, по който работи Комисията за противодействие на корупцията и отнемани на незаконно придобитото имущество (КПКОНПИ) на Пламен Георгиев. Писмото на адвокатурата е подробен чисто експертен анализ на двата проекта, внесени на 10 и на 17 декември. Недопустимо е в административно производство, каквото по същество е производството пред антикорупционната комисия, да се въвеждат правила за призоваване, които нямат общо с административния процес. Недопустимо е в подобно производство, което има за цел единствено да прецени дали са налице основанията за подаване на искане до съд, административният орган (КПКОНПИ - бел. ред.) да има правомощие да довежда принудително граждани по своя преценка. Защото участието в производството по никакъв начин не създава презумпция във вреда на проверяваното лице, напомнят адвокатите азбучни правила на Данаил Кирилов. Предлаганите нови административни нарушения и нови санкции се отличават със несъответствието им с конституцията и действащите в правото на ЕС правила, защото са не само непропорционални, а са и самоцелни. Явяването пред КОНПИ не може да е задължително, тъй като не е задължително даването на обяснения или изпълнението на някакви други правни или фактически действия, които проверката за установяване на незаконно придобито имущество предполага. Не може да бъде задължително и оказването на съдействие \"срещу себе си\". Предвидените санкции са неуместни и поради това, че според законодателя не се извършват в рамките на наказателно производство, а се прави опит да се представят като своеобразна процедура по подготовка на исково производство. Освен това предвидените глоби по размер надхвърлят тези, предвидени в други закони, което очертава изключителност на репресията. За да са законни принудителни мерки, трябва да са законни техните основания - това се разбира от писмото на адвокатурата. Що се отнася до принудителното довеждане, което може да се извършва и през нощта, \"ако не търпи отлагане\", то законът най-малкото трябва да посочи кои са \"неотложните действия\", които КПОНПИ се налага да извършва нощем. Законоустановеността на принудителните мерки изисква законоустановеност и на тяхното основание. Всички мерки по първия законопроект и част от тези по втория противоречат пряко не само на конотитуцията, а и на решения на Съда на ЕС и на Европейския съд по правата на човека, обобщава Висшият адвокатски съвет в писмото-становище до Данаил Кирилов.", "date": "2018.12.20", "title": "Адвокатурата: Промените в антикорупционния закон са самоцелна репресия"}
{"url": "https://www.dnevnik.bg/biznes/2018/12/20/3365675_spored_shefa_na_bulgargaz_bulgariia_ima_goliam_shans_v/", "text": "Експерти на Българския енергиен холдинг (БЕХ), \"Булгаргаз\", \"Булгартрансгаз\" и адвокатите, които ги консултират, са на мнение, че дружествата имат сериозни аргументи при обжалване  на наложената от Европейската комисия санкция  за нарушаване на антитръстовите правила на ЕС при доставките на газ. Това каза днес по Би Ти Ви изпълнителният директор на \"Булгаргаз\" Николай Павлов. \"Сега анализираме решението, като имаме аргументи за обжалване както на периода, за който е санкцията, така и на нейния размер\", допълни той. Според Павлов доста от защитните аргументи вече били приети, като това, че периодът за твърдяното нарушение е четири, а не 8.5 години. Николай Павлов пояснява, че дори да се мине към обжалване, наложената глоба от 77 млн. евро трябва да бъде платена, като се преведе по банкова сметка на ЕК или се даде банкова гаранция за нея. При положение че обжалването приключи с успех, средствата щели да бъдат възстановени. Шефът на \"Булгаргаз\" посочи, че между 2015 и 2018 година на Eвропейската комисия са били  предложени редица варианти за решаване на проблема , включително изваждане на \"Булгаргаз\" или \"Булгартрансгаз\" от БЕХ. Имало и изразена готовност от българска страна европейски газови оператори да вземат до 49% от \"Булгартрансгаз\". \"Всичко предложено беше отхвърлено като неприемливо и неудовлетворително\", обобщи Павлов. Попитан за  поисканото поскъпване на газа , той съобщи, че при неговото ценообразуване се взимат предвид цените на неговите алтернативи - мазут, газьол и петролни продукти, а те са поскъпнали сериозно. \"Последните 20 дни има намаление на цените на петролните продукти и ако е такава тенденцията, през второто тримесечие на 2019 г. може да има намаление на цената на природния газ\", каза още Павлов.", "date": "2018.12.20", "title": "Според шефа на \"Булгаргаз\" България има голям шанс в обжалването на глобата от ЕК"}
{"url": "https://www.dnevnik.bg/sport/2018/12/20/3365687_snimka_na_denia_antuni_djoshua_poluchi_ricarsko_zvanie/", "text": "Боксьорът Антъни Джошуа беше удостоен със званието офицер на Ордена на Британската империя. Носителят на четири от петте световни титли в тежката категория получи отличието на церемония в Бъкингамския дворец. \"Това не е просто медал, а признание за това, което съм направил\", каза Джошуа. Той заяви, че иска в следващите 12 месеца да се изправи последователно срещу другите непобедени шампиони в тежката категория Дионтей Уайлдър и Тайсън Фюри.", "date": "2018.12.20", "title": "Снимка на деня: Антъни Джошуа получи орден на Британската империя"}
{"url": "https://www.dnevnik.bg/sviat/2018/12/20/3365715_evropeiski_zakon_magnitski_moje_da_ima_do_sredata_na/", "text": "Задава се режим на Европейския съюз за налагане на санкции срещу физически лица, нарушаващи човешките права, без значение на коя страна по света са граждани. Става дума за съгласие на външните министри на страните членки на ЕС, договорили се на 10 декември да работят по предложение на Холандия за слагане край на безнаказаността на подобни хора с власт. Това разказва Майкъл Пийл от \"Файненшъл таймс\" в  подкаст  с участието на Бил Браудър - човекът, чиято лична кампания срещу виновните за гибелта преди 9 години на Сергей Магнитски доведе до приемането в няколко държави на закони за санкции, носещи името на починалият в руски затвор одитор, открил корупция за 230 милиона долара. Според Радио \"Свободна Европа\" целта на европейските дипломати е условно нареченият Европейски закон \"Магнитски\" да е подготвен до лятото на 2019 г. Разговорът на брюкселския дипломатически редактор на FT и и основателят и главен изпълнителен директор на Hermitage Capital Management е в белгийската столица и в него става дума и за вероятното пране на милиарди долари - дошли предимно от страни в бившия СССР - през естонското поделение на \"Данске банк\", най-голямата търговска банка на Дания. Холандското предложение за европейски закон за санкции за нарушители на човешки права се активизира особено след свалянето на малайзийския пътнически самолет над Украйна през 2014 г. Дания и няколко северни страни са под растящ натиск нещо да се предприеме след скандала с естонската \"Данске банк\". Но те предпочитат да не предприемат просто национални мерки, включително холандски или датски Закон \"Магнитски\", а да изведат инициативата на европейско ниво, обяснява Браудър. В ЕС кампанията му за такъв акт трудно постига резултати, коментира Майкл Пийл. Но след покушението в Солсбъри и скандала с \"Данске банк\" притесненията, че не бива да бъде дразнена Москва, намаляват и шансовете за европейски Закон \"Магнитски\" се увеличават, смята бизнесменът. Той посочва, че вече е доста трудно на противниците на подобно законодателство да обяснят защо то трябва да се дистанцира от името на Магнитски. Браудър припомня още, че докато в САЩ, Канада и Великобритания има закони, на които двете страни веднага се позоваха в реакцията си на убийството в Истанбул на саудитския журналист Джамал Кашоги, то в ЕС и сега се чудят по кой точно параграф да предприемат нещо. Във Вашингтон 17 саудитски граждани бяха санкционирани на базата на т.нар. Global Magnitsky Act. Холандското предложение е за Режим на ЕС за глобални санкции срещу нарушителите на човешките права (EU Global Human Rights Sanctions Regime). В документа на Холандия се посочва, че идеята е \"вдъхновена от 70-та годишнина на Всеобщата декларация на ООН за човешките права\" и няма нито дума за Русия. На 19 ноември изданието Еuobserver обясни, че причината е да не би симпатизиращи на Москва правителства като тези в Австрия или Италия да блокират инициативата. В предложението за дискусия, разпратено преди седмици до европейските столици и внесено през декември от холандското правителство, се казва, че \"новият режим ще позволи на ЕС да действа срещу нарушения и злоупотреби с права на човека, извършени срещу всеки, който се опитва да получи, използва, защитава или разпространява международно признати човешки права и свободи\", твърди Еuobserver. Санкциите обикновено включват забрана за посещаване на страните от ЕС и блокиране на банкови сметки и имущество на територията на съюза. В момента такива мерки се налагат с консенсус на всички страни членки, но холандската идея е да се действа \"по-гъвкаво\" като с черния списък на терористи след 2001 г. - решенията се взимат не на високо политическо или държавно ниво, а на по-ниското еспертно равнище. На всеки 6 месеца при закрити врата се прави ревизия на списъка, а подобен механизъм може да позволи и \"изпреварващи действия\" на ЕС. Засега се спори дали такъв механизъм да е постоянно отворен за допълване (а не веднъж на 6 месеца), както и дали да включва и лица, принадлежащи към недържавни структури. Не е изяснено дали това да правят само държави или и предвожданата в момента от Федерика Могерини EEAS (службата на ЕС за външна политика), както и някаква независима комисия. В повечето случаи санкциите може да засягат лица, които никога не са били преследвани или наказвани от закона в собствената си страна за нарушаване на човешки права, предлагат холандците. Русия е толкова бясна на кампанията на Браудър, че го издирва през Интерпол и това доведе до краткото му задържане в хотел в Испания по-рано тази година. Сега той критикува как международната организация се оказва използвана от авторитарни режими за преследване на техни критици и политически опоненти. \"Моят случай показва, че механизмите за контрол в Интерпол не работят\", казва той. В организацията не проверяват разпространяваната в мрежите ѝ информация, на базата на която всяка държава иска издаване на т.нар. червена бюлетина за издирване, а така се стига до абсурдни случаи на задържане, допълва Браудър. От Интерпол казват, че нямат система за контрол, което не е вярно, и това повдига въпроса какъв е смисълът да се правят вноски в тази организация, коментира още бизнесменът.", "date": "2018.12.20", "title": "Европейски закон \"Магнитски\" може да има до средата на 2019 г."}
{"url": "https://www.dnevnik.bg/bulgaria/2018/12/20/3365732_apelativniiat_specializiran_sud_ostavi_minju_staikov_v/", "text": "Апелативният специализиран съд остави Миню Стайков в ареста, предаде Би Ти Ви. Той е обвинен в производство на цигари и алкохол без бандерол, данъчни престъпления и пране на пари. Съдиите не му позволиха да излезе от ареста, въпреки, че според защитата му на 31 октомври той е прекарал инсулт и дойде в залата в инвалидна количка. Според съда от болницата на затвора трябва да преценят дали трябва Стайков да се лекува там и ли не. Миню Стайков и още десет души бяха задържани в началото на септември при акция на спецпрокуратурата във \"Винпром Карнобат\", \"СИС индустрийс\" и \"Топаз Мел\". Към момента са повдигнати обвинения на осем души, трима от които все още се издирват. Сред тях е синът на Миню Стайков – Стайко, който е с европейска заповед за арест. Обвиненията са, че групата е организирала производството на цигари в нелегални фабрики и ги е разпространявала на черния пазар. Освен това са обвинени за данъчни престъпления и пране на пари. Преди малко повече от месец апелативният спецсъд  наложи запори и възбрани  на множество имоти, сметки и дружествени дялове на бизнесмена Миню Стайков, съобщи спецпрокуратурата, която е сезирала съда.", "date": "2018.12.20", "title": "Апелативният специализиран съд остави Миню Стайков в ареста"}
{"url": "https://www.dnevnik.bg/sviat/2018/12/20/3365735_podkrepianata_ot_moskva_curkva_v_ukraina_moje_da_bude/", "text": "Украинският парламент прие днес закон, който може да принуди подкрепяната от Москва църква в Украйна да прибави определението \"руска\" към името си с цел да ограничи влиянието на свещеници, представляващи според властите заплаха за националната сигурност, предаде \"Ройтерс\", цитирана от БТА. \"От повече от 300 години поколения украинци мечтаеха за украинска църква. Това е по-широк въпрос, отколкото само религиозен, това е въпрос на сигурността и отбраната на нашата страна\", каза пред украинските депутати председателят на украинския парламент Андрий Паруби. Той допълни, че църквата, която благославя оръжия и убийците на украинци, не трябва да носи името на Украйна. Украинската православна църква (Московска патриаршия) призова президента Петро Порошенко да наложи вето на закона, който според нея е дискриминиращ и може \"да доведе до непредсказуеми последици в обществото\". \"Както виждаме, в този законопроект не се споменава Украинската православна църква, но от публичните изявления е известно, че намерението е той да бъде приложен по отношение на Украинската православна църква, за да бъде удовлетворена новосъздадената религиозна асоциация \"Православна църква на Украйна\", която иска да вземе името й\", заяви УПЦ (МП). Приетият днес закон задължава религиозни организации, чийто ръководен център се намира в чужбина в страна, водеща война срещу Украйна или окупираща нейна територия, да промени името си така, че то да отразява това. Новият закон може например да принуди УПЦ (МП) да се прекръсти на Руска православна църква в Украйна. В събота Украйна създаде нова православна църква, независима от Москва, което разгневи Русия и накара руския президент Владимир Путин на годишната си пресконференция днес да предупреди за възможно кръвопролитие. Днес около 1000 православни вярващи се събраха на митинг пред украинския парламент, за да протестират срещу решението на украинския парламент да промени името на църквата си, за да отразява то връзките й с Москва, предаде \"Асошиейтед прес\".", "date": "2018.12.20", "title": "Подкрепяната от Москва църква в Украйна може да бъде накарана да прибави \"руска\" към името си"}
{"url": "https://www.dnevnik.bg/sport/2018/12/20/3365727_taibe_jusein_e_nai-dobriiat_sportist_na_bulgariia_za/", "text": "Световната и европейска шампионка по борба Тайбе Юсеин беше избрана за спортист №1 на България за 2018 г. 27-годишната състезателка печели отличието за пръв път в кариерата си. Юсеин получи 1221 точки в гласуването, в което участваха 139 спортни журналисти от 49 медии. Тя спечели златните медали в категория до 62 килограма на световното и европейското първенство и не допусна нито една загуба на тепиха през 2018 г. Подгласници на Юсеин станаха две лекоатлетки - сребърната медалистка в скока на височина от европейското първенство Мирела Демирева и Александра Начева, която през 2018 г. стана олимпийска и световна шампионка за девойки в тройния скок. В  призовата десетка  влязоха още двама представители на борбата, след като преди година нямаше нито един. Биляна Дудова, която за втора поредна година стана европейска шампионка и спечели сребърен медал от световното първенство в категория до 57 килограма, е четвърта. Световният вицешампион в категория до 97 килограма Кирил Милов зае осмо място. Европейската шампионка по бокс и сребърна медалистка от световното първенство Стойка Петрова се нареди пета, следвана от друг представител на бокса - претендента за световната титла в тежка категория при професионалистите Кубрат Пулев. Той беше единственият, който не изказа специални благодарности към Красен Кралев и Министерството на младежта и спорта. Сестрите Габриела и Стефани Стоеви, които спечелиха историческа първа европейска титла за България в бадминтона, заеха седма позиция. В челната десетка влязоха още гимнастичката Катрин Тасева и сноубордистката Александра Жекова, която беше най-добре представилият се български спортист в зимните олимпийски игри в Пьонгчанг. За   на България за 2018 г. беше избран наставникът на женския национален отбор по борба Петър Касабов. Той изпревари Весела Димитрова (художествена гимнастика), Петър Хубчев (футбол), Петър Хубчев (футбол), Иван Петков (волейбол) и Стойко Цонов (лека атлетика) в анкетата на в. \"Труд\", която се връчи за 35-а поредна година. За трета поредна година за   беше избран националният ансамбъл по художествена гимнастика. През 2018 г. гимнастичките, воден от Весела Димитров, спечели златен и бронзов медал от световното първенство в София.  за 2018 г. е състезателят по тенис на маса Денислав Коджабашев. Той спечели исторически първи медал за България от световно първенство в този спорт. Наградата   на \"Еврофутбол\" отиде при състезателя по вдигане на тежести Христо Христов, който грабна сребърен медал от младежките олимпийски игри в Буенос Айрес. \"2018 г. беше много успешна за българския спорт. Бих казал най-успешната от много време насам. Дължим благодарност не само на елитните ни спортисти, които постигнаха успехи на световни първенства, европейски първенства, световни купи. Дължим благодарност и на нашите млади олимпийски надежди, които се представиха по фантастичен начин в младежките игри в Буеност Айреса. 24 участници, 17 души в топ 6 и десет медала. Това показва, че българският спорт има бъдеще. Благодаря ви за всичко, което направихте, за нас, българите\", обобщи спортният министър Красен Кралев. 10. Александра Жекова (сноуборд) - 195 точки 9. Катрин Тасева (художествена гимнастика) - 261 т. 8. Кирил Милов (борба) - 315 т. 7. Габриела и Стефани Стоеви (бадминтон) - 336 т. 6. Кубрат Пулев (бокс) - 526 т. 5. Стойка Петрова (бокс) - 556 т. 4. Биляна Дудова (борба) - 567 т. 3. Александра Начева (лека атлетика) - 707 т. 2. Мирела Демирева (лека атлетика) - 928 т. 1. Тайбе Юсеин (борба) - 1221 т. Национален ансамбъл по художествена гимнастика - 1070 точки Петър Касабов (борба) Денислав Коджабашев (тенис на маса) Христо Христов (вдигане на тежести)", "date": "2018.12.20", "title": "Тайбе Юсеин е най-добрият спортист на България за 2018 г."}
{"url": "https://www.dnevnik.bg/sviat/2018/12/20/3365739_velikobritaniia_i_polsha_zasilvat_sutrudnichestvoto_si/", "text": "Премиерите на Великобритания и Полша Тереза Мей и Матеуш Моравецки обявиха, че страните им засилват сътрудничеството си за борба срещу \"руската дезинформация\", предаде \"Франс прес\", цитирана от БТА. \"Днес решихме да защитим нашите демокрации чрез провеждани всяка година дискусии за вредната роля на Русия и чрез по-тясно сътрудничество между нашите служби за отбрана и сигурност\", заяви Тереза Мей, уточнявайки, че първата подобна дискусия ще се състои в началото на следващата година. \"И двамата сме силно притеснени от опитите на Русия да подкопае системата, основаваща се на международните правила\", добави тя. \"Ще обменим нашият опит, за да създадем в Полша нова агенция, която ще противодейства пряко на руската дезинформация\", подчерта Мей на пресконференция с Моравецки. Очаква се новата агенция да открива бързо извършителите на действия, които вредят на националните или търговски интереси. Мей благодари на Варшава за подкрепата след извършения през март в Солсбъри опит за отравяне на бившия руски двоен агент Сергей Скрипал и дъщеря му Юлия с нервнопаралитично вещество. Лондон обвинява Москва за нападението. Полша и Великобритания, които са съюзници и в НАТО, подписаха преди година нов договор за отбрана и сигурност. Двамата правителствени ръководители обсъдиха и Брекзит. Моравецки подчерта, че споразумението за напускане на ЕС, договорено между Лондон и Брюксел в края на миналия месец, би било от полза и за двете страни. Мей увери, че близо милион поляци, живеещи във Великобритания, ще могат да останат и след Брекзит. Британският премиер заяви на полски \"Да, със сигурност можете да останете!\"", "date": "2018.12.20", "title": "Великобритания и Полша засилват сътрудничеството си срещу руските фалшиви новини"}
{"url": "https://www.dnevnik.bg/citat_na_deniia/2018/12/20/3365728_citat_na_denia_sportistite_sa_nai-dobriiat_politik/", "text": "Това заяви боксьорът Кубрат Пулев по време на  церемонията \"Спортисти на годината\" . Претендентът за една от световните титли в тежка категория беше класиран на шесто място в 61-ото издание на наградите. \"Много пъти са ме питали няма ли да ставаш политик. Тук сега ще ви кажа, че ще стана... Не, майтапя се, няма\", каза още Пулев, който през октомври изигра първи си мач от година и половина насам. Той победи Хюи Фюри в зала \"Арена Армеец\". \"За мен е истинско удоволствие да съм сред вас, сред толкова много спортисти - кой от кой по-добър. Истински съм горд с всеки - който и както да се представи в своя спорт. Какъв повече може да бъде един спортист от политик и каква по-голяма реклама може да има България от едни силни и желаещи победата спортисти\", завърши българският боксьор.", "date": "2018.12.20", "title": "Цитат на деня: Спортистите са най-добрият политик, който България може да има"}
{"url": "https://www.dnevnik.bg/photos/snimka_na_denia/2018/12/20/3365342_snimka_na_denia_elha_darenie_ot_moskva_ukrasi_centura/", "text": "Едно от най-централните места в София с приток на много туристи - площад \"Св. Неделя\", от няколко дни е с нова украса за новогодишните празници. До голямата елха, дарена от руското правителство и сложена с подкрепата на посолството на Москва, са поставени табели, които честитят на български и руски език новата година.", "date": "2018.12.20", "title": "Снимка на деня: Елха, дарение от Москва, украси центъра на София"}
{"url": "https://www.dnevnik.bg/sport/2018/12/20/3365740_kralev_pravitelstvoto_zapochva_udarno_2019_g_s_nova/", "text": "Спортният министър Красен Кралев възхвали инвестиционната програма на кабинета \"Борисов 3\" по време на  наградите \"Спортист на годината . Той изтъкна, че в началото на 2019 г. ще бъде открита реновирана зала по художествена гимнастика. Ремонтът възлиза на 250 хиляди лева, които бяха отпуснати от държавата. Залата се намира в центъра за подготовка на националния отбор по художествена гимнастика на \"Раковски\". \"Тази вечер бяха отправени много благодарности към българското правителство. Искам да ви кажа, че те ни задължават още повече. Затова през 2019 г. инвестиционната програма на третия кабинет на г-н Бойко Борисов започва ударно с една нова зала за художествена гимнастика\", заяви Кралев. \"Опитваме се подкрепяме всички спортове, които се развиват, които се грижат за българските деца, които ни носят успехи. Не се съмнявайте, че със същия ентусиазъм и любов ще продължим да работим и през следващите години\", каза още той. Спортният министър за пореден път определи 2018 г. като най-добрата за българския спорт от дълго време насам.  Тази година единственият златен медал за България от световни първенства в олимпийска дисциплина беше спечелен от състезателката по борба Тайбе Юсейн, която беше избрана за спортист №1. Шестото място на Александра Жекова в сноуборда пък беше най-силният резултат на страната в зимните олимпийски игри в Пьонгчанг. Въпреки това Кралев постави постиженията на българския спорт през тази година по-високо от трите олимпийски медала от Рио 2016 и успехите на Григор Димитров, Радослав Янков, Невяна Владинова и биатлонистите през 2017 г \"2018 г. беше много успешна за българския спорт. Бих казал най-успешната от много време насам. Дължим благодарност не само на елитните ни спортисти, които постигнаха успехи на световни първенства, европейски първенства, световни купи. Дължим благодарност и на нашите млади олимпийски надежди, които се представиха по фантастичен начин в младежките игри в Буеност Айреса. 24 участници, 17 души в топ 6 и десет медала. Това показва, че българският спорт има бъдеще. Благодаря ви за всичко, което направихте, за нас, българите\", обобщи спортният министър Красен Кралев.", "date": "2018.12.20", "title": "Кралев: Правителството започва ударно 2019 г. с нова зала за художествена гимнастика"}
