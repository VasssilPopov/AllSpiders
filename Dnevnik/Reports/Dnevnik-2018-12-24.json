{"url": "https://www.dnevnik.bg/razvlechenie/2018/12/24/3366965_i_nai-loshiiat_film_za_2018_godina_e/", "text": "Криминалната драма \"Готи\" с Джон Траволта е най-лошият филм на 2018 г. Това показва класация на холивудски кинокритици, се разбира от материал на \"Дейли бийст\". Присъствието на прочутия актьор не спасява слабия сценарий, смятат експертите. На второ място е приключенският филм \"Робин Худ: Началото\" на режисьора Ото Батхърст, съобщава Би Ти Ви. Дори тренировките на актьора в главната роля Терън Еджъртън с майстор по стрелба с лък не са спасили филма от разбиващи критики, отбелязва \"Холивуд рипортър\". На трето място в класацията на най-лошите филми е \"Петдесет нюанса на свободата\" на Джеймс Фоли. Челната петица се допълва от \"Животът такъв, какъвто е\" и \"Венъм\" с Том Харди.", "date": "2018.12.24", "title": "И най-лошият филм за 2018 година е ..."}
{"url": "https://www.dnevnik.bg/sport/2018/12/24/3366978_kmetut_na_plovdiv_se_usumni_che_stadion_hristo_botev/", "text": "Кметът на Пловдив инж. Иван Тотев изрази притеснения от забавения старт за строеж на стадион \"Христо Ботев\", на който мачовете си да играе футболният клуб \"Ботев\". Градоначалникът, който подкрепя жълто-черните, очаква до месец март да види кран на стадиона. Според Тотев това ще го убеди, че стадионът ще бъде построен. \"Ако не видя кран на терен до края на март, ще смятам, че стадионът няма да бъде достроен в законовия срок. Вече има забавяне от близо година. И който управлява Пловдив след изтичането на удължения срок за инвестиции през март 2020 г., ще трябва да вземе тежки решения. Но това ще бъде в следващия мандат\", каза Тотев пред  \"Пловдив прес\" . В края на октомври  новият собственик на \"Ботев\" Георги Самуилов  обеща, че стадионът ще бъде изграден преди средата на 2020 г. Бизнесменът придоби 60% от капитала на футболния клуб през август. \"Надявам се и ще положа всички усилия до март месец 2020 г. да имаме нов стадион, на който \"Ботев\" да играе. Мисля, че всички от това се вълнуват. През определено време ще внасяме пълна яснота и ще има повече информация\", обясни Самуилов. Обещания за нов стадион на \"Ботев\" имаше още при управлението на Цветан Василев. След фалита на КТБ обаче проектът беше замразен. През месец март футболният клуб поиска удължаване на срока за концесията на стадиона. В началото на май на редовно заседание  с 43 гласа \"за\" концесията беше удължена с 18 месеца.", "date": "2018.12.24", "title": "Кметът на Пловдив се усъмни, че стадион \"Христо Ботев\" ще бъде завършен в срок"}
{"url": "https://www.dnevnik.bg/skorost/2018/12/24/3366972_jujna_koreia_globiava_s_10_mln_dolara_na_bmv_zaradi/", "text": "Южна Корея налага глоба от 11.2 милиарда вона (9.9 милиона долара) на БМВ заради запалили се двигатели и ще заведе дело срещу компанията поради обвинения, че не е реагирала на десетките съобщения за подпалили се двигатели, съобщи БТА, като цитира \"Асошиейтед прес\". След петмесечно разследване комисия на южнокорейското министерство на транспорта установи, че германското предприятие е опитало да прикрие технически проблеми, след като около 40 произведени от него автомобила са се подпалили тази година. Според министерството причината са дефектни клапани в охладителите на системата за рециркулация на изгорелите газове. През юли и октомври Бе Ем Ве се извини и изтегли от южнокорейския пазар около 172 000 автомобила от 65 различни модела. Южнокорейското поделение на производителя на автомобили потвърди, че изводите на министерството за причините за пожарите съвпадат с тези на компанията. Според Бе Ем Ве проблемът може да се реши чрез замяна на дефектните части. Компанията не отговори пряко на обвиненията, че е опитала да омаловажи проблема и през юли е изтеглила много по-малко модели, отколкото е трябвало. Няма данни за пострадали вследствие на запалил се двигател, отбелязва \"Асошиейтед прес\".", "date": "2018.12.24", "title": "Южна Корея глобява с 10 млн. долара на БМВ заради запалили се двигатели"}
{"url": "https://www.dnevnik.bg/politika/2018/12/24/3366979_stefan_danailov_borisov_e_po-dobur_politik_ot_radev/", "text": "Бойко (Борисов) има по-дълга биография, все пак той се политизира преди много години. Генералът (президентът Румен Радев), нашият, моят генерал е от две години. Бих отговорил след поне четири години, в края на мандата му, или пет.\" Така известният български актьор и депутат от БСП Стефан Данаилов отговори на въпроса кой е по-добър политик - премиерът Бойко Борисов или издигнатият от левицата президент Румен Радев. Допълни, че между двамата има надпревара, която може да се превърне в дружба, ако политическата ситуация в страната го изисква. В интервю за Би Ти Ви Данаилов коментира, че не вижда държавния глава като лидер на нова партия или движение и че фуражката му пречи да се усмихва. \"Той не е усмихнат, аз все го карам, \"Усмихвай се, момче\". Фуражката, която цял живот е носил, тя е основната пречка. Но това, че има характер, че издържа на напъна и всякакви фантазии, които се говорят за него - че щял да прави движение, партия, такива работи... Ако го усетя, ще го критикувам\", каза още за президента актьорът. Данаилов отхвърли твърденията, че на президента му диктуват от \"Позитано\" 20. \"Няма такова нещо. Той нито се води, нито се кара\", поясни депутатът от БСП. Подчерта и че българската левица не изпълнява сляпо командите на европейските социалисти и именно с поведението си през последните години лидерът на ПЕС Сергей Станишев е отчуждил част от \"червения\" електорат. \"Нашите съпартийци малко се разочароваха от Сергей. С тия декларации истанбулски нашите хора не го харесват и от тая гледна точка е лабава малко работата (дали Станишев ще оглави листата на партията за евроизборите - бел.ред.). Харесвам го Сергей, когато се държи като политик, защото понякога се държи малко особено. Имам чувство, че той много лесно се съгласява с някакви неща, които изискват тези от европейските социалисти, а не тропне по маската и да каже, че той е лидерът. Не му помага неговото възпитание и след като има сигнали от България, че хората не ги искат тия джендъри-мендъри\", даде оценката си той. \"В началото Сергей беше много добре, като министър-председател беше много готин, но след това се промени. Данаилов призна, че има разлом и между бившия премиер и председателя на БСП Корнелия Нинова, но не потвърди информациите, че вече е решено евролистата на социалистите да се води от друг, а не от Станишев. За Корнелия мога да бъда субективен, защото си я харесвам и съм твърдо застанал зад нея. В емоцията някой път се греши, предпочитам жената дори в конфликта да е жена. И това, което винаги ѝ казвам - преброй до десет, премисли и тогава отивай да отговаряш\", даде своето мнение за двамата актьорът политик. По думите на Данаилов премиерът Борисов е уморен. \"На мен ми се струва, че Бойко е малко уморен вече, почва да му писва и тия момчета (Патриотите - бел.ред.), ако не се стегнат, няма да изкарат дълго време. Показателите на управлението им не са добри. Не е успешно управлението, положителните качества си ги отбелязват само те. Не може всеки проблем в държавата да отива министър-председателят да го реши\", коментира Данаилов. Стефан Данаилов разказа за влошеното си зрение и за нежеланието си хората да го виждат в това състояние, както и че започва репетиции за нова пиеса.", "date": "2018.12.24", "title": "Стефан Данаилов: Борисов е по-добър политик от Радев, битката им може да стане дружба"}
{"url": "https://www.dnevnik.bg/sport/2018/12/24/3366976_video_rivur_pleit_otpraznuva_kopa_libertadores_pred/", "text": "Две седмици след спечелването на четвъртия си трофей в Копа Либертадорес \"Ривър плейт\" отпразнува най-ценното отличие в южноамериканския футбол със своите фенове. \"Милионерите\" отложиха тържествата заради участието си на световното клубно първенство. След като завърши на трето място, аржентинският тим се прибра в Буенос Айрес и показа трофея пред своите фенове. Четвъртата титла е историческа, след като беше извоювана в директен сблъсък с големия съперник \"Бока хуниорс\" и при много драматични обстоятелства. Първият мач на стадиона на \"Бока\" завърши 2:2, а вторият беше отлаган два пъти. В крайна сметка в Мадрид на \"Сантяго Бернабеу\"  \"Ривър\" се наложи с 3:1 след продължения . Над 60 хиляди зрители се събраха в късните часове на \"Естадио Монументал\", за да празнуват с любимците си. Церемонията продължи близо час. Още при кацането на тима в Аржентина хиляди фенове се струпаха по улиците, за да ги приветстват.", "date": "2018.12.24", "title": "Видео: \"Ривър плейт\" отпразнува Копа Либертадорес пред повече от 60 хиляди фенове"}
{"url": "https://www.dnevnik.bg/photos/2018/12/24/3358024_fotogaleriia_nai-dobrite_sportni_snimki_na_roiters_za/", "text": "Агенция \"Ройтерс\" най-добрите спортни снимки на годината.  На снимката: Момент от съчетанието на отбора на Израел по синхронно плуване на европейското в Глазгоу.", "date": "2018.12.24", "title": "Фотогалерия: Най-добрите спортни снимки на \"Ройтерс\" за 2018"}
{"url": "https://www.dnevnik.bg/sviat/2018/12/24/3366982_eksperti_vulkanut_a_ne_zemetresenieto_e_prichina_za/", "text": "Индонезийските власти съобщиха днес, че броят на жертвите от цунамито, което удари обширни части от бреговата ивица на островната държава, е достигнал 373 души, а ранените до момента са 1459. За безследно изчезнали се смятат най-малко 61 души, предадоха ТАСС и ДПА, цитирани от БТА. Според говорителя на националната агенция по издирване и спасяване Фахризала цунамито е засегнало 17 района от провинциите Бантен на остров Ява и Лампунг на остров Суматра. В Зондския проток между двата острова се намира вулканичният остров, на който изригна вулканът Кракатау, и именно това се смята за причина за цунамито, съобщи пред журналисти началничката на агенцията по метеорология, климатология и геофизика Двикорита Карнавати, цитирана от ДПА. Тя каза, че специално сформиран екип от експерти е стигнал до заключение, че бедствието, ударило двете страни на Зондския пролив между островите Ява и Суматра, е било предизвикано от сложно природно явление.  \"Цунамито е непряк резултат от изригването на Кракатау\", каза тя. Първоначално агенцията съобщи късно в събота, че големите вълни са били причинени от труса и допълнително засилени от пълнолунието, но по-късно каза, че те са предизвикани от това, че огромен земен масив от западната част на вулкана се е свлякъл в морето в резултат на изригването.  Вулканът изригна в 21.03 ч., или 14 ч. по Гринуич, в събота, а цунами достигнаха бреговете на Бантен и Лампунг половин час по-късно. Карнавати съобщи още, че властите са регистрирали лек вулканичен трус, който се равнявал на земетресение с магнитуд от 3.4. Именно този трус довел до свличане в морето на земна маса, покриваща 64 хектара от склоновете му. Тя посочи, че властите не са били в състояние да засекат заплахата, защото системата за предупреждение разпознава само потенциални вълни цунами, предизвикани от земетресения, а не такива, които са резултат от подводни земни свличания или вулканични изригвания. Очаква се броят на загиналите да нарасне, съобщи по-рано днес Националната агенция за справяне с бедствия. 11 687 души са били принудени да напуснат домовете си. За най-тежко пострадал засега се смята районът Пандегланг на западния бряг на на остров Ява, но спасителните екипи все още не могат да достигнат до всички засегнати райони, защото пътищата към тях са блокирани от развалини и наноси, довлечени от цунамито. Днес президентът Румен Радев изпрати съболезнователно писмо до президента на Индонезия Джоко Видодо, съобщи прессекретариатът на държавния глава.", "date": "2018.12.24", "title": "Експерти: Вулканът, а не земетресението е причина за цунамито в Индонезия"}
{"url": "https://www.dnevnik.bg/analizi/2018/12/24/3366987_imenno_te_shte_upravliavat_turciia_sled_10_godini/", "text": "Преподавател от гимназия в истанбулското предградие Кючюкчекмедже е обвинен в сексуален тормоз над ученичка. Но за провинението си той не е наказан и продължава да води часове. И тогава се случва нещо неочаквано: масово учениците напускат класните стаи, окупират коридорите, стълбищата и аулата на училището, издигайки лозунга \"Няма да мълчим повече\". Какво е това - ученически бунт в страната на Ердоган? Ако ви звучи невероятно, би трябвало да се запознаете с резултатите от актуално изследване на реномираната турска социологическа агенция \"Конда\", пише \"Зюддойче цайтунг\". Официално те ще бъдат представени през януари 2019. Проучването е проведено сред 5793 турци на възраст над 15 години на различни места в страната – както в градове, така и в села. Един от изводите е, че днешните млади хора на възраст между 15 и 29 години не са толкова консервативни, колкото преди 10 години. По-малко религия, по-малко забрани Младите хора все по-малко спазват ислямските обичаи, например за молитва или пост по време на Рамазана. Само 6% от 15- до 29-годишните момичета и жени носят мюсюлманска забрадка, която изцяло да покрива косите им. Преди 10 години този дял е бил от 16 на сто. Мнозинството от анкетираните млади хора са заявили, че искат сами да си избират спътник в живота, а не семейството им. И още от изследването: 93% от младите турци ползват социалните медии, най-вече фейсбук и туитър. Кадри от ученическия протест още могат да се видят в YouTube. \"Турция е един вид социална лаборатория за последиците от урбанизацията и глобализацията\", казва Бекир Аджирдър, ръководител на социологическата агенция \"Конда\". Неговият офис се намира в един от небостъргачите в Истанбул, които постепенно сменят облика на турската метрополия. Аджирдър е свидетел на огромните промени в страната - самият той е от малък град в Анадола. Роден е през 1956 година - тогава 75% от населението на страната е било селско, днес делът му е спаднал до 7%. \"В никоя друга страна няма толкова силна вътрешна миграция - от селото към града\", казва по този повод Аджирдър. В резултат на това според него е настъпил \"дълбок културен обрат\". \"До неотдавна беше просто немислимо млади хора да се целуват по улиците на турските градове, а днес го правят дори момичета със забрадки\", казва експертът и припомня, че особено в провинцията всеки близък контакт на обществено място се е смятал за \"грях\". А колко голям е политическият интерес на младите? \"Днешната младеж не се интересува толкова от партиите, повече я вълнуват теми като екологията и защитата на животните. \"А най-вече тя иска да се радва на живота, да живее щастливо\", посочва шефът на социологическата агенция. Известно е, че президентът Ердоган искаше да оформи едно по-консервативно младо поколение турци. Успя ли да го постигне? В отговор турският социолог иронично се усмихва и казва: \"Не всяка мечта се сбъдва.\" На въпроса каква Турция искат 60% са отговорили европейска. \"Турция никога няма да стане като Иран\", коментира по този повод Аджирдър. Какво означават всички тези нагласи за властта на Ердоган?  През март догодина в Турция отново ще има избори за местни органи на управление. \"От 16 години насам Партията на справедливостта и развитието (ПСР) неизменно пречели мнозинство. И това вероятно ще остане така още няколко години, защото Ердоган успява да манипулира хората в едно поляризирано общество с помощта на \"страхове и емоции\", казва шефът на института \"Конда\" и твърди, че Турция се нуждае от вътрешно помирение. А икономиката на страната? Тя стагнира, казва социологът. Две трети от младите хора са зависими от помощта на родителите си. \"Почти не им е останала надежда, затова и обръщат гръб на ПСР, но в същото време не знаят накъде да се насочат. Те се намират в нещо като сива зона\", твърди Аджирдър. По думите му, все някога новото поколение ще вземе нещата в свои ръце. \"Тези хора са мобилни, образовани, глобално ориентирани и не следват никаква идеология. След 10 години те ще управляват тази страна\", убеден е шефът на социологическата агенция \"Конда\".", "date": "2018.12.24", "title": "Именно те ще управляват Турция след 10 години"}
{"url": "https://www.dnevnik.bg/sport/2018/12/24/3366985_vavrinka_elate_i_me_podkrepete_moi_bulgarski_priiateli/", "text": "Носителят на три титли от Големия шлем  Стан Вавринка  потвърди, че ще участва в  четвъртото издание на турнира \"София оупън\" . Швейцарецът, който през 2018 г. за пръв път игра в България, ще се завърне в София в началото на февруари. Той използва профила си в \"Туитър\", за да се обърне към феновете си в България. \"Връщам се към февруари 2018 г., когато играх за първи път на Sofia Open и успях да посетя красивата катедрала \"Александър Невски\". Очаквам с нетърпение да се завърна на турнира в София през февруари 2019. С толкова силни тенисисти съм сигурен, че ни очакват епични битки на корта. Надявам се да видя всички мои фенове да ме подкрепят в залата\", написа на английски Вавринка. А след това показа уважение и завърши с обръщение на български: \"Нямам търпение да се видим в София, мои български приятели!\" Освен бившият №3 в света Стан Вавринка в \"Арена Армеец\" от 3 до 10 февруари 2019 г. ще играят и още седем играчи от топ 30 в световната ранглиста: №11 в света Карен Хачанов (Рус), №15 Стефанос Циципас (Гър), №16 Данийл Медведев (Рус), №21 Николоз Басилашвили (Груз), №24 Роберто Баутиста Агут (Исп), №28 Фернандо Вердаско (Исп) и №29 Гаел Монфис (Фр). Билетите за Sofia Open 2019 са в  продажба в мрежата на Eventim .", "date": "2018.12.24", "title": "Вавринка: Елате и ме подкрепете, мои български приятели"}
{"url": "https://www.dnevnik.bg/bulgaria/2018/12/24/3366992_boiko_borisov_prie_delegaciia_ot_sauditska_arabiia/", "text": "Министър-председателят Бойко Борисов се срещна в Министерския съвет с принц Турки бин Мохамед бин Фахад бин Абдулазис ал Сауд, съветник в кралския двор на Саудитска Арабия, и водена от него делегация. Българският премиер и саудитският принц са обсъдили двустранното сътрудничество в областта на инфраструктурата, енергетиката, индустрията и хранително-вкусовата промишленост, съобщи пресслужбата на Министерския съвет. Провелите се днес разговори са част от започнатия от Борисов диалог в Кралство Саудитска Арабия в края на ноември 2017 г., напомня прессекретариатът. В изпълнение на постигнатите тогава договорености в Рияд е и настоящото посещение на принца, пише в съобщението. Целта на срещата в Министерския съвет днес е била обсъждането на конкретни действия за засилването на сътрудничеството между двете страни. Било е договорено посещение на министъра на икономиката Емил Караниколов в Саудитска Арабия, където с неговия колега да започнат работа по конкретни проекти.", "date": "2018.12.24", "title": "Бойко Борисов прие делегация от Саудитска Арабия"}
{"url": "https://www.dnevnik.bg/video/2018/12/24/3366996_video_drugite_novini/", "text": "Другите новини\" е рубрика за уеб новини на БНТ. Акцентите в емисията днес: Рождественско послание от патриарх Неофит", "date": "2018.12.24", "title": "Видео: Другите новини"}
{"url": "https://www.dnevnik.bg/sviat/2018/12/24/3366998_vulkanut_etna_izrigna_dnes_i_izhvurli_oblaci_ot_pepel/", "text": "Вулканът Етна изригна днес и изхвърли облаци от пепел в небето, предаде \"Франс прес\", цитирана от БТА. Това наложи затваряне на въздушното пространство в района. Летището в град Катания спря да приема полети заради намалената видимост. Според Италианския национален институт за геофизика и вулканология в зоната на Етна тази сутрин са били регистрирани повече от 130 случая на сеизмична активност, сред които и трус с магнитуд 4. Сеизмичната активност засили активността на вулкана, който изригна голям облак от пепел към 11 ч. по Гринуич, което е 13 ч. българско време. Висок 3300 метра, Етна е най-големият активен вулкан в Европа и често изригва.", "date": "2018.12.24", "title": "Вулканът Етна изригна, летището в Катания е затворено"}
{"url": "https://www.dnevnik.bg/sport/2018/12/24/3367002_firmata_za_charturni_poleti_shte_ottegli_iska_za/", "text": "Фирмата \"Титан 77\", която организира чартърни полети, ще оттегли  иска си за обявяване на несъстоятелност  срещу \"Левски\". Преди две седмици дружеството заведе дело заради неплатено задължение от страна на клуба. Един от собствениците на \"Титан 77\" Емил Ботев обяви пред \"България днес\", че няма да бъдат предприемани повече действия. \"След проведена среща с г-н Красимир Иванов и уточняване на възникналите недоразумения в името на доброто сътрудничество и най-вече в името на \"Левски\" бих желал да ви информирам за следното: Постъпления за обявяване на ПФК \"Левски\" в несъстоятелност от страна на фирма \"Титан 77\" няма да има\", сподели той. Делото за несъстоятелност срещу \"Левски\" бе образувано на 13 ноември 2018 година. Клубът дължи пари за чартъра до Малта в началото на годината. Тогава отборът беше на лагер в островната държава. \"Титан 77\"  заведе иск в Софийския градски съд (СГС) за 82 хиляди евро . След новината за заведеното дело изпълнителният директор на \"Левски\" Красимир Иванов каза, че клубът \"има неголямо задължение\". Няколко дни по-късно на пресконференция Иванов добави, че дори е направено плащане по част от задълженията. В края на миналата седмица УЕФА наложи санкция на \"Левски\" от 100 хиляди евро и  предупреждение за изваждане от европейските клубни турнири  за срок от две години, ако не бъдат платени задължения към 30 септември. Клубът е нарушил финансовия феърплей и трябва да плати малко над 1 милион евро до 28 февруари. Собственикът  Спас Русев  увери, че \"Левски\" няма да бъде изваден от Европа или да фалира.", "date": "2018.12.24", "title": "Фирмата за чартърни полети ще оттегли иска за несъстоятелност срещу \"Левски\""}
{"url": "https://www.dnevnik.bg/sviat/2018/12/24/3367005_nai-tejkoto_izpitanie_za_evropa/", "text": "Къде остана европейският дух на сътрудничество и помирение в навечерието на новата 2019 година? Достатъчно е да погледнем ситуацията в някои страни членки, за да се уверим, че нещата не вървят никак добре в ЕС.  Великобритания иска да напусне ЕС - вероятно това ще стане без споразумение . Във Франция ореолът на Еманюел Макрон избледня. Обикновени граждани в жълти жилетки масово излизат на улицата, някои от тях не се спират и пред насилието. А леви и десни екстремисти се опитват да се възползват от ситуацията. Популисткото правителство в Италия открито се противопостави на ЕК в спора за държавния бюджет. Малко преди Коледа ЕК направи големи отстъпки на Италия и се отказа да я санкционира, представяйки това за победа на разума над конфронтацията. Дързостта на Рим сигурно ще има и последователи. Правителствата на Полша и Унгария правят отстъпки в спора за върховенството на закона само когато вече няма друг начин. В Испания пък, един от последните бастиони срещу десния популизъм, в областта Андалусия крайнодясната партия Vox, която величае бившия диктатор Франко, бързо печели популярност. Идват евроизбори Десният популизъм е голям европейски феномен. Десните партии се в подем в почти всички страни от ЕС. А в Австрия и Италия дори участват в управлението. Същото важи и за Германия - независимо че в страната вече пристигат много по-малко мигранти, а  канцлерката Ангела Меркел се отказа от либералната си миграционна политика , одобрението за \"Алтернатива за Германия\" (АзГ) не спира да расте. На предстоящите през следващата есен местни избори АзГ може да стане първа, а в най-лошия случай и втора политическа сила в новите източни германски провинции. Но основното изпитание за нагласите в целия ЕС предстои след няколко месеца - на изборите за европарламент. Резултатите от всички социологически проучвания сочат, че след тях дяснопопулистките и евроскептични партии ще бъдат представени още по-силно в парламента, отколкото досега. А това ще направи още по-трудна задачата на умерените и разумните политически сили. Меркел - напълно изолирана Част от причините за политическото радикализиране са различни за отделните страни - членки на ЕС. Във Франция това е самовластието на президента. Успехът на партията Vox в Испания пък е реакция на каталунския сепаратизъм. Враждебните нагласи към ЕС в Италия се подхранват от недоволството от икономическата ситуация, която  не се подобрява и с рецептите на популистите . Най-голямата обща тема във всички европейски страни обаче е миграцията. Една миграция, която е нежелана и в голяма степен неконтролируема. И докато политиците от умерените партии не намерят решение, няма да има промени в нагласите. Преди три години Ангела Меркел опита с послания като \"Не можем да затваряме границите\" и \"За търсещите убежище не бива да има горни граници\". Тя искаше да спечели цяла Европа за своята непопулярна политика, но се оказа напълно изолирана.  Последиците от тази миграционна политика се усещат и до днес . И който иска да подобри състоянието на ЕС трябва да заложи именно на тази тема. Хората в Европа копнеят за сигурност. Те искат европейските държави и ЕС като цяло да си възвърнат контрола върху миграцията.", "date": "2018.12.24", "title": "Най-тежкото изпитание за Европа"}
{"url": "https://www.dnevnik.bg/bulgaria/2018/12/24/3353732_budni_vecher_e/", "text": "Християните по целия свят празнуват днес един от най-светлите, семейни, религиозни празници - Бъдни вечер. На този ден според Библията започват родилните мъки на Дева Мария. Празникът е посветен на дома, огнището, семейството и на починалите предци. По традиция семейството се събира в очакване на раждането на Исус Христос. Бъдни вечер - вечерта преди Рождество, е моментът да си спомним какво ни е събрало с най-близките ни хора около празничната трапеза - Раждането в плът на Божия син. В 18 ч. тази вечер в катедралата \"Св. Александър Невски\" в столицата патриарх Неофит ще отслужи празнична вечерня и утреня за Бъдни вечер в съслужение с архиереи и столично свещенство. Трапезата Традицията повелява вечерята да започне с прекадяването на трапезата, стаите, оборите и градината, за да се прогонят злите духове. Стопанинът чете молитва, после разчупва питата с парата и първото парче от нея оставя пред иконата - за Бога. Вторият къшей е за къщата, а останалите се разпределят на всеки член от семейството. Вярва се, че на когото се падне парата, той ще има най-голям късмет през годината. Според обичая по време на яденето не се става, за да не си тръгне берекетът от къщата. Трапезата не се прибира, защото се вярва, че починалите идват да вечерят и да се погрижат за благополучието на живите. На Бъдни вечер завършват 40-дневните коледни пости. Празничната трапеза включва обреден хляб, наречен \"Боговица\", \"Богова пита\", \"Божичник\", \"вечерник\", \"светец\" или \"харман\". Той е замесен с \"мълчана вода\" от момата или от млада булка, като брашното е пресято през три сита. От тесто върху хляба се оформят изображения на нивата и домашните животни. Освен този хляб, момата носи и \"вит-превит кравай\", който е предназначен за коледарите. Върху трапезата се нареждат нечетен брой постни ястия - 7, 9 или 11. Сред тях са пълнени чушки с ориз, сърми, боб, леща, варено жито, баница с тиква, ошав. Според традицията колкото повече са ястията, толкова по-богата ще е годината. Под трапезата стопанката слага слама, която замества сламата в яслата на новородения Христос. Тази слама не се изхвърля, а се поставя в градината, под плодните дръвчета, за да раждат повече. Не се изхвърля и пепелта от бъдника – голямо дърво, което гори в огнището цяла нощ, за да се помогне на раждането на новото слънце, на новия Бог, да му даде енергия и светлина. Елхата Днешната коледна елха замества бъдника - пън от плодовито дърво, който традиционно гори цяла нощ на 24 срещу 25 декември в огнището, за да се помогне на раждането на новото слънце, на новия Бог, да му даде енергия и светлина. По горенето на бъдника се гадае и каква ще е годината. Елхата със запалените свещи символизира този обред. Основните цветове на украсата й са червено, жълто, златно - цветовете на слънцето и на огъня, а запалените свещи са като искрици от горящия бъдник. Тази вечер е начало на празненството, славещо Христовото рождение. Църквата чества и Света преподобна мъченица Евгения.", "date": "2018.12.24", "title": "Бъдни вечер е"}
{"url": "https://www.dnevnik.bg/gradska_sreda/2018/12/24/3366688_tri_dni_parkiraneto_v_sofiia_shte_e_bezplatno/", "text": "Три дни паркирането в София ще е безплатно и няма да има синя и зелена зона в центъра на столицата, се вижда от сайта на Центъра за градска мобилност. Без таксуване може да се спира на официалните празнични дни - 24, 25 и 26 декември 2018 г. Зоните за почасово платено паркиране няма да работят и на 1 януари 2019 г. През останалите дни паркирането се заплаща и са валидни правилата за синя и зелена зона.", "date": "2018.12.24", "title": "Три дни паркирането в София ще е безплатно"}
{"url": "https://www.dnevnik.bg/evropa/2018/12/24/3359481_na_kakva_vuzrast_e_nai-dobre_da_se_uchi_chujd_ezik/", "text": "Когато стане дума за учене на чужд език, сме склонни да мислим, че децата се справят най-добре. Това обаче може и да не е съвсем вярно и има редица допълнителни ползи от започването на по-късен етап, пише Би Би Си. Забързана сутрин в двуезична детска градина в северната част на Лондон. Родителите помагат на децата си да се съблекат. Учителите ги поздравяват с \"Buenos dias!\" (\"Добър ден\" на испански). На площадката малко момиче моли косата й да бъде вързана на \"coleta\" (\"плитка\" на испански), а след това хвърля топка и виква \"Catch!\" (\"Дръж!\" на английски). \"На тази възраст децата не учат език – те го попиват\", казва директорът на училището Кармен Рамперсад. За много от децата испанският е трети или дори четвърти език. Сред майчините им езици са хърватски, корейски и холандски. Ако сравним тези постижения с усилията на един средностатистически човек на урок по чужд език, лесно може да стигнем до извода, че е по-лесно да се започне отрано. Науката обаче предлага много по-комплексна гледна точка за начина, по който се променя връзката на хората с езиците с течение на годините. Различните етапи на живота предлагат различни предимства в ученето на езици. Бебетата например имат по-добър слух за различни звуци, малките деца могат да прихванат различни произношения с изумителна бързина, а възрастните могат да се съсредоточат за по-дълго време и имат ключови умения като грамотност, които помагат постоянно да разширяват речника си, дори и на родния език. Редица други фактори, като социалните обстоятелства, методите на обучение и дори любовта и приятелството, също могат да повлияят на броя езици, които човек говори, и на степента, в която ги владее. \"Не всичко се влошава с напредване на възрастта\", коментира Антонела Сораче, преподавател по развитие на лингвистиката и директор на Центъра по въпросите на двуезичието в Университета в Единбург. Тя дава пример с метода, при който в класна стая преподавател обяснява определени правила. По думите й децата се представят по-зле при този начин на учене, защото нямат контрол над процеса на заучаване и способности за поддържане на внимание и запаметяване. \"Възрастните са много по-добри тук. Така че това е едно нещо, което се подобрява с напредване на възрастта\", допълва Сораче. Изследване на учени от Израел показва, че възрастните са по-добри и в овладяването на  изкуствени морфологични правила  и прилагането им към нови думи в лабораторна среда. Учените сравнили три отделни групи – 8-годишни, 12-годишни и младежи. Последните се представили по-добре от другите две групи, а 12-годишните постигнали по-добри резултати от по-малките деца. Изводите от проучването се доближават до тези от друго дългогодишно изследване, направено срез почти 2 хил. изучаващи английски език хора с два майчини езика - каталунски и испански: по-късно започналите овладявали новия език по-лесно от по-рано започналите. Според учените от Израел е възможно по-възрастните участници в експеримента да са били облагодетелствани от умения, които идват със съзряването – например по-напредналите стратегии за решаване на проблеми и по-големия езиков опит. С други думи, по-възрастните ученици обикновено знаят доста повече за себе си и за света и могат да използват тези познания, за да обработват нова информация. Това, в което малки деца се справят отлично, е индиректното учене: слушането на чужденци и имитирането им. Този метод обаче изисква да се прекарва много време с чужденците.", "date": "2018.12.24", "title": "На каква възраст е най-добре да се учи чужд език"}
{"url": "https://www.dnevnik.bg/sport/2018/12/24/3366885_iaponiia_nalaga_zabrana_za_dronove_po_vreme_na/", "text": "Японското правителство забранява използването на  дронове  около съоръженията за олимпийските игри в Токио през 2020 г., предава Insidethegames. Решението беше взето на среща между министерствата и ведомствата, които отговарят за подготовката на игрите. Макар да няма пряка връзка, забраната от Япония идва дни след хаоса на летище \"Гетуик\" в Лондон, причинено от прелитане на дронове. Засичания на дронове на \"Гетуик\" причиниха внезапно спиране на работата на второто по големина британско летище в навечерието на коледните празници. Това наложи около 1000 полета да бъдат отменени или пренасочени. 47-годишен мъж и 54-годишна жена бяха арестувани  в петък вечерта в Кроли (населено място на около 8 км от летището) по подозрение в \"криминално използване на дронове\". Мярката, която се взема от Япония, беше представена като част от препоръките за ограничаване на терористични атаки по време на олимпийските игри. Забраната важи напълно за всички съоръжения, на които ще се провеждат игрите, както и около големите летища. От години прелитането на дронове е напълно забранено около японските или американските военни бази. От страната налагат забрана за дронове и по време на световното първенство по ръгби, което ще се проведе в Япония през 2019 г.", "date": "2018.12.24", "title": "Япония налага забрана за дронове по време на олимпийските игри в Токио"}
{"url": "https://www.dnevnik.bg/analizi/2018/12/24/3365599_pismo_do_boga/", "text": "Отдавна бях забелязал по стени в самия център на София странни разчертания с бял тебешир. Не графити, не тагове или надписи, не обиди или пък обяснения в любов, а просто тебеширено бяло поле. Като голяма бяла страница. Помислих си, че е някаква нова детска игра, за която просто не съм чул и съответно не съм наясно с правилата ѝ. Докато един ден не го видях. Мъж на години, с разкопчано черно палто и нахлупена на главата плетена шапка, без да се смущава от дъжда, работниците или ремонта по \"Граф Игнатиев\", старателно превръщаше с тебешира си част от калкана на някаква кооперация в бяло поле. Дъждовните капки осуетяваха начинанието му, но той не се отказваше. Продължаваше. А хората го подминаваха, без никой да му обръща внимание. Струйките вода бързо размиваха начертанието, ала мъжът не се отказваше. В един момент отстъпи назад, драсна още нещо, сякаш сложи подпис. И с бързи крачки пое надолу по улицата. Отидох да видя рисунката. Трудно се отгатваше замисълът. Не знам защо ми заприлича на прозорец в сляпата черна стена, на един от онези зазидани слепи прозорци, с които градът изобилства и които влизат в конфликт с предусещането за мрак. Ала колкото повече размишлявах над начертанието, опитвайки са да устоя на течението от мъжки и дамски шапки или чадъри, толкова повече се убеждавах, че смисълът е различен. Потвърждаваше го и фигурката в десния долен ъгъл, на коте или куче, вече трудно различима и на път да бъде отмита от дъжда. Не знам защо си спомних за нещо чуто от големия ни изкуствовед проф. Димитър Аврамов. Той обичаше да разказва следната история: веднъж отишъл в ателието на Златю Бояджиев, който въпреки поредния инсулт, не изпускал четката и продължавал да се труди. Заварил го да работи над едно от големите си платна, захапал четка в уста. Художникът го посрещнал с възклицание – кажи, как ти се струва? Професорът понечил да каже нещо за картината, но видял, че Златю Бояджиев с гордост му сочи миниатюрна фигурка в долния ъгъл на платното, горд най-вече с нея. Дали пък тъкмо измитата от дъжда фигурка не беше обяснението на бялото тебеширено поле? Нямаше как да разбера. Персонажи като човека с тебешира са от вечните градски легенди. Лицата на града, в които се оглежда опакото на собствения ни свят. Обикновено се сещаме за тях пред Рождество, в останалото време тази ни чувствителност закърнява. Предпочитаме да не забелязваме нито времето, нито мястото, където се намираме. И толкова много неща просто ги няма. Разказвам тази история, защото онзи ден съзрях човека с тебешира на \"Раковски\". По тротоара вървяха много хора, заобикаляха го и пак не го забелязваха. А той приклекнал, нанасяше нови драскулици с тебешира. Завтекох се към него. Той се изправи, беше доста по-висок от мен, с плетена шапка на главата и светли, добродушни очи на юродив. Усетих, че не знам как да го заговоря. Боях се да не го стресна и колебливо, с жест на ръката посочих рисунката му. Той учудено ме изгледа, измери ме с поглед, и леко троснато рече: \"Пиша писмо\" – На кого, попитах го. Нищо не ми отговори. Сви рамене и си тръгна. Сетне неочаквано се обърна, направи ми знак с ръка и посочи небето. Тогава разбрах, че пише писмо на Бога. Не знам какво пише в това писмо. За него ли, за нас ли или за уличното коте от рисунката. Знам само, че адресът е известен.", "date": "2018.12.24", "title": "Писмо до Бога"}
{"url": "https://www.dnevnik.bg/kultura/2018/12/24/3362176_kak_shtastieto_obikalia_sveta_s_cigulka_na_ramo/", "text": "Името на това момиче е Грета Мутлу. А фамилията ѝ е с турски произход и означава \"щастие\" - това, което излъчва, когато разказва за цигулката си, за музиката и за незабравимите изпълнения в любимите ѝ концертни зали - \"Концертгебау\" в Амстердам, \"Елбфилхармони\" във Франкфурт, Парижката филхармония и \"Барбикан\" в Лондон. Понякога свири между 10 и 12 часа на ден, но това не я отегчава: \"В момента, в който свърша репетиция, продължавам да мисля за музика или за следващото произведение, което трябва да науча. Не мога да кажа, че работата ми е лесна, но ми носи огромно удовлетворение\". Родена е в София, но понастоящем музикалната ѝ кариера е свързана с Лондонския симфоничен оркестър, \"Бритън Симфония\", \"Аурора\" и Шотландския камерен оркестър. Дели сцена със солисти, които не е вярвала, че ще види на живо - оперната и джаз певица Рене Флеминг, аржентинската пианистка Марта Аргерих, цигуларката Жанин Янсен, диригента Валери Гергилев и цигуларя Леонидас Кавакос. Съдбовна среща ... върху гардероба Нейната история не е от типичните, в които амбициозни родители записват детето си да учи тайните на музикален инструмент, чието име трудно може да изрече. С цигулката се срещат върху гардероба на баба ѝ, когато детското любопитство я подтиква да се покатери върху него. \"Така прави всяко 4-годишно дете\", смее се и си спомня за щастието и вълнението, което изпитала, когато намерила инструмента. \"Заявих на майка си, че ще свиря на цигулка. Естествено тя подходи доста скептично. В следващите три години продължавах да настоявам и на 7-годишна възраст ми позволиха да започна уроци.\". Въпреки че родителите ѝ са икономисти и не са в сферата на изкуствата, те я подкрепят \"повече, отколкото всяко дете може да си мечтае\". Грета Мутлу завършва Националното музикално училище \"Любомир Пипков\" и след това решава да продължи обучението си в Америка и Канада, защото винаги е имала вътрешното влечение да пътува, да опознава света и различни школи на свирене. \"Америка беше в ярък контраст с живота ми тук и в началото не беше много лесно, но получих страхотен житейски опит\". Въпреки трудните моменти младата цигуларка успява да вземе дипломи от университета \"Карнеги Мелън\" и Института по музика в Кливланд, също и от училището \"Глен Гулд\" в Канада. Обучават я едни от най-добрите американски педагози като Пол Кантор и Андрес Карденес. Аз съм тук и свиря на цигулка  Избира обаче да се върне в Европа, за да бъде по-близо до роднините и приятелите си в България. И някак естествено стига до идеята за мястото: една от столиците с най-богата музикална история. \"В Лондон се появих с един куфар и казах: \"Здравейте, аз съм тук и свиря на цигулка\", разказва Грета Мутлу. Обяснява, че заминала за столицата на Великобритания, защото градът дава добри възможности на младите музиканти да се реализират - \"веднъж на човек да му излезе слава, че свири достатъчно добре и е достатъчно свободен, телефонът не спира да звъни\". Възхищава се на Лондон, който от векове е на гребена на вълната в културно отношение, а през годините е бил дом на композитори като Георг Фридрих Хендел и Йозеф Хайдн. Градът, в който сега живее, я среща и с нови идеи. Освен че свири с едни от най-големите оркестри в Европа, Грета Мутлу участва и в няколко други проекта. Един от тях е новосъздаденият  струнен квартет \"Мириад\" , с който гостува в България през декември на  поредицата за камерни концерти \"Мотив\" . С всеки от членовете на квартета се запознава в различен период от живота си, но Лондон е градът, който ги събира заедно. \"Една вечер решихме да посвирим за удоволствие на чаша вино и до края на вечерта беше ясно, че от това ще излезе нещо по-сериозно\". Създаването на струнен квартет описва като \"да си намериш житейски партньор\" - трябва да са събрани правилните характери, да говорят на един и същ музикален език и на сцената да се чувстват комфортно заедно. \"Смятам се за голяма късметлийка, защото имам възможността да работя с колеги, които ме вдъхновяват. Има и моменти обаче, в които аз се чувствам отговорна да направя това за някой друг, когато виждам, че не е в настроение или не е имал възможността да се подготви\". Следващата репетиция на Мутлу предстои, програмата с концертите е подредена, а сега цигулката почива прилежно поставена в своя калъф. \"Колкото и клиширано да звучи - музиката е моят живот\", казва цигуларката и усмивката от щастие отново изгрява на лицето ѝ.", "date": "2018.12.24", "title": "Как щастието обикаля света с цигулка на рамо"}
{"url": "https://www.dnevnik.bg/photos/2018/12/24/3352345_fotogaleriia_nai-populiarnite_snimki_na_roiters_v/", "text": "Агенция \"Ройтерс\" представя кои са нейните най-популярни снимки за 2018 година в \"Инстаграм\". На снимката: Балерина гледа излъчването на четвъртфиналния мач на Световното първенство между Русия и Хърватия в театър Михайловский в Санкт Петербург, Русия.", "date": "2018.12.24", "title": "Фотогалерия: Най-популярните снимки на \"Ройтерс\" в \"Инстаграм\""}
{"url": "https://www.dnevnik.bg/sport/2018/12/24/3366902_georgi_petkov_zaslujavam_da_stana_futbolist_na_godinata/", "text": "Вратарят на \"Славия\" и националния отбор Георги Петков заяви открито, че заслужава да бъде избран за най-добър футболист на България за 2018 г. През годината той постави рекорд за най-възрастен играч в българското първенство, а след това записа и мач за националния отбор след близо 10-годишна пауза. Петков стана най-възрастният вратар в Европа  и трети в света. Срещу Кипър през ноември той игра на 42 години и 248 дни. \"Нормално е при мен всичко около \"Футболист на годината\". Не е нещо специално – каквото стане все пак. Журналистите гласуват. Взех Купата на България, така е. Ако се гледа кой какво е постигнал през годината, то аз трябва да съм. Нека журналистите преценят, тъй като не ми е фикс идея\", каза Петков след турнир за ветерани. Гласуването за Футболист на годината приключи на 21 декември, като резултатите ще бъдат обявени след Нова година. Петков е сочен за един от претендентите с нападателя на ЦСКА  Кирил Десподов  и халфа на \"Ботев\" (Пловдив) Тодор Неделев. В предишните три години наградата спечели капитанът на националния отбор Ивелин Попов. \"Не мога да кажа, че не съм доволен от себе си през тази година. Жив и здрав съм, тренирам и помагам, когато трябва. По-важно е да гледаме младите футболисти, които се развиват в \"Славия\". Огромно израстване на Антониос Стергиакис и му пожелавам трансфер\", добави вратарят.", "date": "2018.12.24", "title": "Георги Петков: Заслужавам да стана футболист на годината"}
{"url": "https://www.dnevnik.bg/video/2018/12/24/3366908_predi_200_godini_za_pruv_put_e_izpiata_pesenta_tiha/", "text": "На днешната дата преди 200 години в село Оберндорф край Залцбург за пръв път е изпята песента, превърнала се в най-популярната коледна мелодия - първо в германоезичния свят, а след това и по света. През 2011 г. ЮНЕСКО я обявява за част от световното културно наследство. \"Тиха нощ, свята нощ\" (Stille Nacht, heilige Nacht) е композирана от през 1818 г. от Франц Грубер, а автор на текста е отец Йозеф Мор. Тя е изпълнена на Бъдни вечер в църквата \"Св. Николай\" на брега на река Залцах в Австрийската империя (днес на територията на Австрия). Грубер бил директор на училище и свирел на орган в близкото село Армсдорф. Мор, който написал текста през 1816 г. в Мариапфор (родният град на баща му) и дошъл в Оберндорф през 1817 г., го помолил да композира по него мелодия и да изпълни музикален съпровод на китара, която е запазена и до днес. Има различни версии защо не е използван органът в църквата - от повреда заради наводнение от реката до гладни мишки, които прегризали меховете - но се смята, че това са само легенди. Най-вероятно \"Тиха нощ\" е композирана именно за китара - достъпен за обикновените хора инструмент - и това е помогнало бързо да се разпространи. Произведението претърпява лека промяна в следващите 30-ина години, докато придобие вида, в който е познато днес. Междувременно е забравено кой е авторът на музиката и дълго време се е смятало, че това може да е някой прочут като Хайдн, Моцарт или Бетовен. Запазен нотен ръкопис на Грубер е открит чак през 1995 г. Популярността ѝ се дължи и на това, че много бързо стига до владетели от онова време. Карл Маурахер, който поддържал органа в Оберндорф, много харесал песента и я пренесъл в Цилертал. Там я научават две семейства пътуващи музиканти, които бързо я включват в спектаклите си. Райнер, една от фамилиите, я изпълнява пред императорите Франц I и Александър I, а през 30-те години на XIX век - и в САЩ. През 40-те години тя става любима и на пруския крал Фридрих IV. В края на 50-те години е написан и английският превод, с който песента става още по-популярна.", "date": "2018.12.24", "title": "Преди 200 години за пръв път е изпята песента \"Тиха нощ, свята нощ\""}
{"url": "https://www.dnevnik.bg/bulgaria/2018/12/24/3366921_ivancheva_parite_sa_podhvurleni_prokuraturata_namestva/", "text": "Това е мръсна циркаджийска история, която цели да бъдем спрени в борбата с имотни измами и презастрояване.\" Това каза в интервю за Би Ти Ви отстраненият кмет на столичния район \"Младост\" Десислава Иванчева. В събота тя беше пусната под домашен арест , напускайки следствения арест след осем месеца. Окончателното решение на съда обаче по мярката й за неотклонение  предстои да се вземе след празниците . Иванчева беше задържана зрелищно на 17 април в центъра на София и изправена на съд за подкуп в особено големи размери. С нея пред магистратите отговарят и заместника й Биляна Петрова и Петко Дюлгеров. Какво каза вчера Биляна Петрова четете  тук . Отстраненият кмет определи делото срещу нея като \" абсолютна постановка \". Каза, че намерените в шофираната от нея кола пари са подхвърлени. Обясни, че никога не е искала подкуп от строителния предприемач Александър Ваклин, по чийто сигнал започна разследването, или от когото и да било друг. Цитира и показания  на 30 свидетели пред съда , където  никой не е потвърдил, че тя е искала пари за лична облага , а само са се разбирали по взаимно съгласие за дарения. По думите на Иванчева прокуратурата коригира и намества данните, свързани с делото. Изтичането на СРС-та по медии тя определи като черен пиар . Коментира и някои от записаните разговори, като каза, че в тях става дума за строеж на детски площадки. \"Когато имаш престъпно мислене, може да решиш, че става въпрос за уговорка за подкуп. Но ние нямаме престъпно мислене\", каза още тя. За изтеклите неофициално СПС-та, в които говори за \"три по 75\" и \"20 си е добра оферта\", тя твърди, че става въпрос за дарения за квартала. \"Скоро ще се слушат СРС-тата и ще се разбере какво стои зад тях. Ние тепърва ще ги слушаме. Тези 15 хил. за прокуратурата какво означават - за офертата да ме отстранят. Даже ми е обидно, че струвам 15 хил. даже не евро, а лева\", коментира Иванчева. Тя каза още, че с Александър Ваклин се е срещнала само веднъж и е било във връзка с дарение, което той сам е пожелал да направи - за детска площадка. Той не се е свързвал лично с нея, а го е видяла пред кабинета си, отишли са в заседателната зала, където тя извикала и отговорния за даренията в общината. Така са обсъждали само дарението, което е искал да направи. Иванчева ще  съди България в Страсбург  за нарушаване на човешките ѝ права. В края на интервюто Десислава Иванчева благодари на съдия Иво Хинов, който пусна нея и Биляна Петрова под домашен арест, и на всички граждани, които я подкрепят. Призова също да престане натискът върху техните адвокати.", "date": "2018.12.24", "title": "Иванчева: Парите са подхвърлени, прокуратурата намества данните"}
{"url": "https://www.dnevnik.bg/evropa/2018/12/24/3353113_svruhturizmut_-_vuzmojnosti_i_zaplahi/", "text": "Свръхтуризмът не е нов проблем. Тази година обаче думата \"свръхтуризъм\" бе една от  номинираните от Оксфордския речник  за дума на 2018 г. Селекцията традиционно включва думи или изрази, които \"са привлекли голям интерес през изминалите 12 месеца\". Защо напоследък за свръхтуризма се говори толкова много и има ли решение на проблемите, които той създава? През последното десетилетие пътуването стана по-лесно и достъпно от всякога. Евтините билети и платформите за отдаване под наем на апартаменти намалиха разходите за транспорт и настаняване, социалните мрежи допринесоха за туристическия маркетинг и за търсенето, а бизнес пътуванията са все по-чести. За резкия скок свидетелстват и данни на Световната организация по туризъм на ООН, според които туристическите посещения са се увеличили със 7% през 2017 г. - значително над наблюдаваните от 2010 г. приблизително 4%.  Какво е \"свръхтуризъм\" Списание \"Форбс\" пише, че свръхтуризъм се наблюдава, когато твърде много туристи заливат дадена дестинация, измествайки баланса от положително изживяване към такова, при което потокът става неудържим. Сайтът theconversation.com определя свръхтуризма като \"прекомерен ръст на посетителите, водещ до пренаселеност в райони, където жителите страдат от последиците от временния и сезонния пик на туризма, довел до постоянни промени в техния начин на живот, достъпа до обществени пространства и цялостното благосъстояние\". Смята се, че свръхтуризмът вреди на плажовете, поставя инфраструктурата под огромен натиск и води до повишаване на цените на имотите за местните. Airbnb например е обвинявана, че затруднява достъпа до жилища, като измества местните жители. Според проучване на Световния съвет за пътуване и туризъм и McKinsey & Company има пет предизвикателства, свързани със свръхтуризма: - Отчуждени местни жители - Влошено туристическо изживяване - Претоварена инфраструктура - Вреда за природата - Заплахи за културата и културното наследство. The conversation отбелязва, че докато много туристи искат да \"живеят като местните\" и да имат автентично преживяване по време на посещението си, жителите на зависими от туризма дестинации виждат как уникалното усещане за място, характеризирало градовете им, изчезва под вълната магазини за сувенири, тълпите, тур бусовете и шумните барове, а обществените пространства и инфраструктурата са подложени на огромно напрежение. Нещата се влошават още повече от факта, че ключови дестинации са като цяло неподготвени да се справят с прекомерния наплив на посетители. Според италианския социолог Марко Дерамо през 1950 г. едва 15 дестинации са били посетени от 98% от международните туристи, докато през 2007 г. те са намалели до 57%, което показва бързото разрастване на световния туризъм отвъд установените дестинации. Забрани, такси, ограничения Британският вестник \"Телеграф\" представя някои от мерките, които популярни туристически дестинации взеха през последните две години в опитите си да се справят със свръхтуризма. -  . Той налага лимити на строежа на хотели и спира издаването на лицензи на нови места за настаняване на туристи. - Всички   такса като част от усилията за събиране на пари в подкрепа на опазването на едно от най-популярните места за сафари туризъм. - Масимилиано ди Мартин, съветник по градското планиране на Венеция, внася план, който   на града. - Всеки, решил да посети . Който иска да остане за по-дълго, трябва да си купи билет и за двата времеви отрязъка. Освен това посещенията могат да стават само в групи от по 16 души и за ограничено време. - Хърватският остров  . Консумацията на алкохол на улицата носи глоба от 700 евро, а властите поставят знаци, изброяващи нарушенията и съответните наказания. Голите до кръста мъже са глобявани с 500 евро, а жените, разхождащи се с банки костюми по улиците - с 600 евро. -  Дубровник  обявява двегодишен план за драстично  - Майорка  по време на пиковия сезон. - Амстердам обявява , например места за наемане на колелета и продажба на сувенири и туристически билети. - След години спорове между местните и туристическия сектор Венеция обявява, че  \". - Венеция използва  , които да разделят туристите от местните жители - Филипинският   за шест месеца за почистване и ремонти. - Венеция  , предлагащи взимане на храна за вкъщи. Властите в Сардиния  предприемат  , и налагат глоби до 3 хил. евро на нарушителите. Airbnb отрича да е причина за свъхтуризма и твърди, че може да бъде решението. В доклад за \"здравословния туризъм\" тази година компанията представи редица географски и икономически данни, според които услугата й предоставя \"по-автентично\" туристически преживяване. Airbnb отбелязва, че тъй като предлага настаняване из градовете, а не само в туристическите горещи точки, където обикновено са струпани хотелите, може да разпределя по-равномерно тълпите туристи. Крис Леън, вицепрезидент за публичните въпроси, казва, че услугата носи на местните общности повече ползи, отколкото хотелите. \"Нашите гости остават по-дълго време, отколкото типичен гост на хотел, и разпростират икономическите печалби из една цяла общност по начин, който не се случва в хотелите.\" Решението? Мерките за ограничаване на туризма обаче разочароват не само посетителите, но и властите, които получават данъчни приходи, а също така бизнеса и хората, работещи в туристическия бранш. \"Форбс\" предлага   за местните хора и за самата дестинация. На първо място е уважението - да не се хвърля боклук и дори да се събира такъв. Други възможности са да се разберат и спазват възможно най-много местните обичаи, да се научат някои полезни фрази и думи на местния език, да се спазват ограниченията и да не се увреждат исторически забележителности, посещенията да се правят извън сезона, което освен това би могло да спести пари на пътуващия. Сайтът techcrunch.com отбелязва, че докато много градове са се фокусирали върху реактивни политики, целящи да обуздаят туризма, вместо това трябва да се насочат към водени от технологията решения, които да помогнат за управление на поведението на туристите, да създадат структурни промени в градската туристическа инфраструктура, позволявайки на градовете да продължат да се възползват от значителните приходи, които туризмът носи. Някои компании и общини в градове като Лондон и Антверпен вече работят по използването на механизъм за проследяване на движението на туристи, за да могат да управляват по-добре тълпите.", "date": "2018.12.24", "title": "Свръхтуризмът - възможности и заплахи"}
{"url": "https://www.dnevnik.bg/sport/2018/12/24/3366907_nju_inglund_peitriuts_se_klasira_za_pleiofite_v_nfl_za/", "text": "Петкратният носител на Супербоул \"Ню Инглънд пейтриътс\" се класира за плейофите в Националната футболна лига (НФЛ) за десети пореден сезон. Воденият от легендарния куотърбек Том Брейди тим победи \"Бъфало билс\" с 24:12. Победата не само класира тима за плейофите, но и му донесе 10-а поредна титла в Източната дивизия на АФК (Американска футболна конференция). \"Прегазихме ги. Мисля, че в НФЛ е много важно как се представяш през сезона и най-вече в края на декември, точно преди плейофите. Не става въпрос за октомври и ноември\", каза след срещата Брейди. \"Патриотите\" имат още един мач до края на редовния сезон на 30 декември срещу \"Ню Йорк джетс\". Тимът е с баланс 10 победи и пет загуби и е трети в конференцията си. Откакто Бил Беличик е начело на тима, \"Ню Инглънд\" пропусна да се класира само три пъти в плейофите, като за последно това се случи през 2008 г. От 2000 г. \"Патриотите\" имат осем участия в мача за титлата Супербоул. За плeйофите се класира и \"Далас каубойс\". Тексаският тим обърна \"Тампа бей буканиърс\", за да спечели с 27:20 и да спечели титлата в дивизията си. Действащият шампион в НФЛ \"Филаделфия ийгълс\"  запази минимални шансове да се класира за плейофите. \"Орлите\" победиха \"Хюстън тексанс\" с 32:20. \"Тексанс\" вече си беше осигурил класиране на плейофите. За тях се класира още \"Сиатъл сийхоукс\".", "date": "2018.12.24", "title": "\"Ню Инглънд пейтриътс\" се класира за плейофите в НФЛ за десета поредна година"}
{"url": "https://www.dnevnik.bg/video/2018/12/24/3332308_babi_v_detskata_gradina_video/", "text": "Бабите Мина, Еми и Надя живеят в старческия дом в Пловдив. На две преки от него е детската градина \"Валентина\". Всеки вторник те ходят при децата да четат приказки, да играят на \"Бабо, разкажи ми\" или да бъдат гримирани от малчуганите.", "date": "2018.12.24", "title": "Баби в детската градина (видео)"}
{"url": "https://www.dnevnik.bg/zelen/2018/12/24/3366938_dareniiata_ot_fondaciiata_na_leonardo_di_kaprio_za/", "text": "Даренията за борба с климатичните промени от фондацията \"Леонардо ди Каприо\", собственост на холивудския актьор, достигнаха 100 млн. долара, съобщава \"Дейли мейл\". Ди Каприо основа фондацията през 1998 г. с цел популяризиране на екологично съзнание и организиране на няколко събития през годината за набиране на средства. През последните две десетилетия той е подкрепил повече от 200 проекта, които имат различни цели като защита на дивата природа от изчезване, възстановяване на баланса, който нарушава екосистемата, опазването на океаните, изменението на климата и други подобни. Известни личности често участват в събития на актьора. На последната галавечер, на която той отпразнува 20-годишнината от благотворителната си работа, присъстваха звезди като Арнолд Шварценегер, Мадона, Елън де Дженерис.", "date": "2018.12.24", "title": "Даренията от фондацията на Леонардо ди Каприо за климата достигнаха 100 млн. долара"}
{"url": "https://www.dnevnik.bg/sviat/2018/12/24/3366939_trump_podpisa_ukaza_za_iztegliane_na_amerikanskite/", "text": "Президентът на САЩ Доналд Тръмп подписа указа за предстоящото изтегляне на американските войски от Сирия, съобщават \"Франс прес\" и ТАСС, цитирайки говорител на Пентагона. Говорителят отказал да съобщи други подробности, съобщава БТА. Тръмп обяви намерението си  да изтегли американските военнослужещи от Сирия , заявявайки, че победата над \"Ислямска държава\" е постигната. Според американски официални представители изтеглянето на над 2000-те американски военнослужещи може да отнеме 60 до 100 дни, отбелязва ТАСС. Президентът на САЩ има намерение изтеглянето да се извърши бавно и при тясна координация с Турция. Целта е да се избегне вакуум във властта в регионите, контролирани от кюрдските бунтовници. Оттеглянето на американските сили обаче ще остави кюрдската милиция \"Сили за защита на народа\" (СЗН) без военна подкрепа в момент, когато Анкара заплашва да я нападне. Официалната турска позиция е, че СЗН е терористична организация, припомня АФП.", "date": "2018.12.24", "title": "Тръмп подписа указа за изтегляне на американските войски от Сирия"}
{"url": "https://www.dnevnik.bg/sport/2018/12/24/3366937_grigor_dimitrov_budeshtata_ni_rabota_s_agasi_zavisi_ot/", "text": "Григор Димитров започва да вижда ефект от работата си с Андре Агаси преди началото на новия сезон. Българският тенисист се готви за турнирите в Австралия, които са първи за годината, като вече е там и тренира за надпреварата в Бризбейн. Бившият №3 в света потвърди пред \"Бризбейн куриер мейл\", че  Агаси ще бъде до него по време на Australian open . \"Агаси ще бъде с мен в Мелбърн, но що се отнася до идването му в Бризбейн, този въпрос остава открит. Все още уточняваме съвместната си програма. Има много неща, които искаме да изпробваме в най-близко време. От успеха на тяхната реализация ще зависи и съвместната ни бъдеща работа\", каза Димитров. Българският тенисист обясни, че все още той и Агаси нямат планове колко дълго ще работят. Димитров добави, че той и треньорът му Даниел Валверду \"уважават времето на Агаси\". \"Агаси е страхотен - помага ми много. Започнахме да се опознаваме все повече. Прекарахме поредни седмици заедно и смятам, че това ми е много полезно. Все още не сме решили колко седмици ще останем заедно. Тренираме и опитваме да намерим най-добрия вариант, който ще работи и за него, и за нас като екип. Стараем се да уважаваме времето на другия\", допълни той. През ноември беше съобщено, че  Агаси ще бъде консултант  в екипа на Димитров и ще пътува за някои турнири с него и треньора му Даниел Валверду.", "date": "2018.12.24", "title": "Григор Димитров: Бъдещата ни работа с Агаси зависи от успеха, който постигнем"}
{"url": "https://www.dnevnik.bg/bulgaria/2018/12/24/3366942_kratki_novini_shefut_na_granichna_policiia_e_v_bolnica/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Рухна коледната украса срещу ЦУМ в София Силният вятър, който задуха в София тази вечер, причини материални щети и коледната украса пред ЦУМ – голяма елха, лампички и други фигури, се разпадна. При инцидента няма пострадали, съобщи Би Ти Ви. Задържани са близо 64 кг екстази При днешна проверка на ГКПП-Калотина е отклонен влизащ в страната товарен автомобил с турска регистрация, пътуващ от Англия през Западна Европа и България за Турция. Камионът превозвал стоки за бита и други. В хода на инспекцията на товара, между стока, натоварена в Холандия - плафониери, са открити и пакети с розови и сини хапчета. При полеви наркотест хапчетата са дали положителен резултат за екстази. Общото количество на откритото наркотично вещество е 63.7 кг, разпределено в 32 пакета. Шофьорът, който е турски гражданин, е задържан за 72 часа. Над 2 хил. души са евакуирани след земетресение в Китай Трусът с магнитуд 5.8 по Рихтер е станал в района на Тибет, Югозападен Китай, съобщи БТА, като цитира ТАСС. Местните власти са осигурили за всички пострадали палатки, одеяла, топли дрехи и лекарства. Няма повреди по транспортната и комуникационната инфраструктура на региона. Земетресението е регистрирано в 03:32 ч. местно време (21.32 ч. бълг. вр. снощи) близо до град Сигацзе. Трусът е бил на осем километра дълбочина. За момента няма данни за жертви, отбелязва ТАСС. Жълт код за силен вятър е обявен в 5 области Предупреждението е в сила за областите Видин, Враца, Монтана, Плевен и Ловеч, сочи справка на сайта на Националният институт по метеорология и хидрология. В тези райони с прeминаващия студен атмосферен фронт, вечерта ще се усили запад-северозапдният вятър и поривите му ще достигат 20-25 м/с. При тази степен на опасност от НИМХ съветват хората да бъдат внимателни за летящи във въздуха предмети и предупреждават за възможни локални нарушения на обичайните дейности на открито. Шефът на гранична полиция е в болница след катастрофа Шефът на Гранична полиция Светлин Кичиков е настанен за лечение във Военномедицинска академия, след като е катастрофирал вчера на магистрала \"Тракия\", съобщи Би Ти Ви. При инцидента край Пазарджик служебната кола на Кичиков се удря с тир. Причините за сблъсъка към момента не са известни. Кичиков е в болницата без опасност за живота.", "date": "2018.12.24", "title": "Кратки новини: Рухна коледната украса срещу ЦУМ в София"}
{"url": "https://www.dnevnik.bg/photos/snimka_na_denia/2018/12/24/3366936_snimka_na_denia_kak_se_mie_smokut/", "text": "Властите в тайландския град Банкок мият праха от улиците в столицата, след като твърдите частици (PM2.5) достигнаха опасно ниво през последната седмица в града.", "date": "2018.12.24", "title": "Снимка на деня : Как се мие смогът"}
{"url": "https://www.dnevnik.bg/kultura/2018/12/24/3363539_otkus_ot_ogneniiat_prust_na_boris_akunin/", "text": "Борис Акунин се завръща с \"Огненият пръст\" - първи роман от изцяло нова поредица, вдъхновена от историята на руската държава. Борис Акунин, един от най-четените и популярни руски писатели, се впуска в ново амбициозно начинание - докато пише своята мащабна \"История на руската държава\", писателят съпровожда всеки том с художествени произведения, илюстриращи една дълга и драматична история на възходи и падения. \"Огненият пръст\", първият роман от новата поредица, започва така... Много, много отдавна, далеч на Север, пренебрегвани от всевластната Византия, живеят славянски племена – разединени и в постоянна война едно с друго. Императорът в Константинопол има далеч по-тежки грижи, сред които и младата държава на българите, забила се като трън в плътта на старата империя. И все пак, Константинопол освен всичко останало е и център на активен шпионаж за благото на Византия, а съветниците на императора узнават, че един по-заможен и властен княз, някой си Кий, е събрал около себе си по-голяма войска и богатствата му може да му помогнат да основе държава... В града на Кий е изпратен опитният шпионин Дамианос, син на славянка – задачата му е ясна: с пари, подкупи и измама да не допуска обединението на северните племена в една държава. С разказа за Дамианос започва летоброенето на един род, чиито представители са белязани по челото с петънце, сякаш докоснати с огнен пръст... Сред тях има бедняци и измамници, някои са се озовали на страшното дъно на мизерията, други заемат княжески престол, но всеки от тях има своята вълнуваща съдба, вплетена в разказа за новата държава Рус – и гърбавата, озлобена Кикимора, и съвестният, скромен княз Ингвар дават своя дял в бурната история на тези земи, към наследството на викинги, половци и славяни. Борис Акунин е творческият псевдоним на Григорий Чхартишвили, филолог, литературен критик, преводач и журналист, японист с международна известност. Работил като заместник главен редактор на списание \"Иностранния литература\", главен редактор на двайсеттомната \"Антология на японската литература\", председател на мегапроекта \"Пушкинска библиотека\", през 1998 година Акунин започва реализацията на своя литературен проект под общия надслов \"Приключенията на Ераст Фандорин\", чиято цел е във всяко заглавие да бъде представена една от разновидностите на класическия криминален роман. За кратко време поредицата прави Акунин един от най-четените автори в Русия, придобил едва ли не легендарна популярност, негови произведения се екранизират (\"Азазел\", \"Статски съветник\", \"Турски гамбит\"). Неговите блестящи исторически мистериии от поредиците \"Приключенията на Ераст Фандорин\", \"Приключенията на сестра Пелагия\" и \"Приключенията на магистъра\" възвръщат доброто име на популярната литература. През 2000 г. Акунин е обявен за Писател на годината в Русия, номиниран за наградата \"Смирноф-Букър\". Романите на Акунин се превеждат и издават във Великобритания, Италия, Франция, Япония, Германия и други страни. – Обикаляхме из Галичина, из Волинщина, докато не ни погнаха оттам. Махнах се и отидох при унгарците. Там крал е Имрий, мой братовчед по майчина линия. Прие ме, както подобава, зачисли ме във войската си. Лоша дума за унгарците не мога да кажа. Леки хора са и по виното си падат. Жените им са тъмнокоси, умират си за ласки. Поживях си при Имрий, позабавлявах се. Само че ми доскуча. А тъкмо тогава римският папа обяви Кръстоносен поход, да се спасят Светите земи от неверните сарацини. Аз по това време бях без пукната пара, нямаше с какво да плащам на дружината, току-виж се беше разбягала. Но Имрий ме подготви, и сребро ми даде, и припаси за из път. Дори доспехите си ми подари за сбогом, ето тези. Малцина са онези, които имат такива. Всъщност беше щастлив, че ще се отърве от мен, бях му омръзнал с пиянствата и шумотевицата. – Тръгнал си под латинския кръст? – ужаси се Ингвар. – Но как така? Те имат друга вяра! Разказвачът му намигна. – Цялата разлика е да се кръстиш отляво надясно. И той ловко, като котка с лапата си, се прекръсти от лявото рамо към дясното, а след това от челото до пъпа. – На Иисус не му ли е все тая? Слушай нататък. Приказката бързо се разказва, работата бавно се върши. Няма да ти разказвам, колко време и по кои чужди краища ме запрати съдбата. Имаше какво ли не: къде сито, къде гладно, къде густо, къде пусто. В крайна сметка ни качиха всички воини на венециански кораби и тръгнахме. Но не към Йерусалим, а към Цариград. Гръцкият принц Алексей помолил да му се помогне срещу чичо му, кесаря, който прогонил родния си брат от престола и очите му с огън изгорил. Ингвар изохка, поклати глава – ама че грях. На родния си брат очите да изгориш! Досущ като в нашата Рус, и това ми било цариградци, до патриарха живеят. – Ех, ама какъв град е Цариград! Издига се на брега на синьо-синьо море, той самият е преогромен, златните куполи сияят, стените му са до облаците. Ние, като видяхме тази сладост, забравихме и за Светите Земи, и за Гроба Господен. Втурнахме се като мишки на зърно, никаква сила не можеше да ни спре. Обсадихме Цариград. Не брояхме убитите, нито своите, нито чуждите, направо по трупове вървяхме. Ох, а как си отживях там, братле, ох, а как се замогнах! В лагера си вземах само най-големите хубавици, и си ги подбирах. Всичките с осанка като на женски паун! – Какви? – попита Ингвар, гледайки Борис с широко отворени очи. – Паун. Това е такава птица, като райска. Опашката ѝ е като от брокат, бродиран със смарагди и рубини. Аз после в моето графство имах шест такива, в градината се разхождаха. По-малкият брат не смогваше да следва разказа и отново попита: – В какво графство? – Това е нещо като княжество. Когато в Цариград на престола се възкачи нашият кръстоносен император Балдуин Фландърски, той започна с щедра ръка да раздава гръцките земи на най-доблестните рицари, които се бяха отличили в битките. И аз получих Коринтското княжество, в Ахейския край. Аз самият станах граф – нещо като по-дребен княз при нас. Ех, братле, ама че са хубави места там! Не е като нашия Свиристел. Моето градче, Коринт, беше цялото каменно, покривите – червени. Улиците калдъръмени. А колко църкви, колко манастири! Плодове всякакви растат. Гроздето там расте начесто както тук грахът. Вино има толкова, че аз вода не съм пил... Но в интерес на истината, там, в моето си владение рядко се вясвах. Повече бях край Балдуин, в Цариград. А какъв живот падаше там! Всеки ден игри, рицарски турнири, пирове, музики най-различни. Борис чак примижа от приятните спомени. – Жалко, не трая дълго тая забава. Миналата зима срещу нас тръгна българският цар Калоян, с него и половците. Нашият Балдуин орда никога не беше зървал. Мислеше си, ще ги стъпче с железните коне по полето. Тръгнахме на поход, не дочакахме подкрепления. Аз в дружината си имах петстотин копия! Яздя отпред на Роланд. Отпред се вее знаме, шлемовете блестят, тръби тръбят, бият барабани. Славна работа! Тук Борис се изправи в седлото и се огледа. Отзад беше пусто. Само в далечината се издигаше облак прах – там Добриня водеше малкия си отряд. И коринтският граф нещо вкисна, сдъвка края на разказа. – А после какво... Биха ни край Адрианопол. Глупав се оказа Балдуин. И той си отиде, и всички ни погуби. Онези, които не паднаха в бой, ги плениха. Ех, няма повече да видя моя Коринт... И се разплака.", "date": "2018.12.24", "title": "Откъс от \"Огненият пръст\" на Борис Акунин"}
{"url": "https://www.dnevnik.bg/sport/2018/12/24/3366389_fenovete_vuv_visshata_liga_shte_platiat_po_122_paunda/", "text": "Коледните празници са време за почивка, но стане ли въпрос за английски футбол, това е най-натовареното време от годината. Три пълни кръга се играят между 22 и 29 декември, а в първия ден на новата година битката продължава. Ситуацията на футболистите е ясна, но как се отразява това на феновете. Проучване на Virgin Media и Федерацията на футболните привърженици (FSF) показва, че феновете на Острова ще платят средно 117 паунда в празничния период, за да подкрепят любимите си отбори в гостуванията им. \"Гостуващите фенове са част от културата на футбола и традициите в Англия. Тяхната подкрепа обаче не бива да се приема за даденост, така че спонсорите и клубовете трябва да направят така, че футболът да е достъпен за всички\", обясниха от FSF. Проучването на FSF обхваща феновете на 92 клуба от Висшата лига, Чемпиъншип, Лига 1 и Лига 2. То анализира мачовете в периода 26 декември и 3 януари. \"Този период е любим на всички, но се отразява сериозно и на финансите на хората. Те трябва да се подготвят за празниците, но и мачовете са важни за тях\", казва Кевин Майлс, който е изпълнителен директор на FSF. За Висшата лига сумата е 122 паунда. Общо феновете от всички четири лиги пък ще пропътуват около 31 хиляди мили в празничния период. Феновете на \"Нюкасъл\" ще бъдат най-натоварени по празниците, след като любимият им тим има две гостувания. На 26 декември (Боксинг дей) \"свраките\" пътуват до \"Ливърпул\" за мач с лидера \"Ливърпул\", а три дни по-късно гостуват на \"Уотфорд\". Феновете от североизточна Англия ще прекарат 14 часа в пътуване, за да преминат 880 мили с кола, като всеки от тях ще похарчи 282 паунда за билети, гориво и храна. Това показват данните от проучването. На другия полюс са феновете на \"Фулъм\", които ще пътуват най-малко в двата празнични кръга. Те имат само едно гостуване на \"Арсенал\", като двата стадиона са разделени от около 20 мили. Най-скъпите билети за гостуващи фенове са 49 паунда. От \"Саутхемптън\" направиха жест към своите фенове чрез генералния си спонсор Virgin. Компанията купи всички билети са гостуването на тима на \"Челси\" и ги пусна на феновете срещу 20 паунда вместо определената цена от сините, която беше 30.", "date": "2018.12.24", "title": "Феновете във Висшата лига ще платят по 122 паунда да гледат отборите си по Коледа"}
{"url": "https://www.dnevnik.bg/bulgaria/2018/12/24/3366954_patriarh_neofit_nikoi_ne_triabva_da_ostava_sam_lishen/", "text": "\"В светлината и в благодатния мир на тази свята нощ никой около нас не трябва да остава сам и безнадежден, лишен от утеха, внимание и любов, защото затова дойде сред нас Христос, за да дарува на всички ни мир, надежда, светлина и живот.\" Това се казва в Рождественското послание на патриарх Неофит, което той ще прочете на богослужението в навечерието на Рождество Христово в патриаршеската катедрала \"Св. Александър Невски\", съобщиха за \"Дневник\" от пресцентъра на Светия Синод. \"Дневник\" публикува пълния му текст: Възлюбени в Господа чеда на светата ни Църква, обични братя и сестри, В тихата и свята нощ на Рождеството на Божия син сърцата ни и мислите ни отново се устремяват към Витлеемската пещера, където с раждането на Богомладенеца за целия свят настъпи нова епоха и откъдето за всеки изгря нова надежда и вече никой не е само, защото с нас е Бог. В тази нощ на радостта и на надеждата бързаме и вие, заедно с пастирите и мъдреците, да се поклоним пред величието на безпределната Божия любов, да прославим заради нас и нашето спасение въплътилия се Бог и да приемем светлина от незалязващата светлина, изгряла в нашия свят с идването на Богомладенеца. Вестта за Христовото раждане отново отеква навсякъде около нас - в нашите храмове и в нашите домове, в нашите души и в нашите сърца, тържествено възвестявайки настъпването на благоприятната Господня година и началото на Богодаруваното ни спасение. В светлината и в благодатния мир на тази свята нощ никой около нас не трябва да остава сам и безнадежден, лишен от утеха, внимание и любов, защото затова дойде сред нас Христос, за да дарува на всички ни мир, надежда, светлина и живот. И призова към себе си всички отрудени и обременени, онеправдани и обезнадеждени, защото такава е волята Божия - бедните духом да наследят Царството, плачещите - да се утешат, гладните и жадни за правда - да се наситят, чистите по сърце - да видят Бога и всички да се нарекат синове Божии и Божии приятели и да наследят Царството, приготвено за чедата на небесния ни Отец още от създание мира. Затова, възлюбени, нека в тази нощ отворим сърцата и душите си за радостта от Рождеството на Спасителя и за всички наши ближни, които са в недостиг и нужда, в беда и в лишение, в страдание и безутешност. И като видим в тях самия днес раждащ се за нас Господ, да бъдем негови истински следовници и подражатели в изява на онази дейна любов, на която сам той ни учеше и към която ни призоваваше. Нека в святата и благословена нощ на Рождеството, проблесналата с идването на Богомладенеца светлина грее навсякъде около нас и чрез нас, свидетелствайки за величието на Божия промисъл и за необятната Божия любов и грижа за всички нас, сътворените по Негов образ и по Негово подобие любими и свидни негови чеда. В светлата нощ на Боговъплъщението отечески поздравявам всички Вас - верните чеда на Светата ни Църква, с настъпващия Рождественски празник и отправям първосветителски благослов към събралите се около празничната трапеза на Бъдни вечер за мирни и щастливи дни, за благоденствие във Вашите домове, обични чеда и близки. Благодатта, мирът и любовта на Раждащия се Богомладенец да бъдат с всички нас! Честито Рождество Христово!\"", "date": "2018.12.24", "title": "Патриарх Неофит: Никой не трябва да остава сам, лишен от утеха"}
{"url": "https://www.dnevnik.bg/photos/2018/12/24/3366952_snimka_na_denia_diado_koleda_potegli_ot_laplandiia_da/", "text": "Дядо Коледа потегли от жилището си в градчето Рованиеми в най-северната финландска област Лапландия, за да разнесе подаръци на децата по света, съобщи \"Ройтерс\".  Вчера стана известно, че северноамериканското военновъздушно-космическо командване   на шейната му.", "date": "2018.12.24", "title": "Снимка на деня: Дядо Коледа потегли от Лапландия да разнася подаръци по света"}
{"url": "https://www.dnevnik.bg/sport/2018/12/24/3366964_tervel_pulev_ochakva_da_napravi_nov_mach_v_bulgariia/", "text": "Тервел Пулев обяви плановете си за 2019 г., които включват нов мач в България. Боксьорът, който спечели европейската титла в полутежка категория през октомври с  нокаут срещу италианеца Леонардо Бруцезе , мисли и за други пояси. \"Следващият ми съперник и дата ще бъдат назначени от Европейския боксов съвет (EBU). Всичко си зависи от мен да се подготвя добре, а съперникът ми ще си бъде и той с две ръце и два крака. Мисля, че февруари трябва да направя мач в България\", каза по-малкият от братята Пулеви пред Bulgaria on Air. Дотук той спечели всичките си 12 мача на професионалния рунд, като 11 от дойдоха с нокаут. Пулев проведе три мача в София – дебютът му при професионалистите срещу Томислав Рудан, срещу поляка Якуб Войцик и срещу Бруцезе. Той коментира и смяната на треньора си. Непосредствено преди мача с Бруцезе Пулев се  раздели с Борислав Бояджиев, а в ъгъла му беше Михаил Таков . \"Уважих решението на треньора, който каза, че не може да замине за лагер, защото губи тренировки и пари, и го приех. Сега Михаил Таков има спокойствието и опита да работи с рутинирани състезатели. Разбираме се с две думи\", каза още Пулев. Според боксьора евентуално преминаване на световния шампион в категорията Александър Усик при свръхтежките ще раздвижи самата дивизия. \"Това може да отвори и врати за мен\".", "date": "2018.12.24", "title": "Тервел Пулев очаква да направи нов мач в България през февруари"}
{"url": "https://www.dnevnik.bg/sviat/2018/12/24/3367007_v_izrael_shte_ima_predsrochni_izbori_prez_april/", "text": "Предсрочни парламентарни избори ще бъдат проведени в Израел в началото на април следващата година, съобщи говорител на израелския премиер Бенямин Нетаняху в Туитър, след заседание на членовете на управляващата коалиция, предаде Ройтерс, цитирана от БТА. \"Лидерите на коалицията единодушно решиха парламентът да се разпусне и да се върви към нови избори в началото на април\", каза говорителят на дясната партия \"Ликуд\", цитиран от Франс прес. Редовните парламентарни избори трябваше да се произведат през ноември 2019 г.  Решението за разпускане на парламента беше взето в дух на \"отговорност към бюджета\" и в интерес на нацията, добави говорителят от името на всички участници в парламентарното мнозинство. Днешното решение беше взето, след като управляващата коалиция изглежда остана без достатъчно гласове в Кнесета, нужни за прокарване на спорен закон, предаде Асошиейтед прес. Нов закон, разширяващ военната повинност към ултраортодоксални мъже, изглежда предизвика провала на кабинета. Ултраортодоксалните партньори на Нетаняху настояват законът да бъде смекчен, а твърде крехкото парламентарно мнозинство изглежда прави такъв компромис невъзможен, посочва АП.", "date": "2018.12.24", "title": "В Израел ще има предсрочни избори през април, съобщи говорител на премиера"}
{"url": "https://www.dnevnik.bg/sport/2018/12/24/3366983_skiorut_mark_gizin_otnovo_se_ucha_da_hodia/", "text": "Швейцарският скиор Марк Гизин напусна интензивното отделение на болницата в Люцерн и вече се възстановява в дома си. Състезателят използва социалната мрежа \"Туитър\", за да съобщи на феновете си, че вече е добре. Той претърпя ужасяващо падане по време на  спускането от Световната купа по ски алпийски дисциплини във Вал Гардена  на 15 декември 30-годишният скиор изгуби контрол преди един от големите скокове на пистата \"Сасонг\" в италианския зимен център. След това той се приземи изключително тежко със скорост над 100 км/ч. Гизин беше откаран с хеликоптер в болницата в Болцано, а ден по-късно транспортиран и в Люцерн, където остана две седмици. Швейцарецът беше диагностициран с мозъчно сътресение. \"Чувствам се малко глупаво да се уча отново как се яде, пие, ходи до тоалетна, диша или ходи на възраст от 30 години. Добрата новина е, че съм добър ученик и бързо схващам\", написа Гизин в \"Туитър\". Той благодари за подкрепата и позитивните послания, с които е бил засипан в последните седмици. Гизин има 101 старта в Световната купа, но никога не се е качвал на подиума или е записвал победа. Специалистът в скоростните дисциплини е сред най-опитните в швейцарския тим. Най-доброто му класиране в Световната купа са две пети места на спускането в Кицбюел през 2016 и 2018 г.", "date": "2018.12.24", "title": "Скиорът Марк Гизин: Отново се уча да ходя"}
{"url": "https://www.dnevnik.bg/sviat/2018/12/24/3367008_chetiri_grada_v_nitai_zabraniha_koledna_ukrasa/", "text": "Най-малко 4 китайски града и един цял район са забранили коледната украса по улиците тази година, предаде Асошиейтед прес. Агенцията е научила, че християнските черкви са били предупредени да не пускат деца по време на коледните празници, а най-малко 10 училища из цялата страна са забранили да се празнува Коледа в сградите им.  В по-голямата част от Китай масовото коледно пазаруване и размяна на подаръци е широко разпространено, но от най-високо политическо равнище в управляващата комунистическа партия се задава тон да се набляга на традиционната китайска култура. При управлението на президента Си Цзинпин потискането на религията е системна практика, която застрашава и Дядо Коледа, отбелязва АП, цитирана от БТА. Трудно е да се получи цялостна представа колко широко разпространени са забраните да се празнува Коледа, но изследователи казват, че тези забрани се засилват при управлението на Си. Изглежда, че няма централно организиран поход срещу Дядо Коледа,а по-скоро засилваща се съпротива срещу \"вносните\" традиции от местни власти, стремящи се да подкрепят вълната от нарастващия културен национализъм, добавя АП.", "date": "2018.12.24", "title": "Четири града в Китай забраниха коледна украса"}
{"url": "https://www.dnevnik.bg/sviat/2018/12/24/3367009_kitai_obvini_es_v_licemerie_zaradi_aresta_na/", "text": "Китай обвини днес Великобритания и ЕС в лицемерие заради изразената загриженост от задържането на двама канадски граждани, като каза, че имат двойни стандарти, защото не споменават за високопоставената китайска бизнесдама, арестувана в Канада, предаде Ройтерс, цитирана от БТА. Канадският външен министър Кристия Фриланд каза в събота, че Канада ще продължи през следващите дни кампанията си на високо ниво в търсене на подкрепа от съюзниците, за да оказва натиск върху Китай да освободи двама задържани канадци, които според Китай са заподозрени в застрашаване на националната му сигурност. Фриланд се изказа днес, след като САЩ се присъединиха към Канада в призив към Пекин да освободи двамата канадци. Те бяха задържани, след като канадските власти арестуваха Мън Ванчжоу - финансовия директор на мощната китайската компания \"Хуауей\", по искане за екстрадиция на американските власти. Великобритания и ЕС също изразиха подкрепа за Канада. Говорителката на китайското външно министрество Хуа Чунин каза днес на редовен брифинг, че Пекин изразява \"силно недоволство и решително се противопоставя\" на изявленията на Канада, САЩ и други за задържането на канадците. Хуа посочи, че подкрепата на Великобритания и Европейския съюз е \"странна\". \"Къде бяха те в самото начало, когато Канада, по искане на САЩ, на незаконни основания задържа високопоставен представител на китайска компания?\", попита риторично говорителката. \"Получава се така, че т.нар. права на човека се третират по различен начин от различни държави. Многократно изразихме позицията си по въпроса, отново изискваме от канадската страна да поправи допуснатите грешки, незабавно да предостави на г-жа Мън пълна свобода, да гарантира законните й права\", добави Хуа, цитирана от ТАСС.  В петък външният министър на Канада призова Пекин да освободи бившия дипломат Майкъл Ковриг и консултанта Майкъл Спейвър, арестувани на 10 декември, предаде Франс прес.", "date": "2018.12.24", "title": "Китай обвини ЕС в лицемерие заради ареста на финансовия директор на \"Хуауей\""}
{"url": "https://www.dnevnik.bg/sviat/2018/12/24/3367010_shpigel_zapochva_delo_sreshtu_svoi_vodesht_jurnalist/", "text": "Списание \"Шпигел\" подава иск срещу един от бившите си журналисти, за когото подозира, че е злоупотребявал с дарения за сирийски сираци - герои на негова статия, чиято достоверност също е под въпрос, предаде Франс прея, цитирана от БТА. Авторитетният германски седмичник каза, че разполага с данни, според които Клаас Релотиус - водещ негов журналист, изпаднал в немилост заради фалшификации - е организирал подписка за дарения сред читателите си, за да подпомогне пострадалите млади сирийци, описани в една от статиите му, но е дал на донорите своите собствени банкови данни. \"Съответно с иска \"Шпигел\" ще предаде цялата събрана информация на прокуратурата\", посочва изданието на сайта си в интернет. Релотиус призна, че си е измислял истории и персонажи за близо 10 статии. Скандалът бе разкрит от  германския седмичник в сряда . Тогава разтревожени читатели сигнализираха в редакцията за обявената от Релотиус подписка за дарения в полза на сирийските сираци, живеещи по улиците на Турция - герои на негова статия, публикувана през юли 2016 г. Журналистът обявил подписката чрез имейли до читатели, които му писали във връзка с фалшивия репортаж. След това турски фотограф, работел заедно с него по този материал, разкрил съществени неточности в него. В редакцията на \"Шпигел\" вече са убедени, че Релотиус е измислил изцяло основните герои на репортажа. Списанието отрича да е било в течение на тази кампания и посочва, че в момента не знае точния размер на събраните средства.  Бившият водещ журналист, награждаван неведнъж, описа после в редица статии усилията си да подпомогне тези деца като продължила с месеци борба с цел те да могат да емигрират в Германия и там да бъдат осиновени. Според \"Шпигел\" това също е лъжа. В последния си брой от вчера германският седмичник заяви, че тези фалшификации са \"най-лошото, което може да се случи на една редакция\". \"Шпигел\" поднесе извинения и увери, че \"ще положи всички усилия, за да възстанови достоверността\" на своите материали. Списанието също призна, че случаят е накърнил доверието към него и към медиите като цяло. ", "date": "2018.12.24", "title": "\"Шпигел\" започва дело срещу свой водещ журналист, фалшифицирал статиите си"}
{"url": "https://www.dnevnik.bg/sport/2018/12/24/3367004_arsenal_ostana_bez_mhitarian_za_shest_sedmici_zaradi/", "text": "Халфът на \"Арсенал\" Хенрик Мхитарян ще отсъства от терена в продължение на шест седмици заради контузия, съобщиха от клуба. Арменецът е с фрактура на метатарсалната костица на десния си крак, получена в дербито с \"Тотнъм\" през миналата седмица от  четвъртфиналите в Купата на Лигата . Мхитарян беше заменен принудително в сблъсъка с \"шпорите\" и пропусна  двубоя с \"Бърнли\" през уикенда . Очаква се футболистът да се завърне в игра чак през февруари. Мхитарян има четири гола от началото на сезона във Висшата лига и е третият водещ реализатор на \"топчиите\" след Пиер-Емерик Обамеянг (12) и Александър Лаказет (6). Контузията на Мхитарян увеличава проблемите пред мениджъра Унай Емери, който не може да разчита на Роб Холдинг и Дани Уелбек (аут до края на сезона), Шкодран Мустафи и Ектор Бейерин. На 26 декември (Боксинг дей) \"Арсенал\" гостува на \"Брайтън\", а три дни по-късно ще пътува и за визита срещу лидера \"Ливърпул\". В момента \"артилеристите\" са пети в класирането с 37 точки, колкото има и четвъртият \"Челси\".", "date": "2018.12.24", "title": "\"Арсенал\" остана без Мхитарян за шест седмици"}
{"url": "https://www.dnevnik.bg/bulgaria/2018/12/24/3367015_sveshtenik_ot_troianskiia_manastir_progonva_dete_s/", "text": "Свещеник от Троянския манастир, изгонил дете с аутизъм от храма, е наказан, съобщи Би Ти Ви. Родителите са успели да заснемат грубото отношение. Видеоклипът предизвика вълна от възмущение в социалните мрежи. \"То е детенце, ама вика, вика и крещи\", казва свещеникът в отговор на забележката на родителите. Клипът с поведението на йеромонах Георги е стигнал и до игумена на манастира, който потърсил обяснение от свещеника. В писмо дядо Сионий поднася официално извинение към семейството на детето от името на цялото братство. \"Аз имам правото да наложа наказание на отец Георги и веднага направих необходимата заповед, разпореждане, като му забраних да служи и да чете молитви в храма, и като му направих най-остро забележка за тежкото провинение, което извърши пред тези невинни, чисти хора. Изказвам извиненията си, изказвам съпричастността си към това, което е случило\", заяви игуменът на Троянския манастир Велички епископ Сионий.", "date": "2018.12.24", "title": "Свещеник от Троянския манастир изгонил дете с аутизъм от храма"}
{"url": "https://www.dnevnik.bg/sport/2018/12/24/3367016_video_za_16-a_poredna_godina_fenovete_na_union_piaha/", "text": "Феновете на \"Унион\" (Берлин) спазиха традицията си да се съберат в наверието на празника и да го отбележат с изпълнение на коледни песни. 28 500 души се събраха на стадион \"Старото лесничейство\" за 16-а поредна година. За пореден път билетите за коледния спектакъл бяха разпродадени много преди Коледа. Началото на традицията е поставено през 2003 г. от 89 фенове. Оттогава всяка година в навечерието на празниците привържениците се събират на стадиона и в рамките на 90 минути правят своеобразен коледен концерт. Началото се поставя с изпълнението на клубния химн.", "date": "2018.12.24", "title": "Видео: За 16-а поредна година феновете на \"Унион\" пяха коледни песни"}
{"url": "https://www.dnevnik.bg/biznes/2018/12/24/3367029_roial_bank_uv_skotland_se_iznasia_vuv_frankfurt_zaradi/", "text": "Една от водещите британски финансови институции - \"Роял банк ъв Скотланд\" (Royal Bank of Scotland) подаде заявка за лиценз за банкова дейност в Германия, за да запази достъпа си до европейския финансов пазар след излизането на Великобритания от Европейския съюз, съобщи БТА, като цитира вестник \"Файненшъл таймс\".  Според вестника от банката са потвърдили намерението си да заменят своя филиал във Франкфурт на Майн с нов клон, който ще функционира като регионален платежен център. В момента банката набира специалисти за разширение на бизнеса си.  По оценки на експерти лондонското Сити може да загуби до 800 млрд. евро от изнасянето на дейността на международни банки и други финансови институции във Франкфурт на Майн заради Брекзита. ", "date": "2018.12.24", "title": "\"Роял банк ъв Скотланд\" се изнася във Франкфурт заради Брекзит"}
