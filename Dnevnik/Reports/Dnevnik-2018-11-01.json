{"url": "https://www.dnevnik.bg/sport/2018/11/01/3338439_s_dva_gola_na_chiliiski_tiineidjur_siti_stigna/", "text": "Носителят на трофея в Купата на лигата \"Манчестър сити\" продължава защитата на отличието, след като преодоля четвъртия кръг с победа 2:0 над \"Фулъм\". Съставът направи поредния си силен мач и доминираше през цялото време, като двата гола бяха най-малкото, с което гостите от Лондон си тръгнаха. В герой за \"гражданите\" се превърна чилиецът Брахим Диас, който вкара и двата гола. 19-годишният халф започна като титуляр едва за втори път от началото на сезона, както и в предишния двубой за Купата на лигата. Това бяха и първите два гола на Диас за мъжкия отбор на \"Манчестър сити\". Победата е четвърта поредна за състава на Гуардиола във всички турнири, а серията без загуба е девет поредни срещи. \"Гражданите\" не са получавали гол в своята врата вече 539 минути или от 2 октомври. В четвъртфиналите \"Сити\" ще се изправи срещу победителя от двойката \"Лестър\" – \"Саутхемптън\". Мачът между тях беше пренасрочен за 27 ноември, заради трагичния инцидент  трагичния инцидент със собственика на лисиците Вичай Шривадханапрабха . Хосеп Гуардиола направи десет промени от състава, който в понеделник победи \"Тотнъм\" в мач от Висшата лига. Единствено Джон Стоунс запази мястото си, а сред титулярите шанс за изява получиха Диас, Александър Зинченко, резервният вратар Аро Мурич и Фил Фоудън. \"Сити\" доминираше през целия двубой и до 25-ата минута имаше дузина голови положеиня. \"Гражданите\" откриха след 18 минути игра, когато точен беше Диас. Той прати топката в мрежата на \"Фулъм\" с мощен удар след разбъркване при корнер и отклонена топка от Венсан Компани. До почивката \"Сити\" отправи 14 удара, а от тях четири бяха точни. В същото време те бяха едва три за лондончани. Притежанието на топката пък беше близо 70% за футболистите на Гуардиола. През втората част ситуацията на терена не се промени драстично. Гостите от Лондон бяха дори по-пасивни, като за вторите 45 минути отправиха едва един изстрел към вратата на Мурич. \"Сити\" вкара втори гол в 65-ата минута след много красива атака. Лерой Сане размени пасове с Габриел Жезуш и бразилецът излезе на стрелкова позиция, но ударът му срещна гредата. Все пак топката стигна до Диас и той се разписа с левия крак, за да удвои аванса на \"гражданите\". До края на двубоя \"Сити\" имаше още няколко добри шанса, но с големи пропуски се отчете Жезуш, който поне в три ситуации можеше да се разпише. Малко преди изтичането на редовното време Кевин Де Бройне напусна терена след сблъсък със Сесеньон. Той падна върху оперираното коляно на белгиеца и плеймейкърът на \"Сити\" беше изваден превантивно.", "date": "2018.11.01", "title": "С два гола на чилийски тийнейджър \"Сити\" стигна четвъртфиналите в Купата на лигата"}
{"url": "https://www.dnevnik.bg/bulgaria/2018/11/01/3338369_prokuraturata_imala_signal_za_nerednosti_v_agenciiata/", "text": "На 20 март 2017 г. в прокуратурата е получено писмо от главния секретар на президента Румен Радев, в което е препратен сигнал до администрацията на президента за нередности в Държавната агенция за българите в чужбина (ДАБЧ), съобщи пресцентърът на прокуратурата. По него прокуратурата е отказала образуване на наказателно производство поради липса на данни за извършени престъпления. Сигналът бил подаден от тогавашния директор на дирекция \"Българско гражданство\" в Министерство на правосъдието (Катя Матева - бел. ред.) и в него се посочвали закононарушения в министерството и в ДАБЧ, свързани с процедурите по предоставяне на българско гражданство. Информацията от прокуратурата е разпространена до медиите по повод запитвания, след като вчера Радев обяви,  че сигнали за злоупотреби  в ДАБЧ са постъпвали и в президентската институция и са били предадени в прокуратурата. Скандалът с Държавната агенция за българите в чужбина продължава вече четвърти ден, в понеделник беше задържано  нейното ръководство , а днес Специализираният наказателен съд  остави в ареста  трима от обвинените във вземане на подкупи. В сигнала от 2017 г. има също множество твърдения за \"репресивна политика\" на служебен министър на правосъдието (Мария Павлов - бел. ред.), както и на министъра – негов предшественик (Екатерина Захариева, сега вицепремиер и министър на външните работи - бел. ред.), по отношение на служителите в дирекция \"Българско гражданство\". В сигнала се иска \"разпореждане на ревизия на работата на министъра на правосъдието за периода юни 2016 г. – януари 2017 г., поради решения на Съвета за българско гражданство, взети в нарушение на закона\", отбелязват от прокуратурата. Към сигнала до президента са приложени подадени вече сигнали до министър-председателя Бойко Борисов и до Държавна агенция \"Национална сигурност\" (ДАНС). На 31 март 2017 г. на прокурор от Върховна касационна прокуратура и на ДАНС е възложена пълна проверка по този сигнал, информират от прокуратурата. Проверени са документи и обяснения от бивши министри и заместник-министри на правосъдието, от бивш председател на ДАБЧ и от много други длъжностни лица. \"Това е наложило удължаване на срока на проверката, като по нея на 5 юни 2017 г. е постъпил нов сигнал от същия подател с оплаквания за упражняван натиск и осъществяване на незаконосъобразни действия, свързани със служебното й правоотношение, от страна на заместник на министър-председателя. И този сигнал е бил предмет на проверка от ДАНС. Заключенията от представените от ДАНС справки за резултатите от проверките са за  , пише в съобщението на прокуратурата. С постановление от 25 октомври 2017 г. прокуратурата е отказала образуване на наказателно производство. \"Материалите по тази прокурорска преписка, включително сигналът - повод за започване на проверката, нямат отношение и не са послужили за започване на разследването по досъдебното производство, по което понастоящем е обвиняем председателят на ДАБЧ\", заключава съобщението.", "date": "2018.11.01", "title": "Прокуратурата не е открила нередности в агенцията за българите в чужбина след сигнал на Радев"}
{"url": "https://www.dnevnik.bg/video/2018/11/01/3338112_kak_maluk_implant_pomaga_na_trima_paralizirani_da/", "text": "Трима души, останали парализирани заради гръбначни травми, са си върнали способността да ходят чрез лечение, което включва електрически стимули. Това разказват испанските издания \"Ел паис\" и \"Ла вангуардия\", след като новината бе съобщена от  болницата към Университета в Лозана , Швейцария. Те цитират и испански изследователи и лекари, които са част от екипа зад проекта. Пробивът идва само месец след като два екипа от Съединените щати докладваха резултати, подобни на тези при други трима души, в съчетание на електрически стимули и рехабилитация. Лекарите в Лозана разказват, че и при сегашните трима пациенти - швейцарците Давид Мзее и Себастиан Тоблер и холандеца Герт-ЯН Оскам - рехабилитацията била интензивна, но успехите дошли много по-бързо от очакваното - между 5 и 8 месеца. При тримата пациенти на възраст между 20 и 40 години травмите, довели до увреждането, са настъпили преди 5 до 8 години. \"За пръв път имаме стратегия за лечение на гръбначни травми, което може да се стандартизира и приложи в други центрове, а това отваря пътя за лечение на голям брой хора\", казва Жоан Видал от института \"Гутман\" в Бадалона. Само в 55% от случаите Техниката включва използване на 16 електрода, имплантирани в района на лумбалните прешлени, за да се стимулира гръбначният мозък под мястото на увреждането. Според \"Ел паис\" учените са открили точния начин, по който електрическото стимулиране може да работи, за да бъде активиран всеки мускул на краката. \"Целта ни е да разработим лечение, което да е достъпно за всички\", казва в съобщение Грегоар Куртен, директор на изследването. Той обаче предупреждава: \"Фантастично е да ходиш в лабораторията, но не е достатъчно. Трябва още много да се направи.\" Щом бъдат имплантирани електродите, пациентите научават по време на рехабилитация как да си върнат контрола върху свиването на всеки мускул на краката. За да бъде възможен този контрол, е необходимо заповедта от мозъка да стигне до краката. Последното е възможно чрез повторно активиране на изключени досега невронни връзки. Затова лечението може да се осъществи само когато прекъсването на нервите на гръбначния мозък не е пълно - т.е. при 55% от случаите. И след изключване на апарата За резултатите,  представени и в сп. Nature , са били нужни едва пет дни електрически стимули, за да се научат участниците как да свиват мускулите си - с помощта на проходилки или други устройства, но и придвижвайки краката си, продължават испанските издания. След това двама от тях успели дори да ходят на открито, третият - само в лабораторията. Те са се научили отново да го правят върху пътека за бягане, нагаждайки се към промени в скоростта. Според учените придвижването им е било успешно дори след като електрическият стимулатор е изключен, а това означава, че са възстановени връзки между мозъка и крайниците. \"Към момента тримата могат да вървят повече от един час или над километър без прекъсване - резултати без прецедент при хора с фрактури на гръбначния мозък\", пише \"Ла вангуардия\". Следващата стъпка е да се прецени какъв тип стимулация е най-подходящ за всяко отделно увреждане, за което ще трябват опити със стотици пациенти. Пробив за няколко години Само преди 4 години, когато бе първият опит с тази технология, тя бе изпробвана върху мишки. При постиженията на американски екипи в Рочестър и университета на Луивил миналия месец един от двама пациенти, върнали си способността да ходят, измина 104 метра. Това обаче също показва пробива в областта за последните няколко години. За сравнение - преди три години, когато  за пръв път в историята парализиран човек с прекъснат гръбначен стълб проходи , той измина 3.5 метра. Разликата между случаите в Испания и САЩ е, че при пациентите зад океана и в трите случая ставаше дума за напълно прекъснат гръбначен мозък. Затова те не биха могли да си върнат контрола, когато електрическият стимулатор е изключен.", "date": "2018.11.01", "title": "Как малък имплант помага на трима парализирани да проходят (видео)"}
{"url": "https://www.dnevnik.bg/sviat/2018/11/01/3338380_poletite_mejdu_skopie_i_atina_se_podnoviavat_sled_12/", "text": "След пауза от почти 12 години Скопие и Атина днес възстановяват директната самолетна линия помежду си и на борда на самолета, изпълняващ първия полет, ще бъдат македонският вицепремиер по европейските въпроси Буяр Османи и вторият външен министър на Гърция Йоргос Катругалос, съобщи БТА. От днес гръцката авиокомпания \"Ейджън ерлайнс\" (Aegean Airlines) ще лети по линията Атина - Скопие два пъти седмично. Първият едночасов полет е предвиден за тази вечер в 18.55 часа от гръцката столица. Директни полети между Скопие и Атина имаше между 2003 и 2006 г., но те бяха прекратени, когато предишното македонско правителство нарече летището в Скопие \"Александър Велики\", което разгневи Атина. През февруари тази година в рамките на решаването на дългогодишния спор за името на Република Македония правителството на Зоран Заев се ангажира да преименува летището, което вече се нарича \"Международно летище Скопие\". Буяр Османи пристигна за събитието с кола и след срещата с Катругалос заяви: \"Гърция ще бъде най-близкият ни съюзник и сега се отправям към летището, където ще подновим въздушна връзка, символизираща новото стратегическо партньорство в района.\"", "date": "2018.11.01", "title": "Полетите между Скопие и Атина се подновяват след 12 години пауза"}
{"url": "https://www.dnevnik.bg/sport/2018/11/01/3338241_mjunhen_i_sankt_peterburg_sa_kandidati_da_priemat/", "text": "Финалът в Шампионската лига през 2021 г. ще се играе на \"Алианц арена\" в Мюнхен или на стадион \"Крестовский\" в Санкт Петербург. От европейската футболна федерация (УЕФА) обявиха, че тези два града са единствените кандидати да приемат последния двубой в турнира след две години. Окончателното решение ще бъде взето догодина през май или юни, а окончателните документи градовете кандидати трябва да внесат до 15 февруари. Преди решението на УЕФА стадионите ще бъдат инспектирани от комисия на централата. Ако бъде одобрен за домакин, Мюнхен ще приеме за пети път финала в най-авторитетния турнир. Старият \"Олимпиящадион\" приема финалите през 1979, 1993 и 1997 г., а настоящият дом на \"Байерн\" (Мюнхен) - финала през 2012 г., когато баварците загубиха от \"Челси\" след дузпи. Градът, който е приемал най-много финали, е Лондон със стадион \"Уембли\" - пет. Мадрид има четири до момента със \"Сантяго Бернабеу\", но в края на сезона ще приеме и финала на \"Уанда метрополитано\". \"Алианц арена\" има капацитет 75 хиляди места и беше построен през 2005 година. Инвестицията тогава струваше 340 милиона евро. Стадион \"Крестовский\" в Санкт Петербург беше построен за световното първенство, на което Русия беше домакин през 2018 г. Съоръжението с капацитет 67 хиляди места струваше над 1.1 милиарда долара. През 2017 г. \"Крестовский\" прие четири мача в Купата на конфедерациите (включително и финала), а на световното – седем срещи. УЕФА държи само стадиони с капацитет над 60 хиляди места да приемат финалите в най-престижния европейски клубен турнир. Финалният двубой през този сезон ще се играе на стадион \"Уанда метрополитано\" в Мадрид. Новият стадион на местния \"Атлетико\" беше открит през 2017 г. и има капацитет 67 703 места. През 2020 г. финалът на Шампионската лига пък  ще се играе на олимпийския стадион в Истанбул . Това е втори път, в който турският мегаполис приема финалния двубой след 2005 г., когато беше паметният мач между \"Ливърпул\" и \"Милан\". За финала в Лига Европа през 2021 г. има три града, които са кандидати. Това са Виена, Тбилиси и Севиля. Испанският град обаче още не е обявил стадиона – дали ще е \"Рамон Санчес Писхуан\" или по-големият \"Бенито Виямарин\". Финалите в Лига Европа през настоящия и следващия сезон ще се играят на олимпийския стадион в Баку и \"Енерга\" в Гданск.", "date": "2018.11.01", "title": "Мюнхен и Санкт Петербург са кандидати да приемат финала в Шампионската лига през 2021 г."}
{"url": "https://www.dnevnik.bg/bulgaria/2018/11/01/3338383_mvr_predlaga_elektronni_grivni_za_sledene_na_niakoi/", "text": "Министерството на вътрешните работи предлага промени в Закона за изпълнение на наказанията и задържането под стража, с които да се регламентира контролът върху някои затворници. Измененията предвиждат с електронни гривни да се следят затворниците на лек режим, настанените в болница, както и пуснатите в отпуск. Това се вижда от текстовете, публикувани за обществено обсъждане в правителствения портал strategy.bg. Сред тях е и инструкция за взаимодействие между МВР и Главна дирекция \"Изпълнение на наказанията\" при наблюдението на тези затворници. Според сега действащото законодателство следенето чрез електронни гривни е предвидено в случаите, когато затворниците са на общ режим. При тези на лек режим такава мярка се прилага, когато работят на обект извън общежитието. Мярката важи и за тези под домашен арест. След няколко години забавяне се очаква до края на годината в България  да бъдат въведени  електронните гривни за проследяване.", "date": "2018.11.01", "title": "МВР предлага електронни гривни за следене на някои затворници"}
{"url": "https://www.dnevnik.bg/zdrave/2018/11/01/3338385_bez_diskusiia_v_detaili_zdravnata_komisiia_pusna/", "text": "На фона на  множество критики , без задълбочена дискусия в детайли и с 11 гласа \"за\" и 8 \"против\" здравната комисия в парламента прие на първо четене бюджета на здравната каса за догодина. Дебатът очаквано беше основно не върху финансовата част на проекта и парите за здраве за догодина, а  върху преходните и заключителни разпоредби , с които на около 50 страници здравните власти се опитват да прокарат мащабни промени в здравния сектор. Измененията вече получиха множество критики от различни представители на бранша и засегнати страни. И по време на днешната дискусия те изразиха забележките си. Подкрепи ги и опозицията. А всички обявиха, че е неприемливо през задната врата, без дискусия и обществени допитвания да се правят толкова сериозни промени. Макар всички да изказваха забележките си, до сериозна дискусия по детайлите в комисията преди първото четене в пленарната зала така и не се стигна. Заради форматът на обсъждане, срещу който възрази и опозицията – общо заседание на три парламентарни комисии – здравна, социална и бюджетна, на която се разглеждат три проектобюджета – за здравеопазване, социалния и общия на държавата. От ГЕРБ запазиха мълчание през цялата дискусия и се въздържаха от коментар имат ли забележки и ще предложат ли някакви промени между първото и второто четене. Неофициално депутати коментират, че помените, които здравните власти се опитват да прокарат, не се харесват и на народните представители и е възможно част от тях да отпаднат или да претърпят сериозна промяна между първо и второ четене. Сред оспорваните от заетите в сектора и вероятно неособено популярни и за управляващите промени са прелицензирането на всички болници и практики за доболнична помощ, правилото да се плаща само за дейности, извършени от лекар на основен договор в болницата, намерението само парламентът да разкрива нови болници, а правителството да разрешава откриването на нови болнични дейности и отделения. Вероятно на сериозна дискусия ще се постави и въпросът как ще се определят критериите за разходна ефективност и дали националният съвет по цени и реинбурсиране има капацитета сам да определя фармако-терапевтичните ръководства, на които ще се базира бъдещото решение кои лекарства и терапии ще покрива касата като най-резходоефективни. И по време на днешното заседание остро се постави и темата за закриване на фонда за лечение на деца и преминаването му към здравната каса. Депутатите и бранша попитаха дали бюджетът за догодина ще е достатъчен за покриване на лечението извън страната, както и кой ще плаща за съпътстващите неща около лечението, като придружители, настаняване и др. беше отбелязано, че не е допустимо да се прави такава структурна промяна с преходни и заключителни разпоредби. А здравният министър Кирил Ананиев отговори, че е изненадан и удивен защо не получава подкрепа за идеята. И отново изтъкна, че така лечението в чужбина ще става по-бързо, при по-ясни правила, че няма да засегне пациентите и ще е съобразено с европейските и световните практики. Депутатите поискаха да разберат и защо новата мегаагенция за контрол на здравния сектор ще обедини освен медицинския одит, но и агенцията по трансплантации. А Ананиев отговори без особена конкретика, обяснявайки, че трансплантациите са част от останалата медицинска дейност и затова е разумно цялата медицинска дейност да е на едно място. Не беше поставен въпросът например кой и как ще отговаря при възникнала донорска ситуация. По неофизциална информация и работещите експерти в агенцията по трансплантации са доста притеснени от промените, които противоречат и на европейските практики. Като не е ясно например как европейските партньори на България ще разпознаят бъдещото звено като партньор за разговори, след като дори в названието му думата трансплантации няма да фигурира. Здравният министър Кирил Ананиев представи финансовата рамка и целите, които си поставя бюджетът на касата догодина. Той посочи, че НЗОК ще разполага с разходна част от 4.350 млрд. лева или с 490 млн. лева повече спрямо тази година. По думите му това ще позволи осигуряване на достъпна, качествена и своевременна медицинска помощ. Относно спорните и остро критикувани промени, които се прокарват в редица ключови закони през преходните и заключителните разпоредби, Ананиев заяви, че те целят подготовка на системата за новия здравноосигурителен модел от началото на 2020 година. По думите му те са насочени към подобряване на контрола и по-доброто функциониране на системата.", "date": "2018.11.01", "title": "Без дискусия в детайли здравната комисия пусна засега структурните промени в здравния сектор"}
{"url": "https://www.dnevnik.bg/bulgaria/2018/11/01/3338239_ot_stranata_na_tikvite_do_obiknoven_proizvoditel_ili/", "text": "Миналата година по това време европейската статистическа служба  Евростат обяви България за най-големия производител на тикви в ЕС.  Според данни за 2016 г. реколтата в страната възлиза на рекордните 133 хил. тона. Далеч на втора позиция тогава остана Испания с 97 хил. тона. Само година по-късно България вече е далеч от постигнатите резултати. Отново по данни на Евростат през 2017 г. реколтата от тикви в страната е малко над 20 хил. тона, което е с 6.5 пъти по-малко. За сравнение – през 2015 г. реколтата е сходна с тази от миналата година и е 25 хил. тона. Превръщането на България в европейски лидер по производство на тикви през 2016 г. всъщност не се дължи на внезапно увеличено търсене на тази продукция, а е резултат от изкривеното субсидиране на земеделския сектор, отбеляза преди година  \"Капитал\".  От 2015 г. България започна да прилага схемата за т.нар. обвързано подпомагане, за която годишно се заделят над 230 млн. лв. Оказа се обаче, че в сектор плодове и зеленчуци могат да бъдат получавани субсидии за отделни видове продукция, надхвърлящи дори разходите за производство. Икономически анализ на земеделското министерство показа, че през 2016 г. конкретно при тиквите изплащаната субсидия покрива 101% от производствените разходи, а отделно фермерът има приходи и от продажбата на продукцията. Подобен казус имаше и със зеления грах – оказа се, че субсидията покрива 128% от производствените разходи, което означава, че производителят е на печалба дори и без да продаде стоката си. Заради въпросните изкривявания се наложи България да променя схемата за подпомагане само две години след започването й, като от 2017 г. отпадна подпомагането за тикви, грах и зелен фасул. Така за миналата година производството на тиква се е свило до 20.3 хил. тона, като по този показател България се нарежда на шеста позиция в ЕС. Лидер е Испания със 115 хил. тона, следвана от Франция (95 хил. тона), Германия (92 хил. тона), Португалия (74 хил. тона) и Полша (74 хил. тона).", "date": "2018.11.01", "title": "От страната на тиквите до обикновен производител, или какво се промени за една година в България"}
{"url": "https://www.dnevnik.bg/bulgaria/2018/11/01/3338387_protestut_na_maikite_na_deca_s_uvrejdaniia_blokira/", "text": "Протестиращите майки на деца с увреждания блокираха тази вечер за кратко кръстовището между бул. \"Цар Освободител\" и бул. \"Васил Левски\", съобщи агенция \"Фокус\". За единайсета поредна вечер те демонстрираха с искане за оставката на вицепремиера Валери Симеонов, който в телевизионно интервю пред партийната му телевизия обяви майките за кресливи, а децата им за уж болни. От площад \"Независимост\", където протестиращите се събраха, те се отправиха по бул. \"Цар Освободител\" до кръстовището при Ректората на Софийския университет.  По случай Деня на будителите някои носеха факли и свещи, а други държаха портрети на именити възрожденци. Обясниха акцията с почит към будителите и опит да призоват обществото да се събуди и да подкрепи каузата им, защото системата убива всички граждани, съобщи БНТ. По повод днешния пореден отказ на вицепремиера Валери Симеонов да се оттегли от поста, майките отказаха коментар, с мотива, че вече са останали без думи от поведението му.", "date": "2018.11.01", "title": "Протестът на майките на деца с увреждания блокира за кратко Орлов мост"}
{"url": "https://www.dnevnik.bg/kultura/2018/11/01/3337359_prof_klimentina_ivanova_e_nositel_na_goliamata/", "text": "Голямата специална награда на \"Портал Култура\" получи   заради \"нейния изключителен принос в текстологията на старобългарската литература и гражданската ѝ позиция в отстояването на истината в трудни и смутни времена\". На 1 ноември, в Деня на народните будители, \"Портал Култура\" връчи за пета година награди за принос в литературата и хуманитаристиката. В категорията \"Проза\" първа награда получи  (изд. \"Жанет 45\" заради \"неподражаемото езиково майсторство, с което възстановява епохата на 20-те години на ХХ век през очите на главния си герой Славе Желязков, показвайки как дори дребните житейски подробности се превръщат в убежище на достойнството\". Втората награда бе връчена на   (\"Сиела\", 2017) заради \"умението му да превърне романното повествование в разследване на настоящето, където факт и фантазия се сплитат в причудливо единство\". В категорията \"Хуманитаристика\" първа награда получи книгата на   , (\"Сиела\", 2017), която \"чрез анализа на концлагерната система от времето на комунизма очертава по нов начин полетата на съпротива и несъпротива срещу режима\". Втората награда спечели   (УИ \"Св. св. Кирил и Методий\") \"заради умението ѝ да превърне диалозите си с една от големите фигури в съвременното българско литературознание в разказ за литературата като преживян опит и биография на времето\".  заради значимия ѝ принос в българската театрална и филмова драматургия и литературата за деца, както и заради документалната ѝ проза, посветена на \"негероите\" и травмите от миналия \"почти живот\". Специалната награда на фондация \"Комунитас\" за \"личен принос към независимата журналистика\" получи .", "date": "2018.11.01", "title": "Проф. Климентина Иванова е носител на Голямата специална награда на \"Портал Култура\" за 2018 г."}
{"url": "https://www.dnevnik.bg/sport/2018/11/01/3338382_katarskite_aviolinii_vodiat_pregovori_s_visshata_liga/", "text": "Катарските авиолинии водят преговори с Висшата лига на Англия за официално партньорство. Това каза изпълнителният директор на авиокомпанията Акбар ал Бакер, докато представяше друг спонсорски договор. Катарските авиолинии станаха официален спонсор на южноамериканската конфедерация (CONMEBOL), но планират по-голямо навлизане в европейския футбол. \"В момента водим преговори, но не мога да обявя никакви подробности. Факт е, че имаме участие във футбола, но Англия е дестинация, в която от години се опитваме да пробием, особено в елитното ниво\", добави Ал Бакер. Компанията беше партньор на \"Барселона\", като логото ѝ стоеше на фланелките на каталунците между 2013 и 2017 г. В момента  авиокомпанията е на екипите на \"Рома\"  и \"Бока хуниорс\". Освен това катарските авиолинии са и официален превозвач на \"Байерн\" (Мюнхен). Също така и официален превозвач на ФИФА. Ако подпише с Висшата лига това ще бъде втората авиокомпания от Арабския полуостров, която влиза в английския футбол. Между 2015 и 2018 г. дубайският превозвач \"Емирейтс\" беше спонсор на Купата на футболната асоциация (ФА къп). От 2011 г. насам \"Катар еъруейз\" беше обявена четири пъти за най-добра авиокомпания в света, включително и за миналата година.", "date": "2018.11.01", "title": "Катарските авиолинии водят преговори с Висшата лига за спонсорство"}
{"url": "https://www.dnevnik.bg/evropa/2018/11/01/3338066_za_gibraltar_brekzit_moje_da_e_goliama_stupka_nazad/", "text": "Наркотици и безработица от испанската страна, пълна трудова заетост в Гибралтар - положението от двете страни на границата е диаметрално различно, но само месеци до Брекзит хората на двете места имат еднакви тревоги. Защото както работните места в Гибралтар са жизненоважни за жителите на испанския град Ла Линеа де ла Консепсион, така тези хора са необходими за доброто функциониране на икономиката в малката британска задморска територия в най-южния край на Испания. Часът е 9.00 - най-натовареното време на граничния пункт Гибралтар. След бърза проверка на документите им стотици хора прекосяват летищната писта от двете страни на границата, за да отидат на работа в богатия британски анклав, над който се извисява скала, видима от километри. Тук според правителството без работа са по-малко от 50 души, така че анклавът е истинско Елдорадо за жителите на пограничните испански селища като Ла Линеа. Градът е смятан за столица на дрогата в Испания, където трафикът на хашиш от Мароко е една от малкото възможности да имаш работа. При това положение съвсем логично изгледите за въвеждане на по-строг контрол след Брекзит будят тревога. Лондон и Мадрид постигнаха принципно споразумение за Гибралтар, но то е обусловено от изхода от преговорите между Обединеното кралство и Европейския съюз по споразумението за раздялата. \"Никой не знае какво ще стане. Страхувам се, че ще започнат да изискват работна виза\", казва с безпокойство 53-годишният Мигел Перейра, жител на Ла Линеа, който работи в склад за тютюн в Гибралтар повече от 30 години. Баща на две деца и електротехник по образование, той ще бъде принуден да търси работа в града си, ако стане твърде сложно да работи в Гибралтар. Залогът е сериозен предвид безработицата в Ла Линеа, която надхвърля 30 процента. \"Невъзможно\" да се работи Подобно на Мигел Перейра, близо 14 хил. жители на пограничния район идват всекидневно в британския анклав да работят в търговията, хотелиерството, а също във финансовите услуги или в преживяващия бурен разцвет сектор на игрите онлайн. Тези хора, преобладаващо испанци (макар, че има хора от още 59 националности, включително 2500 британци, които живеят в Испания заради по-ниските цени на имотите), представляват по-малко от половината активно население на Гибралтар, чиято площ е наполовина по-малка от най-малкия лондонски район (Кенсингтън и Челси). Страховете им се засилват още повече, понеже сегашното социалистическо правителство е благосклонно към свободното движение между Испания и Гибралтар, но предходните правителства неведнъж затваряха границата, за да упражнят натиск върху анклава, над който Мадрид има претенции. Безпокойството е също толкова осезаемо сред компаниите в Гибралтар. \"Би било буквално невъзможно да запълним с други служители всички работни места в Гибралтар, които биха били засегнати, ако работниците от пограничния район не могат да идват\", подчерта Кристофър Уол, шеф на фирма \"Алиментана\", която търгува на едро с хранителни стоки и има 18 служители, включително девет работници от района на границата. \"В търговията на едро, както и на дребно, в краткосрочен план ще е почти невъзможно да функционираме\", добави той. В този контекст някои компании смятат да дадат възможност на служителите си да работят от разстояние или да имат гъвкаво работно време, казва Джулиан Бърн, президент на Федерацията на малките предприятия в Гибралтар, която представлява около 300 местни фирми. \"Някои предприятия обаче не могат да го направят, зависи в кой отрасъл сте\", пояснява той. \"В Ла Линеа няма нищо\" В Ла Линеа отражението на Брекзит вече се чувства по финансовите резултати на търговците и фирмите, чиито продажби страдат от срива на британската лира, откакто през 2016 г. британците решиха да напуснат ЕС. Този срив влияе отрицателно и на покупателната способност в евро на пограничните работници, на които се плаща в лири. Автомонтьорът Еладио Перес Диас разказва, че трите дъщери на жената, с която живее, са напуснали работата си във финансовия сектор в Гибралтар, тъй като заплатата им, обърната в евро, е намаляла от 1400 на 900 евро, така че мислят да отидат в Лондон. Самият той е почти сигурен, че ще закрие фирмата си и ще емигрира, ако Брекзит доведе до забавяне при преминаването на границата, тъй като близо две трети от дейността му е свързана с клиенти от Гибралтар. \"В Ла Линеа няма работа, нищо няма\", казва той. /БТА", "date": "2018.11.01", "title": "За Гибралтар Брекзит може да е голяма стъпка назад"}
{"url": "https://www.dnevnik.bg/photos/2018/11/01/3337973_fotogaleriia_svetovnite_snimki_na_denia_-_1_noemvri/", "text": "Семейство Мартинес от Хондурас на път към САЩ в търсене на по-добър живот.", "date": "2018.11.01", "title": "Фотогалерия: Световните снимки на деня - 1 ноември 2018 г."}
{"url": "https://www.dnevnik.bg/bulgaria/2018/11/01/3338399_borisov_ochakva_v_nedalechno_budeshte_bulgarski_zavod/", "text": "Премиерът Бойко Борисов очаква в недалечно бъдеще с Израел да се развиват български военни заводи за местно производство на дронове. Той обяви това в изявление след срещата си с премиера на Израел Бенямин Нетаняху в двореца \"Евксиноград\", цитиран от агенция \"Фокус\". Двамата разговаряха на четири очи преди Четиристранната среща на високо равнище между България, Гърция, Румъния и Сърбия, на която премиерът Нетаняху ще бъде гост по покана на българския си колега. Утрешната среща е свързана с желанието ни ЕС и Балканите като част от него да бъдат все по-проспериращи, по-бързо развиващи се в сферите, в които Израел е водещ - високите технологии, заяви премиерът. Българите са изключително силни в природните и математическите науки, програмирането, добави той.  \"Надявам се това, което си ми обещал, защото си спазваш обещанията - в недалечно бъдеще да развиваме и нашите военни заводи за местно производство на дронове, които ще бъдат бъдещето на военните действия след време. Разбира се в киберсигурността, в общите тренировки на нашите военни\", обърна се Борисов към Нетаняху.  Малко от газа от Източното Средиземноморие, за който водим преговори с Гърция, може да достигне и до България. Това обяви премиерът на Израел Бенямин Нетаняху. Нетаняху посочи, че отношенията между България и Израел имат голям потенциал и в областта на енергетиката. \"Между България, Израел и Гърция ще стане дума за газовите връзки на Източното Средиземноморие. Това е много голям проект. Смятам, че малко от този газ, за който водим преговори с Гърция, може да достигне до България\", коментира израелският премиер. \"Смятам, Бойко, че знаеш, че повече от 210 000 израелски туристи са посетили България за изминалата година. И се надявам още повече да идват заради потенциала, който имате\", каза Нетаняху. Той посочи, че двете държави си сътрудничат много добре и в областта на киберсигурността. Нетаняху каза, че когато разговаря с Борисов усещането му е, че все едно е в своето семейство. \"За Израел Борисов е изключително важен партньор. Благодаря ти, Бойко, ти си мой приятел\", каза още премиерът на Израел.", "date": "2018.11.01", "title": "Борисов очаква в недалечно бъдеще съвместно производство на дронове с Израел"}
{"url": "https://www.dnevnik.bg/zelen/2018/11/01/3338402_sus_70_mln_lv_shte_budat_rekultivirani_smetishta_prez/", "text": "В бюджета на Предприятието за управление на дейностите по опазване на околната среда (ПУДООС) за 2019 г. са предвидени 70 млн. лв. за рекултивиране на сметища и депа в рамките на наказателната процедура срещу страната. Това каза министърът на околната среда и водите Нено Димов на заседание на парламентарната комисия по околна среда, на което беше разгледан бюджетът на страната за следващата година, съобщи БТА. Министърът обясни, че тези средства са за техническа рекултивация. Допълнително средства за тези депа ще са необходими и за 2020 г., обясни министърът и допълни, че не е имало проблем от страна на Министерството на финансите за отпускането на необходимите средства. Наказателната процедура срещу България започна през 2012 г. заради неизпълнение на Директивата за управление на отпадъците. През декември 2015 г. тя беше замразена, защото Европейската комисия взе предвид, че междувременно страната е закрила 54 депа, други 38 са рекултивирани със средства по Оперативна програма \"Околна среда 2007-2013 г.\" и е приключено изграждането на 18 нови модерни депа, които обслужват 70 общини с повече от 3.5 млн. граждани. Разходната част на бюджета на МОСВ за 2019 г. е в размер на 52.6 млн. лв., а приходната - 52 млн. лв. Около 60.5 процента от разходите на министерството са за заплати, 36.6 на сто са за издръжка, а 3.2 на сто - за капиталови разходи. Димов посочи, че с 10-процентното увеличение на заплатите, предвидено за идната година, средната работна заплата в МОСВ от 950 лв. ще стане 1045 лв. За централната администрация на ведомството увеличението на средната работна заплата ще е от 1339 лв. на 1475 лв.  Два са основните трансфера от бюджета на МОСВ - към Националния институт по метеорология и хидрология и Института по океанология в размер на 2.5 млн. лв. и към ПУДООС в размер на около 69 млн. лв.", "date": "2018.11.01", "title": "Със 70 млн. лв. ще бъдат рекултивирани сметища през 2019 г."}
{"url": "https://www.dnevnik.bg/sport/2018/11/01/3338406_botev_plovdiv_slomi_beore_s_duzpi_i_e_na_chetvurtfinal/", "text": "Ботев\" (Пловдив) се класира за четвъртфиналите за Купата на България. Воденият от Николай Киров отбор се наложи с 4:3 срещу \"Берое\" след дузпи, като в редовното време и продълженията мачът завърши без голове. Мачът в Стара Загора беше равностоен с положения и пред двете врати, но приключи при 0:0. При дузпите \"Берое\" взе предимство, след като Стивън Петков стреля над вратата. След това обаче Даниел Кайзер спаси удара на Георги Ангелов, а капитанът на домакините Мартин Райнов не улучи вратата. Серкан Юсеин изпълни добре заключителната дузпа и донесе победата на отбора си. Срещата започна равностойно, като \"Берое\" стигна до първото добро положение в 18-ата минута, когато Вандерсон проби и от аутлинията подаде към Рубен Бригидо. С удар от няколко метра Бригидо улучи тялото на Джонатан Перейра. Десет минути по-късно Тодор Неделев подаде към Перейра, който обаче стреля неточно. Минути по-късно Неделев потърси изненада, но също стреля встрани. Пет минути преди почивката Мартин Камбуров центрира към Борислав Цонев, който стреля с глава в ръцете на Кайзер. \"Берое\" започна по-дейно втората част. В 57-ата минута Густаво Афонсо стреля по тревата, но Перниш спаси. Малко по-късно отново той опита да вкара, но вратарят улови. В последните секунди на редовното време Вандерсон проби и центрира в наказателното поле, където Перниш изби леко, а след това никой играч на съперника не успя да засече. В добавените минути Иван Бандаловски напредна и стреля силно, но Кайзер изби. Три минути след началото на първото продължение \"Берое\" стигна до гол, но той не беше зачетен заради засада на Меска. В края \"Берое\" имаше добри възможности, но Перниш спаси изстрел на Бандаловски, а след това при удара на Владимир Гаджев топката срещна тялото на съперник.  \"Лудогорец\", ЦСКА, \"Ботев\" (Пловдив), \"Черно море\", \"Локомотив\" (Пловдив), \"Етър\", \"Септември\", \"Струмска слава\"", "date": "2018.11.01", "title": "\"Ботев\" (Пловдив) сломи \"Берое\" с дузпи и е на четвъртфинал за Купата на България"}
{"url": "https://www.dnevnik.bg/sport/2018/11/01/3337640_rezervite_na_barselona_razocharovaha_sreshtu/", "text": "Три дни след  гръмката победа с 5:1 над \"Реал\" (Мадрид)  в \"класико\", \"Барселона\" разочарова и спечели едва с 1:0 срещу третодивизионния \"Културал леонеса\" в мач от 1/16-финалите в турнира за Купата на краля. Каталунците бяха без големите си звезди, а футболистите, които играха не показаха почти нищо. Близо 11 хиляди души на \"Естадио Рейно де Леон\" се насладиха на първата визита на \"Барселона\" в града, но очакванията за много голове не се сбъднаха. Съперникът на каталунците понастоящем е четвърти в Сегунда Б (третото ниво на испанския футбол), след като през миналия сезон изпадна като 19-и в Сегунда. \"Културал\" игра силно и можехе да се поздрави с успех, който нямаше да е незаслужен. Все пак каталунците стигнаха до успеха в последната минута на редовното време, когато се разписа централният защитник Клеман Ленгле. Реваншът между двата отбора е на 5 декември на \"Камп ноу\". Треньорът Ернесто Валверде не пусна сред титулярите нито един от тези, които започнаха срещу \"Реал\". Той даде шанс за изява на Нелсон Семедо, Артуро Видал и Усман Дембеле, които резервите му в \"класико\".  Бразилецът Малкъм  също започна като титуляр за пръв път. По-късно в мача с \"Културал\" се появиха Клеман Ленгле и Артур, които пък беше титуляри през уикенда. В големи периоди от мача \"Барселона\" доминираше, но с нищо не успя да изненада домакините. Действията на каталунците бяха бавни и много често докато се търсеше правилното решение, домакините от \"Културал леонеса\" се вкупчваха със седем-осем души пред наказателното си поле. Нападателите на \"Барселона\" Малкъм, Мунир Ел Хадади и Дембеле така и не намериха път към вратата на Хорхе Палаци. Първият точен удар за каталунците беше едва в 70-ата минута, но и той с нищо не застраши вратаря на домакините. Далеч по-опасно беше пред другото наказателно поле, където \"Културал\" удар греда, а след това се наложи и Яспер Силесен да се намесва, спасявайки сигурен гол. Всичко отиваше към нулево равенство, когато централният защитник Клеман Ленгле се разписа в последната минута на добавеното време. Той засече технично центриране от свободен удар на Дембеле. Домакините обаче имаха претенции, че нарушението което съдията свири срещу Артур е било пресилено. За капак \"Културал\" остана и с човек по-малко заради червен картон на Серхио Маркос в добавеното време.", "date": "2018.11.01", "title": "Резервите на \"Барселона\" разочароваха срещу третодивизионен съперник"}
{"url": "https://www.dnevnik.bg/sport/2018/11/01/3337642_arsenal_sreshtu_totnume_derbito_v_chetvurtfinalite_v/", "text": "Дербито на Северен Лондон между \"Арсенал\" и \"Тотнъм\" е най-интересният мач от  четвъртфиналите в турнира за Купата на лигата . Жребият за фазата на осемте най-добри отбора беше изтеглен веднага след изиграването на част от двубоите от осминафиналите. Двубоят ще бъде на стадиона на \"Арсенал\" \"Емиратс\". \"Артилеристите\" се класираха за четвъртфиналите след трудна победа с 2:1 над тима от Лига 1 \"Блекпул\". \"Шпорите\" отстраниха друг елитен тим \"Уест хем\" в друго дерби на Лондон. Двубоите от четвъртфиналите в Купата на лигата ще се играят на 18 и 19 декември. Това означава, че \"Арсенал\" и \"Тотнъм\" ще се срещнат два пъти в рамките на по-малко от три седмици. Първото дерби помежду им за сезона ще бъде на \"Уембли\" на 2 декември. В друг мач между елитни отбори един срещу друг ще се изправят \"Челси\" и \"Борнемут\". Състезаващият се в Чемпиъншип \"Мидълзбро\" среща \"Бъртън албиън\". В редиците на \"Бъртън\" е българският вратар Димитър Евтимов. Четвъртият четвъртфинал ще бъде определен от следните двойки: \"Лестър\" – \"Саутхемптън\" и \"Манчестър сити\" – \"Фулъм\". Двубоят на \"лисиците\" беше отменен заради  трагичния инцидент със собственика на клуба Вичай Шривадханапрабха . Носителят трофея от миналия сезон \"Манчестър сити\" и \"Фулъм\" се изправят един срещу друг в четвъртък.", "date": "2018.11.01", "title": "\"Арсенал\" срещу \"Тотнъм\" е дербито в четвъртфиналите в Купата на лигата"}
{"url": "https://www.dnevnik.bg/politika/2018/11/01/3337112_parlamentut_shte_glasuva_okonchatelno_mediiniia_zakon/", "text": "Парламентът ще гласува окончателно днес касаещия медиите законопроект, чийто основен вносител е депутатът от ДПС и бизнесмен Делян Пеевски. Той бе приет на първо четене с гласовете на ГЕРБ, \"Обединените патриоти\" и ДПС през юли. Миналата седмица  депутатите от всички партии във водещата комисия по култура и медии приеха единодушно всички предложения на второ гласуване за 5 минути . Става въпрос за промени в  Закона за задължителното депозиране на печатни и други произведения,  който вече ще се казва Закон за задължително депозиране на печатни и други произведения и за обявяване на разпространителите и доставчиците на медийни услуги. Доставчиците на медийни услуги, в т.ч. печатни, електронни и онлайн медии, трябва да посочват на сайтовете си информация за действителния си собственик, както и дали това е лице, заемащо публична длъжност, и дали има влязла в сила присъда спрямо него. Предвижда се да се декларира и лицето, което фактически контролира съдържанието на медийната услуга и редакционната политика, ако то е различно от собственика. При промяна на собствеността тя трябва да се декларира в срок от 7 дни. С промените се задължават доставчиците на медийни услуги, в т.ч. печатни, електронни и онлайн медии, да декларират до 30 юни всяко получено финансиране в предходната календарна година, в т.ч. заеми и банкови кредити, както и безвъзмездно получаване на парични средства и имущество. Предвижда се да се декларират размерът на финансирането, основанието за предоставянето му, както и данни за лицето, което го е предоставило. В декларацията да се посочва стойността на всички договори, сключени в предходната година с държавни и общински учреждения и дружества с такова участие, с политически партии, в резултат на обществени поръчки, както и рекламни договори с лица, осъществяващи дейност, подлежаща на регулация. Предвижда се още да бъде декларирано и финансиране от европейските фондове за предходната година. Декларациите се предвижда да се публикуват в регистър на Министерството на културата, който трябва да бъде създаден до една година след влизането в сила на закона и да бъде достъпен онлайн. При забавяне, неподаване на декларация или обявяване на неверни данни се предвижда санкция от 10 до 15 хил. лева. Глобата за повторно нарушение е от 20 до 30 хил. лева. При нарушение се предвижда Министерството на културата да уведомява Министерството на вътрешните работи. Текстовете предвиждат разпространителите на печатни издания да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Санкциите за неподаване на декларация и невярна информация ще са от 10 до 15 хил. лева за първо и от 20 до 30 хил. лева за повторно нарушение. След разрива с банкера Цветан Василев и фалита на КТБ Делян Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". През октомври депутатът от ДПС обяви, че ще прехвърли медийния си бизнес на фондация, но ще помага материално.", "date": "2018.11.01", "title": "Парламентът ще гласува окончателно медийния закон на Пеевски"}
{"url": "https://www.dnevnik.bg/bulgaria/2018/11/01/3337233_bulgariia_chestva_dena_na_narodnite_buditeli/", "text": "На 1 ноември България чества Деня на народните будители. На този празник се отдава почит на просветителите, книжовниците и революционерите, изградили и съхранили духовните ценности и националното самосъзнание на българите. Като будители най-често са споменавани личности като Владислав Граматик, Иван Рилски, Неофит Бозвели, братята Миладинови, Георги Раковски, Васил Левски, Христо Ботев, Иван Вазов и други. За пръв път Денят на народните будители се чества в Пловдив през 1909 г. По време на комунистическия режим празникът е отменен, но традицията на почитането му остава жива и през 1992 г. отново започва отбелязването му. По повод празника националният флаг ще бъде издигнат пред президентството и на церемонията ще присъства държавният глава Румен Радев. В 10 часа президентът ще приеме почетния строй на Националната гвардейска част, а след церемонията ще се срещне на \"Дондуков\" 2 с ръководители на институции в областта на науката, образованието, културата и изкуството. Националната библиотека \"Св. св. Кирил и Методий\" няма да работи с читатели. По повод празника институцията открива две изложби. Първата е юбилейна изложба \"Пътешественик във времето\", посветена на 85-ата годишнина от рождението на проф. Александър Фол. \"Втората - \"Пространства за будители\", е с начален час 17.00 ч. и е посветена на периодичния печат между 1888 - 2018.", "date": "2018.11.01", "title": "България чества Деня на народните будители"}
{"url": "https://www.dnevnik.bg/sport/2018/11/01/3337495_grigor_dimitrov_navliza_v_dulbokite_vodi_na_mastursa_v/", "text": "Григор Димитров се изправя срещу Марин Чилич в среща от осминафиналите на турнира от сериите \"Мастърс\" в Париж. Двубоят помежду им е първи в програмата на централния корт в зала \"Берси\" и ще започне в 12 часа българско време. Българинът  започна с трудна победа в оспорван мач с Роберто Баутиста Агут . От този момент напред му предстоят възможни срещи с най-добрите в света. Първото предизвикателство е Чилич, с когото е играл четири пъти, като всичките им мачове са на твърди кортове. До момента Димитров има една победа, а тя е в единствения им двубой в зала - 7:6 (3), 7:6 (2) в същия турнир в Париж преди три години. При евентуален успех българинът ще играе с победителя от мача между Новак Джокович и Дамир Джумхур. След това е възможна среща с търсещия стотната си титла в тениса Роджър Федерер. Надеждите на треньора на Димитров - Даниел Валверду, са, че деветият в света ще спечели няколко поредни двубоя. Според венецуелеца  това е рецептата за връщане на увереността .", "date": "2018.11.01", "title": "Григор Димитров навлиза в дълбоките води на мастърса в Париж с мач срещу Чилич"}
{"url": "https://www.dnevnik.bg/bulgaria/2018/11/01/3337574_bulgariia_ne_e_jelan_partnyor_v_es_i_si_sutrudnichi/", "text": "България не е желан партньор в рамките на ЕС, сътрудничи си на практика само с Румъния и не участва в нито една неформална група държави с общи интереси. Това показва проучването  EU Coalition Explorer  на Европейския съвет за външна политика, което представя взаимодействието между 28-те държави членки. То е проведено измежду 800 професионалисти в областта на политиката и европейските дейности – учени, правителствени служители, политици, представители на медиите и др. От България са участвали 36 души – повече от всички други държави. Участниците са били попитани с кои други страни правителствата им биха избрали да си сътрудничат по европейски въпроси, кои държави имат същите дългосрочни интереси и кои откликват и сътрудничат. Има и въпроси кои са били най-разочароващите партньори и кои са отдадени на европейската интеграция. България се намира на 24-о място по отношение на общия коалиционен потенциал – зад нея са Малта, Словения, Хърватия и Кипър. Най-висока позиция тя регистрира по отношение на отдадеността си на интеграцията (17-о място). Деветнадесето място страната заема по отношение на общата политика за миграцията. Румъния и само Румъния По отношение на двустранните връзки България има такива на практика само с Румъния. 6% от професионалистите в Румъния са отбелязали, че правителството им би се свързало със София по европейски въпроси; същото казват 2% от австрийците, 1% от унгарците и 1% от шведите. България поставя Германия и Франция като най-важните си партньори, следват ги Австрия, Румъния и Гърция. На въпроса с кои държави имат дългосрочни общи интереси България посочват 12% от респодентите в Румъния, 6% от тези в Хърватия и по 4% от Гърция и Унгария. Българската позиция поставя Румъния на първо място, следвана от Германия и Унгария. На въпроса кое правителство откликва и с него е лесно да се работи българското споменават 8% от запитаните в Румъния и 4% от тези в Гърция. 21% от българските представители сочат Германия, 13% - Румъния, и 9% - Австрия. България не успява да си спечели слава дори като най-лош партньор – за такъв я намират само 5% от професионалистите в Румъния и по 4% от тези в Латвия и Холандия. София изразява разочарование от Холандия, Франция и Великобритания. ЕС да решава Правителството предпочита всички държави членки да взимат общи решения по абсолютно всички европейски проекти – от управлението на еврозоната, през външната политика и общата политика по отношение на правосъдието до промените в климата. По-голяма отдаденост на общите решения демонстрират само Кипър, Гърция, Белгия, Финландия и Словения. Фрагментиран съюз Седем месеца преди евроизборите 28-те държави не успяват да изградят стабилни и силни коалиции, за да преследват общите цели, показва общият анализ. Тъкмо напротив – съюзът е разделен на двустранни партньорства и макар тандемът Германия - Франция да остава в ядрото, влиянието му значително е намаляло. Бенелюкс и скандинавските държави нямат балансирана връзка помежду си, а т.нар. \"Ваймарски триъгълник\" между Франция, Германия и Полша съществува само на думи – отношения между Варшава и Париж почти липсват. \"ЕС се нуждае от нов гравитационен център под формата на група държави, настроени благосклонно към интеграцията\", коментира директорът на берлинския офис Йозеф Янинг. -   – Германия, Франция, Италия, Холандия, Люксембург и Белгия. -   – Германия, Великобритания, Полша, Испания, Франция и Италия. Те обхващат над 70% от населението, БВП и военните разходи. -   – Австрия, Дания, Швеция, Финландия, Холандия, Люксембург и Белгия. Общият им БВП е по-висок от този на Франция и доходите на глава от населението са много по-високи от средните за предишната група и за ЕС. -   – Франция, Италия, Испания, Малта, Португалия, Кипър и Гърция. Освен географското разположение тях ги сближава това, че бяха особено засегнати от дълговата криза и увеличаващата се миграция. -  , в която Полша, Чехия, Словакия и Унгария действат заедно по-често от останалите и сътрудничеството им се основава на общи ценности, история и възгледи за икономиката и сигурността. България, Румъния, Хърватия и Словения са страните, които не влизат в нито един от тези неформални съюзи. Не е изненадващо, че Германия и Франция са държавите са най-голям коалиционен потенциал; следват ги Италия, Холандия и Испания.", "date": "2018.11.01", "title": "България не е желан партньор в ЕС и си сътрудничи само с Румъния, показа проучване"}
{"url": "https://www.dnevnik.bg/evropa/evropeiski_parlament/2018/11/01/3336929_shte_bude_li_v_rucete_na_centristite_balansa_na_silite/", "text": "Увеличаващият се контенгент центристки евродепутати може да сложи край на \"голямата коалиция\" между десни и леви в Европейския парламент, пише EurActiv. Достигна ли своя край монополът на двете големи европейски политически партии в европарламента? Това се пита в доклад, озаглавен \"Европейски парламент 2019: Коя пленарна зала? Коя Европа?\", на института \"Жак Делор\". В доклада разшифроването на бъдещия политически баланс в Европейския парламент се основава на две паралелни тенденции – отслабването на двете основни политически групи в европарламента и възхода на центристите след успеха на \"Република, напред!\" във Франция. В момента дясноцентристката Европейска народна партия (ЕНП) и лявоцентристката група на Прогресивния алианс на социалистите и демократите имат съответно 219 и 188 членове в парламента, което има дава мнозинство от 407 от общо 751 евродепутати. Към края на \"голямата коалиция\"? По време на настоящия и на предишни мандати този блок, разполагащ с 55% от гласовете, позволи да се сформират мнозинства между двете големи политически семейства. Изборите през май 2019 г. обаче ще разместят политическия баланс. Заради Брекзит и промяната в броя на представителите от някои страни парламентът  ще намалее от 751 на 705 евродепутати . Затова за просто мнозинство ще са необходими 353 гласа. Социалистите и демократите ще бъдат засегнати от излизането на Великобритания, защото депутатите лейбъристи представляват една от най-големите им делегации. Друг проблем за тях е бъдещето на представителите на италианската Демократическа партия, която е най-голямата делегация на социалистите. В доклада се отбелязва, че не е изключено през следващите месеци да има разцепление в Демократическата партия и така в крайна сметка групата на социалистите да намалее до 137 членове. ЕНП се очаква да разполага със 178 членове след изборите през май и предвид намаляването на броя на евродепутатите. \"Двете групи ще останат най-голямата и втората по големина в Европейския парламент, но няма да имат мнозинство помежду си\", се казва в доклада. Тази ситуация ще даде нова тежест на други политически групи, без които няма да е възможно да се постигне мнозинство. Най-напред сред тях са  центристите от Алианса на либералите и демократите за Европа  (АЛДЕ). Топката е в центъра \"Република, напред!\" на френския президент Еманюел Макрон може да спечели 21 места според сегашните прогнози. Ако италианската Демократическа партия се разцепи, \"новата партия на Матео Ренци може да се присъедини към АЛДЕ\", се казва още в доклада. Включването на \"Република, напред!\" в АЛДЕ все още не е сигурно, защото тя не е заела ясна позиция за бъдещето си в Европейския парламент. За момента има две опции. Първата е да сформира чисто нова група, което ще изисква най-малко 25 евродепутати от минимум седем държави - членки на ЕС. Второто решение, което включва присъединяване към АЛДЕ, изглежда по-вероятно, но зависи от способността на партията на Макрон да съжителства с харизматичния Ги Верхофстад. Според социологическите проучвания в една бъдеща центристка група ще има около 93 евродепутати, взимайки предвид избраните от \"Сиудаданос\" (Испания) и Свободната демократическа партия (Германия) наред с други. Ограничен възход на популистите Възходът на популистите ще бъде ограничен особено заради \"ефекта Брекзит\". Групата на Европейските консерватори и реформисти (третата по големина в Европейския парламент, в която са и британските консерватори) ще намалее от 71 на 48 членове. \"Европа на нациите и свободата\", където са партиите на Марин льо Пен и на италианския вицепремиер Матео Салвини, обаче може да увеличи броя на членовете си от 35 на 50. Освен това въпреки излизането на британските членове на Партията за независимостта на Обединеното кралство \"Европа на свободата и пряката демокрация\" може да се увеличи от 45 на 53 членове. Общо всичките три евроскептични групи заедно ще имат 160 членове вместо сегашните 151.", "date": "2018.11.01", "title": "Ще държат ли центристите баланса на силите в бъдещия Европейски парламент"}
{"url": "https://www.dnevnik.bg/sviat/2018/11/01/3337187_izrael_protiaga_ruka_kum_zaliva_i_tova_veche_ne_e_taina/", "text": "Това бе сцена, немислима само допреди няколко седмици: министър (на спорта) от израелското правителство със сълзи от радост в очите гордо пее националния химн на своята страна на спортно събитие в сърцето на арабския свят. Гледката с Мири Регев, която пее \"ХаТиква\", разказваща еврейския блян за отечество в Цион, бе само едно от поредицата публични появи на израелски официални лица в арабските страни от Залива, които изкараха наяве задкулисните доскоро канали за комуникация. Премиерът Бенямин Нетаняху от години се хвалеше със затоплящите се отношения с главните арабски страни, които нямат дипломатически отношения с Израел. Но тези отношения - все още силно непопулярни сред арабската общественост - рядко бяха видими. Това обаче се промени в петък, когато Нетаняху направи необявено предварително посещение в Оман, където се срещна с дългогодишния управник султан Кабус бин Саид. Това бе първото посещение на израелски лидер от над 20 години в малката държава от Залива - съюзник на САЩ, която в миналото е уреждала преговори между САЩ и Иран. \"Имахме съществени разговори - както за държавата Израел, но много важни и за израелската сигурност, - каза Нетаняху на заседание на своето правителство в неделя. - Ще има и още.\" Докато той говореше, Регев бе с израелската делегация в Обединените арабски емирства на турнир по джудо, където плачеше от радост заради победата и златния медал за израелския джудист Саги Муки. В същото време министърът на комуникацията в кабинета на Нетаняху отиваше на конференция по сигурността в ОАЕ. А следващата седмица израелският министър на транспорта Израел Кац ще ходи в Оман на транспортна конференция, където смята да изложи своя проект за железопътна връзка между арабските страни от Залива и Израел. Движещата сила зад тези посещения, изглежда, е общото безпокойство от действията на Иран. Израел и много от арабските страни от района на Залива смятат Иран за дестабилизираща сила, която се меси в конфликти и подкрепя техни съперници из целия регион. Оман, който граничи със Саудитска Арабия и лежи на входа Персийския залив, на регионален посредник. Той също така създава възможности за тези арабски страни да печелят благоразположение във Вашингтон. Президентът Доналд Тръмп обеща да представи план за \"Сделката на века\" за мир в Близкия изток, а зависимостта от Саудитска Арабия като влиятелен канал (за връзки със САЩ) е поставена под въпрос в светлината на последиците от убийството на саудитския журналист Джамал Хашоги в саудитското консулство в Истанбул. Емоционалната поява на Регев на неделната церемония за връчването на златния медал в Абу Даби беше безпрецедентна и особено забележителна поради нейните политически изяви. В родината си тя е гласовит националист, харесван от хардлайнерите. В Абу Даби Регев разгледа също огромната джамия \"Шейх Зайед\". Тя носеше забрадка и дълга до земята мантия, наречена абая и бе топло посрещната от местни официални лица. Посещенията на Нетаняху и на министрите от неговата партия \"Ликуд\" са огромен пиар успех за него във вътрешен план, но не са непосредствен сигнал за арабско отваряне към Израел. Палестинско-израелският конфликт си остава емоционален проблем за арабската публика и тези отношения вероятно ще останат ограничени при липсата на мирно споразумение. Израелските сили са убили досега над 160 палестинци при срещу израелската блокада и задълбочаващата се там хуманитарна криза. Мирният процес е замразен от години, а палестинският президент Махмуд Абас прекъсна връзките с Вашингтон, след като Белият дом призна м.г. Ерусалим за столица на Израел и премести посолството си в града. Палестинците се страхуват, че Тръмп се опитва да печели подкрепа от Саудитска Арабия и другите страни от Залива, за да окаже натиск върху палестинците да приемат мирен план, който изобщо не удовлетворява техните искания. Срещите на Нетаняху в Маскат, изглежда, се въртяха около подхода му към палестинско-израелския конфликт и близките му връзки с администрацията на Тръмп. Откликвайки на призивите на Нетаняху, САЩ тази година се изтеглиха от ядреното споразумение с Иран, което Оман бе подкрепил. След посещението оманският външен министър Юсеф бин Алауи изрази мнение, че срещата е била само стратегически опит за справяне с някои от най-належащите проблеми на Близкия изток. В интервю пред телевизия \"Ал Джазира\" той каза, че Нетаняху е инициирал срещата, за да изложи възгледите си по близкоизточните въпроси пред султан Кабус. \"Това, което султан Кабус прави сега, е равнозначно на интервенция, - каза Сигурд Нойбауер, вашингтонски експерт по Оман. - Оман се намесва в израелско-палестинския мирен процес поради една очевидна причина и тя е, че арабските страни са толкова разединени.\" Оман също така е единствената арабска страна в Залива, която може да си позволи да приеме визита на Нетаняху без страх от дестабилизиращ ответен гняв, добави Нойбауер. Това е така, защото султан Кабус, който е на власт от 1970 г., има благодарение на неизменната си политика на ненамеса. Оман уреди чрез посредничество освобождаването на западните заложници в Йемен и осигури \"задна врата\" за комуникации между Вашингтон и Техеран по време на администрацията на Обама. Страната е член на предвождания от саудитците Съвет за сътрудничество в Залива, но не подкрепи бойкота на Катар, обявен от Рияд, нито пък войната в Йемен. За отбелязване е, че дори палестинската партия \"Фатах\" и Иран не осъдиха пряко Оман заради посещението на Нетаняху, а вместо това критикуваха опитите на Израел да нормализира отношенията с арабските страни преди постигането на мирно споразумение. За Оман гостоприемното отваряне на портите пред Нетаняху праща послание към администрацията на Тръмп, че Маскат е ценен регионален играч. \"Оман може да покаже, че е посредник, канал за връзка не само между Израел и палестинците, но, което е още по-амбициозно, между Иран и Израел\", отбеляза Йоел Гузански, главен изследовател в израелския Институт за проучвания по националната сигурност. /БТА", "date": "2018.11.01", "title": "Израел протяга ръка към Залива и това вече не е тайна"}
{"url": "https://www.dnevnik.bg/video/2018/11/01/3337590_video_izbori_na_gneva/", "text": "Идната седмица в САЩ ще се проведат оспорвани междинни избори. Демократите искат да си върнат властта над двете камари и да попречат на политиките на президента Доналд Тръмп, републиканците са разгневени заради незаконната имиграция и съпротивата срещу държавния глава. Какво са междинните избори и какво може да спечели всяка партия - вижте във видеото.", "date": "2018.11.01", "title": "Видео: Избори на гнева"}
{"url": "https://www.dnevnik.bg/sviat/2018/11/01/3337692_cenite_na_gaza_v_ukraina_shte_budat_povisheni_s_235_ot/", "text": "Цените на газа в Украйна ще бъдат повишени с 23.5% от днес. Причината от необходимостта от покачване на цените на газа е свързана с високия дълг на страната към международните й партньори в размер на 50 млрд. долара, натрупани от 2005 до 2013 година. Това съобщава \"Ройтерс\", цитирана от БТА. На заседание на министерския съвет на 19 октомври премиерът Володимир Гройсман изтъкна, че друг начин няма, в противен случай Украйна трябва да обяви дефолт. Той уточни, че в началото на преговорите с международните кредитори е ставало въпрос цените да бъдат повишени с 60 на сто, но Киев е намерил друг подход и от 1 ноември те ще нараснат с 23.5 на сто.  Пет дни по-късно, на 24 октомври, на заседание на правителството Гройсман заяви, че цените на природния газ за населението на Украйна няма да се повишават повече до приключване на отоплителния сезон 2018-2019 година. Той каза това по повод информацията, че по искане на МВФ украинците могат скоро да очакват ново повишаване на цените на газа с 35 процента. Министър-председателят даде да се разбере, че до президентските избори догодина през март няма да има ново покачване на цената на газа. В края на миналата седмица правителството в Киев съобщи, че възнамерява да повиши цените на газа за домакинствата от 1 януари 2020 г., за да ги изравни с тези на националната енергийна компания \"Нафтогаз\" за компаниите от промишления сектор, предаде ДПА.  В Украйна цените на газа са силно субсидирани. Киев пое ангажимент постепенно да ги повиши, за да може да изпълни изискванията за още финансова помощ от МВФ. Обявяването на това решение осигури ново стендбай споразумение за финансова помощ от МВФ на стойност 3,9 милиарда долара, за да се помогне на Украйна да поддържа финансова стабилност и доверието на инвеститорите с оглед на това, че ще навлезе в година на национални избори, отбелязва ДПА.", "date": "2018.11.01", "title": "Цените на газа в Украйна ще бъдат повишени с 23.5% от днес"}
{"url": "https://www.dnevnik.bg/sport/2018/11/01/3337634_snimka_na_denia_emocionalnoto_zavrushtane_na_lampard/", "text": "Феновете на \"Челси\" отдадоха заслуженото на своя любимец Франк Лампард при завръщането му на \"Стамфорд бридж\".", "date": "2018.11.01", "title": "Снимка на деня: Емоционалното завръщане на Лампард на стадиона, където стана легенда"}
{"url": "https://www.dnevnik.bg/sport/2018/11/01/3337694_stoianovich_levski_veche_misli_samo_za_purva_liga_no/", "text": "Треньорът на \"Левски\" Славиша Стоянович съжали за отпадането от Купата на България. Той заяви, че сега погледите остават насочени само към първенството, но добави, че не знае дали това ще улесни задачата на отбора. Сините  изпуснаха отлични възможности срещу \"Черно море\" и накрая загубиха с дузпи . Те два пъти повеждаха, като допуснаха изравняване за 2:2 в 91-ата минута. При дузпите \"Левски\" също беше във водеща позиция, но не се възползва. \"Може би е моя грешката, че пуснах Нашименто в края. Той е играч, който бие най-много дузпи на тренировки\", каза Стоянович. \"Да, сега ни остава само първенството. Максималната концентрация ще е в Първа лига. Не загубихме само мача, а и Холмар (Ейолфсон) и (Иван) Горанов. Не сме тъжни само за загубата, а и за тях двамата. Не знам какви са очакванията и кога ще се върнат\", добави треньорът.", "date": "2018.11.01", "title": "Стоянович: \"Левски\" вече мисли само за Първа лига, но това не улеснява задачата (видео)"}
{"url": "https://www.dnevnik.bg/kultura/2018/11/01/3336539_melba_pravi_pregled_na_suvremenniia_bulgarski_dizain/", "text": "Ако не сте имали време да се информирате за напредъка на българския дизайн през последната една година, то \"Преглед на българския дизайн 2018\" е изложба, която събира представителна извадка от сферата и я предлага наготово в рамките на фестивала за дизайн МЕЛБА от 8 ноември в галерията \"Уникредит студио\". Експозицията ще представи на едно място 30 проекта и произведения в шест дизайнерски категории: продуктов дизайн и керамика, мода и текстил, графичен дизайн, илюстрация, бижута и социален дизайн.  Тя е логично продължение на създадения от инициаторите на фестивала \"Студио Комплект\" динамичен онлайн архив \"Мелба\" и представя само вече реализирани проекти, изпъкнали през годината с оригиналност, новаторски подход и начин на комуникация. Подборът е субективен и не обхваща абсолютно всичко в категориите, но няма и претенциите да го прави.  В   се подчертава способността на дизайнера да работи и облагородява средата и да провокира размисъл за общоприетите норми. Сред силните примери, попаднали в селекцията, са Новото площадно пространство - Крайбрежна алея във Варна, пространството в частно училище в Св. Влас \"Демократос\", кампанията \"Паметни жени\", която изведе на преден план дискусията за липса на паметници на жени в София, Пешеходна система за ориентация на туристите в град София и проектът \"Скритите букви\".  под формата на печат, онлайн, реклама, култура, бизнес, производство и прочее ще видим в работи на студио Four Plus, Красен Кръстев, Next DC, \"Студио Пункт\" и Габриела Стайкова. Едно от най-лесно възприеманите и широко използвани проявления на дизайна -  , която търпи бурно развитие през последните години поради възможността лесно да прескача езиковите и други граници, ще бъде представена чрез работи на Борислава Михайлова - Borislava Willnevermadeit, ТИ-РЕ, Люба Халева, Костадин Кокаланов и Розалина Буркова. Ще се оставим да бъдем предизвикани и от  , обединени под идеята за визуален творчески експеримент. Авторите в тази категория са Нева Балникова, Велислава Божинова, Цеца Георгиева, проектът \"Сфера\" и Евгения Цанкова. Смесица от футуристични визии и традиционни български елементи от възпитаника на модния департамент в Антверп Стефан Карчев, както и работите на колегите му дизайнерите Мила Чорбаджиева от \"Шевица\", дуото Chopova Lowena, както и марките за текстилни продукти за домакинството и не самоSofter + WIld и Стампа ще можем да разгледаме в частта за  . В рамките на фестивала МЕЛБА, който ще продължи от 9 до 30 ноември, ще бъде организиран и международен симпозиум с лекции на седем големи европейски имена в продуктовия, дигиталния и графичния дизайн, илюстрацията, медиите, модата и визуалната комуникация. На 10 ноември в \"Генератор\" той ще срещне публиката за първи път с имена като Пени Мартин - основателката и главна редакторка на световноизвестното лайфстайл списание The Gentlewoman, арт директора на иновативната продукционна агенция Unit9 с офиси в четири града в света Unit9, чешкия бранд за ръчни произведения от стъкло и носител на Czech Grand Design - DECHEM, както и част от екипа на лабораторията за прототипиране на идеи за устойчив бъдещ начин на живот SPACE 10.", "date": "2018.11.01", "title": "МЕЛБА прави преглед на съвременния български дизайн"}
{"url": "https://www.dnevnik.bg/zelen/2018/10/31/3337501_ot_dnes_zelenata_zona_za_parkirane_v_sofiia_obhvashta/", "text": "     От днес паркирането в районите \"Възраждане\", \"Красно село\", част от \"Оборище\" и \"Лозенец\" стават част от зелената зона за платено паркиране в София. Реално обаче таксуването ще започне от понеделник, защото от Центъра за градска мобилност все още не са издали стикери за паркиране на всички живеещи в районите, които са подали заявление за тях. Друга промяна, която ще влезе в сила е, че паркирането на автомобили в пространствата пред жилищни, офисни или други сгради, които не са обособени като паркинги, ще е платено. Така ако по план пред сграда не са предвидени паркоместа, шефоьирте на паркиралите коли ще трябват да платят такста за зелена зона. В противен случай колите ще бъдат принудително премахвани или ще им бъдат поставяни скоби. В зелената зона за паркиране от днес попадат улиците между булевардите: - \"Джеймс Баучер\" и \"Никола Вапцаров\" в \"Лозенец\", като така паркирането в целия квартал ще е платено. - \"Иван Гешов\", \"Пенчо Славейков\", \"Ген. Тотлебен\" и \"Георги Софийски\" в район \"Красно село\". - \"Константин Величков\", \"Сливница\", \"Александър Стамболийски\" и улиците \"Димитър Петков\" и \"Опълченска\" във \"Възраждане\". - \"Христо и Евлоги Георгиеви\", \"Ситняково\", \"Данаил Николаев\" и ул. \"Черковна\" в \"Оборище\". Зелената зона за платено паркиране работи от понеделник до петък от 08:30 до 19:30 часа, като максимално допустимото време за паркиране е 4/четири/ часа, а таксата е 1 лев за час.", "date": "2018.11.01", "title": "От днес зелената зона за паркиране в София обхваща нови 4 района"}
{"url": "https://www.dnevnik.bg/zelen/2018/11/01/3337707_stranite_ot_es_podkrepiha_zabranata_na_plastmasovi/", "text": "Посланиците на страните - членки на Европейския съюз, се споразумяха вчера да подкрепят директивата за забрана на някои пластмасови предмети за еднократна употреба, което е стъпка към бързо приемане на текста, предадоха \"Франс прес\" и ДПА. Европейският парламент  изрази подкрепата си  за предложението на Европейската комисия на 24 октомври. Първите дискусии на евродепутатите са насрочени за 6 ноември. ЕС се надява да бъде постигнато споразумение по новата директива до края на годината и тя да бъде гласувана в Европейския парламент през пролетта на 2019 година, за да влезе в сила през 2021 година. Съветът на ЕС подкрепя забраната на пластмасовите предмети за еднократна употреба, за които съществуват алтернативи. Освен това той иска да бъде \"по-амбициозен\" от комисията, що се отнася до отговорността на производителите на такива пластмасови предмети за почистването на отпадъците. Комисията предложи разходите по почистването им да бъдат поети от техните производители, но Съветът иска това задължение да засегне и компаниите, които внасят или продават такива предмети и/или опаковки за еднократна употреба. Проектът за директива има за цел на първо място да се бори със замърсяването на пластмасови изделия за еднократна употреба, които попадат на плажовете и в моретата. Тези изделия са 10 категории и включват чинии, прибори, сламки, дръжки за балони, някои рибарски принадлежности и клечки за уши. Те съставляват 70 на сто от отпадъците в Световния океан. /БТА", "date": "2018.11.01", "title": "Страните от ЕС подкрепиха забраната на пластмасови предмети за еднократна употреба"}
{"url": "https://www.dnevnik.bg/sport/2018/11/01/3337704_boka_huniors_si_osiguri_istoricheski_final_s_rivur/", "text": "Бока хуниорс\" и \"Ривър плейт\" ще играят в исторически финал в Копа Либертадорес. Никога досега двата големи съперника от Аржентина не са се срещали в спор за титлата във водещия клубен турнир в Южна Америка. \"Бока хуниорс\" си осигури място във финала след равенство 2:2 при гостуването си на \"Палмейрас\". Аржентинците бяха спечелили с 2:0 първата среща. Рамон Абила засили отбора си към финала, като вкара в 18-ата минута. От този момент \"Палмейрас\" вече се нуждаеше от четири гола, за да продължи. След почивката бразилците заиграха по-добре и направиха обрат с головете на Луан и Густаво Гомес от дузпа. До края на срещата имаше половин час, но домакините не успяха да стигнат до целта си. \"Бока хуниорс\" сложи точка на спора с гол в 70-ата минута, дело на Дарио Бенедето. \"Ривър плейт\" стигна до финала след драматичен реванш срещу миналогодишния шампион \"Гремио\". Аржентинците  победиха с 2:1 като гост в Бразилия  след дузпа в последните минути, отсъдена след намесата на технологията за видеоповторенията. \"Бока хуниорс\" е домакин на \"Бомбонера\" в първия финален мач на 7 ноември, а реваншът е три седмици по-късно.", "date": "2018.11.01", "title": "\"Бока хуниорс\" си осигури исторически финал с \"Ривър плейт\" в Копа Либертадорес"}
{"url": "https://www.dnevnik.bg/evropa/2018/11/01/3337710_es_podgotvia_smekcheno_predlojenie_za_danuk_za/", "text": "Министрите на финансите от ЕС ще обсъждат следващата седмица смекчено предложение за общоевропейския дигитален данък, сочи документ, цитиран от \"Ройтерс\". Целта на новото предложение е правителствата, които са против данъка, да се съгласят с него до края на годината. Според  предложението на Европейската комисия  от март държавите от ЕС ще облагат с 3 процента дигиталния оборот на големи компании като \"Гугъл\" (Google) и \"Фейсбук\" (Facebook), които са обвинявани, че пренасочват печалбите си към страните от ЕС с ниски данъци. Франция и някои други големи европейски страни настояват за бързо въвеждане на данъка, но по-малки държави като Ирландия и Люксембург са против мярката, страхувайки се, че ще намали данъчните им приходи. За  да преодолее противопоставянето  Австрия, която в момента е председател на ЕС, предлага да бъде въведена точна дата, когато ще приключи налагането на този данък, се посочва в документа. Данъкът винаги е бил планиран като временно решение за приходите от дигиталните компании, които избягват много данъци благодарение на трансграничния си и виртуален бизнес. Клауза, предвиждаща автоматично изтичане на срока на действие на данъка, вече е подкрепена от повечето страни - членки на ЕС, но досега е свързвана със световно споразумение за данъчна реформа. Според австрийското предложение прилагането на налога може да приключи на точно посочена дата. Продължителен световен дебат по реформата на облагането с данъци на дигиталните компании не даде резултат, тъй като държавите имат различни становища по въпроса, а понякога се конкурират чрез данъци и други облекчения, за да привличат фирми. Австрия освен това предлага продажбата на данни на потребителите да бъде изключена от облагането с планирания данък, което е смекчаване на предложението на Европейската комисия. Само приходите от онлайн реклама и виртуални пазарни платформи ще бъдат обект на новия данък според плана. Финансовите министри от ЕС ще обсъдят вариантите, предложени от Австрия, на месечното си заседание на 6 ноември в Брюксел. /БТА", "date": "2018.11.01", "title": "ЕС подготвя смекчено предложение за данък за технологичните компании"}
{"url": "https://www.dnevnik.bg/skorost/2018/11/03/3337126_kak_kojenoto_iake_stava_chast_ot_uniformata_na/", "text": "Ако трябва да се опише накратко облеклото на мотористите, със сигурност две думи са достатъчни и те са \"кожено яке\". Как обаче то става толко популярно сред тях, припомнят от \"Харлей-Дейвидсън\". Човечеството се облича в кожа от векове, а мотоциклетите се появяват в началото на миналия век, но якето става част от екипировката на мотоциклетистите в края на 40-те години. Идеята всъщност пада от небето. На 17 декември 1903 година братята Райт осъществяват първия полет със самолет. След това технологията се развива, самолетите започват да се използват все повече и пилотите, които седели в отворения кокпит, имали нужда от защита. Проблемът намерил своето решение в тежките и подплатени с овча кожа якета, които ги предпазвали от вятъра и студа, без да им отнемат свободата на движение. Германските летци по време Първата световна война ги носели много и постепенно якетата се превърнали в част от униформата им. По време на Втората световна кокпитът вече бил затворен, но самолетите били по-бързи и летели по-високо, а това означавало още по-ниски температури. Затова армията осигурявала на своите войници кожени якета, които ги пазели от тежките условия в битка. В един момент войната свършила, но кожените якета продължили да се носят от бившите летци, които след завръщането си от фронта започнали да търсят нови занимания, по възможност не по-малко вълнуващи от летенето. Нищо чудно, че голяма част от тях станали запалени мотоциклетисти и създали собствени клубове. Тяхна отличителна черта били авиаторските им якета. Така кожената връхна дреха бързо се превърнала в знак на чест и смелост, защото хората веднага разбирали, че човекът, който го носи, е ветеран от войната. Постепенно якетата набрали популярност и започнали да се носят и от останалите ездачи. И макар модата да се променя през годините, коженото яке остава неизменна част от екипировката, а в обществото е символ на свободния дух и до днес.", "date": "2018.11.01", "title": "Как коженото яке става част от униформата на мотициклетистите"}
{"url": "https://www.dnevnik.bg/biznes/2018/11/01/3337709_goranov_niama_predpostavki_za_predsrochni_izbori_a/", "text": "Министърът на финансите Владислав Горанов смята, че в момента в страната няма структурни предпоставки за предсрочни избори, а призивите за това са израз на болни амбиции на неготови за властта лидери на опозицията. В интервю за Би Ти Ви Горанов коментира  намерението на БСП да не влиза в пленарната зала  на Народното събрание до оставката на вицепремиера Валери Симеонов, който е представител на коалицията \"Обединени патриоти\" в изпълнителната власт. \"Ако Симеонов излезе, не се знае как ще функционира малката коалиция в голямата, а това създава предпоставки за нестабилност. Предпочитаме да няма промени в коалицията на този етап по начина, по който е формирана\", каза Горанов с уговорката, че не защитава поведението на Симеонов, който нарече майките на деца с увреждания  \"кресливи жени с уж болни деца\".  \"Той успя да привлече гнева на сериозна група хора. Доста укоримо е в политиката да взимаш крайна позиция срещу по-уязвими и по-слаби\", каза финансовият министър, но и добави, че за добро или лошо има достойнство, но възможно заради характера си взима понякога по-остра позиция. \"Големите в една коалиция винаги страдат от действията на малките партньори. Всяка управление си има цена и тя се плаща с политическо износване\", каза Горанов. Едновременно с това, подчерта, че няма причини правителството да падне - БСП не успява да събере подкрепа, за да свали кабинета чрез вот на недоверие, а в подкрепящите правителството партии не е чул и видял да искат оставката му. \"Няма смислена причина за хвърляне на държавата в политическа нестабилност само - този, който не е готов, но иска властта\", каза Горанов, а запитан, дали има предвид лидера на БСП Корнелия Нинова отговори, че тя претендира да управлява. Той описа другата опозиционна партия - ДПС, като \"систематична и доста по-разумна партия\", в която \"осъзнават, че няма алтернатива на сегашното управление и не е време друг да поеме властта.\" Омбудсманът Мая Манолова вече няма да ползва услугите на - с тези думи финансовият министър обясни промяна в закона за Националната служба за охрана, която от догодина няма да предоставя кола и шофьор на обществения защитник. \"Това е служба за охрана, която има функция да охранява конституцията и политици, които са застрашени. Ако нямат нужда от такава услуга, тя става таксиметрова\", каза Горанов и добави, че \"не е нужно омбудсманът да бъде пазен от българските граждани. Специална комисия, която оценява заплахите срещу политиците, е преценила, че за Манолова няма опасност, се разбра от думите му. Запитан защо не се отнеме същата привилегия и на министрите, той отговори, че те имат право да се откажат и някои, включително той самият, вече са го направили. Финансовият министър каза, че е умерен оптимист за присъединяването на България към валутния механизъм ERMII и банковия съюз и увери, че държавата прави всичко необходимо в този процес. \"В началото на годината предстои на системно значимите банки и тези, които Европейската централна банка (ЕЦБ) е решила да провери. На финалната права сме на измененията на законодателството, сега сме в режим на подготовка за близко сътрудничество с ЕЦБ за надзора на нашите банки. Като получим съгласие за установяване на близко сътрудничество по надзора на банките, имаме ангажимент с нашите партньори в същия момент да кандидатстваме и да получим подкрепа за ERMII\", каза Горанов.", "date": "2018.11.01", "title": "Горанов: Няма предпоставки за предсрочни избори, а болни амбиции"}
{"url": "https://www.dnevnik.bg/politika/2018/11/01/3337715_parlamentut_shte_zasedava_izvunredno_vuv_vtornik_po/", "text": "Парламентът ще заседава извънредно във вторник, за да гласува на първо четене проектите на бюджетните закони на държавното обществено осигуряване и на здравната каса. Дневният ред бе одобрен от депутатите днес. Във вторник ще бъдат изчетени и докладите по проектобюджета, който ще бъде обсъден и гласуван на първо четене в сряда. Приоритетите в него са социалната политика, образованието, отбраната и политиката по доходите. Предложенията на парламентарните групи по бюджетите ще бъдат обсъдени в четвъртък. БСП ще предложи алтернативен бюджет с прогресивно подоходно облагане.", "date": "2018.11.01", "title": "Парламентът ще заседава извънредно във вторник по бюджетите за 2019 г."}
{"url": "https://www.dnevnik.bg/bulgaria/2018/11/01/3337716_simeonov_da_bude_otstranen_ili_pravitelstvoto_shte/", "text": "ДПС настоява за  оставката на вицепремиера  Валери Симеонов и всички патриоти от управлението или правителството ще падне. Това коментира депутатът от ДПС Хамид Хамид в ефира на \"Нова телевизия\". Повод за искането е протестът на майките с деца с увреждания и  репликата на Симеонов , че това са \"група кресливи жени, които спекулират с уж болни деца\",  както и скандалите  около Държавната агенция за българите в чужбина (ДАБЧ). \"Това, което изрече, тези безчувствени думи, които вече цяла България, а може и Европа, ги коментират, но наред с това и Държавната агенция за българите в чужбина е в неговия ресор. Ако някой не може да си контролира ресора, няма място в изпълнителната власт\", заяви Хамид.  \"Имаме различни политически инструменти за това, но няма да издам стратегията. Валидността вече изтича\", коментира той. \"Няма решение на ДПС за бойкот на заседанията. Всяка сутрин заседава парламентарната група по актуални въпроси за деня и решава за съответния ден. Решението ни от по-предишния централен съвет е за демонтаж на правителството и ние изпълняваме това решение. Ще продължим до пълния демонтаж на това правителство.\"  Хамид засегна и темата за сигнали със злоупотреби за получаване на българско гражданство. \"Предложихме анкетна комисия, която да разследва продажбите с паспорти. Това проекторешение не видя бял свят. ГЕРБ покри изсветляването на тези факти\", коментира Хамид. По думите му има данни за злоупотреби за период, различен от управлението на Харалампиев. \"Там основните твърдения са за огромни злоупотреби с издаване на удостоверения за българско гражданство, датиращи от 2015-2016 г.  Има изнесени твърдения и те трябва да се проверят. Отхвърлянето на предложението за тази комисия ми изглежда като опъване на чадър\", заяви той и добави, че всеки от патриотите е крайно нежелан. Хамид е на мнение, че има случаи, в които \"Обединени патриоти\" и ГЕРБ са на различно мнение по важни въпроси - един от тях е данъчната политика. \"Не сме искали наши представители във властта. Когато има аритметика, има такива изкривявания. Искаме програма за ускорено развитие на България\", завърши той.", "date": "2018.11.01", "title": "Симеонов да бъде отстранен или правителството ще падне, заяви Хамид Хамид"}
{"url": "https://www.dnevnik.bg/sport/2018/10/31/3337552_bivsh_italianski_nacional_beshe_osuden_na_dve_godini/", "text": "Бившият италиански футболист Винченцо Якуинта получи ефективна присъда от две години затвор. 38-годишният Якуинта беше признат за виновен от съда в Реджо Емилия по обвиненията в притежание на огнестрелни оръжия и боеприпаси. Прокуратурата искаше шестгодишна присъда за бившия нападател заради връзки с калабрийската престъпна група ндрангета. В крайна сметка съдът не откри доказателства по това обвинение. Бащата на бившия футболист Джузепе Якуинта обаче ще лежи в затвора 19 години, защото е признат за виновен във връзки с престъпната организация. Делото, при което бяха осъдени Якуинта и баща му, е най-голямото, насочено срещу ндрангета. Общо 120 души бяха привлечени като обвиняеми и също получиха присъди. \"Съсипаха живота ми, без да сме виновни за нещо. Осъдиха ни само защото идваме от Калабрия, и ни лепнаха етикет на престъпници. Страдам като куче за нищо\", каза Якуинта на излизане от съдебната зала. Бившият нападател беше привлечен като обвиняем още през 2015 г., след като полицията откри огнестрелни оръжия и боеприпаси в неговия дом в Реджоло. В къщата му бяха намерени револвер \"Смит & Уесън\", пистолет \"Браунинг\" - 7.65-милиметров, както и 126 патрона. Якуинта игра професионален футбол между 1996 и 2013 г. Най-силните си години той прекара в \"Ювентус\" между 2007 и 2013. Той има 40 мач за националния тим на Италия, с който стана световен шампион през 2006 г. На първенството в Италия Якуинта отбеляза един гол.", "date": "2018.11.01", "title": "Бивш италиански национал беше осъден на две години затвор"}
{"url": "https://www.dnevnik.bg/sviat/2018/11/01/3337718_vodolazi_sa_otkrili_chast_ot_cherna_kutiia_na/", "text": "Водолази са открили част от черна кутия на падналия индонезийски самолет, предаде ДПА, като се позова на ръководителя на националната агенция за издирвателни и спасителни операции. \"Това е част от черната кутия, защото има липсваща част\", каза Мухамад Сяуги. Той допълни, че засега не е ясно коя от двете черни кутии е това - тази, която записва гласовете в пилотската кабина, или онази с данните за полета. Сяуги съобщи още, че водолазите са открили и предмет с дължина около 1.5 метра, за който смятат, че е част от самолета. \"Боинг\" 737 МАКС 8 на индонезийската нискотарифна авиокомпания \"Лайън еър\" се разби в Яванско море в понеделник 13 минути след излитането си от столицата Джакарта за град Пангкал Пинанг на остров Суматра. Загинали са всички 189 души на борда - 181 пътници и осемчленен екипаж. Самолетът бил въведен в експлоатация само преди няколко месеца. Той имал проблеми при предишния си полет до Джакарта в неделя. /БТА", "date": "2018.11.01", "title": "Водолази са открили част от черна кутия на падналия индонезийски самолет"}
{"url": "https://www.dnevnik.bg/bulgaria/2018/11/01/3337724_arestant_izbiaga_ot_bolnica_v_blagoevgrad/", "text": "Арестант избяга от спешното отделение в Благоевград, съобщава МВР. Той бил там за преглед, но успял да излезе през единствения прозорец без решетки, въпреки че бил с белезници. Той използвал момента, когато единият униформен говорел по телефона. Около 5.30 часа тази сутрин екип на автопатрул спрял за проверка в областния град 18-годишен, от Благоевград. У него е открита и иззета марихуана, по първоначални данни – около 0.6 грама. Двама полицаи довели 18-годишния младеж, за да бъде прегледан от лекар и след това задържан в ареста. Докато бил в отделението обаче, арестантът скочил от два метра височина. Полицаите са направили опит да го пресрещнат, но не са успели да го заловят. Младежът е криминално регистриран за кражби и увреждане на имущество. в момента се издирва.", "date": "2018.11.01", "title": "Арестант избяга от болница в Благоевград"}
{"url": "https://www.dnevnik.bg/bigpicture/2018/11/01/3335372_nai-dobrite_snimki_na_dnevnik_prez_oktomvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2018.11.01", "title": "Най-добрите снимки на \"Дневник\" през октомври"}
{"url": "https://www.dnevnik.bg/sviat/2018/11/01/3337719_nad_milion_venecuelci_sa_izbiagali_v_kolumbiia_za_9/", "text": "Повече от един милион венецуелци са пристигнали в Колумбия през първите девет месеца на 2018 г., а 676 хил. са заминали за други държави. Това съобщиха колумбийските имиграционни власти, предаде \"Франс прес\". \"От януари до септември 2018 г. над един милион венецуелци са влезли на колумбийска територия, а 676 хил. са заминали за трети страни, главно Еквадор, Перу, Чили, Съединените щати и Мексико\", посочи в комюнике службата по миграцията. По данни на ООН близо 1.9 млн. души са напуснали Венецуела от 2015 г., бягайки от икономическата и политическата криза. Всеки ден около 5000 граждани напускат страната, което е най-голямото преселение в новата история на Латинска Америка. Колумбийският президент Иван Дуке каза в края на септември, че пристигането на един милион венецуелски мигранти може да струва тази година 0.5 процента от брутния вътрешен продукт на Колумбия, което означава около милиард и 348 млн. долара. /БТА", "date": "2018.11.01", "title": "Над милион венецуелци са избягали в Колумбия за 9 месеца"}
{"url": "https://www.dnevnik.bg/evropa/2018/11/01/3337725_franciia_razsledva_sluchai_na_bebeta_rodeni_bez_ruce/", "text": "Франция започна национално разследване защо в няколко селски района след 2000 г. повече от 20 бебета са родени без ръце, предаде \"Ройтерс\". Решението бе взето, след като тази седмица бе получена информация за още няколко случая, съобщи здравният министър на страната. Води се и отделно разследване на информация за телета и евентуално кокошки, родени без крайници в същите три региона. Обществената здравна агенция заяви, че е идентифицирала още 11 случая на бебета, родени с дефекти на крайниците между 2000 и 2014 г. в департамента Ен в Източна Франция близо до границата с Швейцария, където вече имало седем такива случая през 2009 - 2014 г. В два департамента в Западна Франция също са установени случаи на малформации: четири в Морбиан между 2011 и 2013 г., и три в съседния Лоар Атлантик през 2007 и 2008 г. Ен и Морбиан са на няколкостотин километра разстояние един от друг. Случаите събудиха опасения във френското общество, че причината може да бъде някакъв токсин в храната, водата или въздуха. \"Искам да знам, мисля, че всички във Франция искат да знаят\", заяви здравният министър Анес Бюзан. \"Може да бъде фактор, свързан с околната среда. Може би се дължи на това, което тези жени са яли, пили и вдишвали.\" Първоначално разследване в началото на октомври показа, че случаите на дефекти на крайниците в засегнатите региони са повече от където и да било другаде в страната, но сега проучването е разширено. \"Много е сложно, трябва да проследим историята на семействата в случаи, които понякога датират от преди 10 или повече години\", каза министърът. Първите заключения се очакват до края на януари, а пълен доклад – до юни. Епидемиологът Еманюел Амар, който пръв разкри родилните дефекти в Ен, каза пред \"Ройтерс\", че единственото общо нещо, което майките на засегнатите бебета са имали помежду си, е, че са живели в райони, където се отглеждат зърнени култури сред полета от царевица и слънчоглед. Тя отбеляза, че повечето случаи са между 2009 и 2014 г. и след това не е имало нови.", "date": "2018.11.01", "title": "Франция разследва случаи на бебета, родени без ръце"}
{"url": "https://www.dnevnik.bg/sviat/2018/11/01/3337729_norvejki_diplomat_e_noviiat_pratenik_na_oon_za_siriia/", "text": "Генералният секретар на ООН Антониу Гутериш назначи опитния норвежки дипломат Гайр Педешен за специален пратеник на организацията за Сирия, предадоха \"Асошиейтед прес\" и ТАСС. Педешен ще има задачата да донесе мир на Сирия след седем години война. Гутериш подчерта, че дипломатът има десетилетия на политически и дипломатически опит. Досега той беше посланик на Норвегия в Китай, а преди това - постоянен представител на Норвегия в ООН. Той ще замени на поста  досегашния специален пратеник Стафан де Мистура , който преди време обяви, че напуска в края на ноември по семейни причини. Преди това той ще направи последен опит да постигне напредък към приемането на нова конституция на Сирия - ключова стъпка за прекратяване на гражданската война. Генералният секретар на ООН изразява дълбоката си признателност на Стафан де Мистура за активните му усилия и приноса му за връщането към мира в Сирия, подчерта говорителят на Гутериш Стефан Дюжарик. Педешен е роден в Осло през 1955 г. и от 1998 г. до 2003 г. е посланик на Норвегия в Палестина. По време на кариерата си в ООН той беше и специален координатор за Ливан, както и представител на генералния секретар на ООН в Южен Ливан, припомня ТАСС. /БТА", "date": "2018.11.01", "title": "Норвежки дипломат е новият пратеник на ООН за Сирия"}
{"url": "https://www.dnevnik.bg/sviat/2018/11/01/3337732_vodesht_ot_si_en_en_nareche_belite_muje_nai-goliamata/", "text": "Американската телевизия Си Ен Ен отказа да коментира изказването на журналиста си Дон Лемън, според когото белите мъже са най-голямата терористична заплаха в страната, съобщи \"Асошиейтед прес\", цитирана от БТА. Изказването на Лемън в ефира на Си Ен Ен в понеделник предизвика критики сред консервативните кръгове. \"Трябва да спрем да демонизираме хората и да осъзнаем, че най-голямата терористична заплаха в тази страна са белите мъже, повечето от които радикализирани десни, и трябва да направим нещо по отношение на тях\", каза той. Той говореше за негативното отношение към запътилата се към САЩ  колона мигранти  и за неотдавнашните нападения срещу двама чернокожи в Кентъки и в синагога в Питсбърг, за които  са заподозрени бели мъже . Говорител на Си Ен Ен заяви вчера, че нито Лемън, нито телевизията ще направят коментар по въпроса. Все пак  проучвания през последното десетилетие сочат , че терористичните нападения, извършени от крайнодесни (повечето бели) екстремисти, са два пъти повече от тези на ислямисти, отбелязва \"Вашингтон пост\".", "date": "2018.11.01", "title": "Водещ от Си Ен Ен нарече белите мъже \"най-голямата терористична заплаха\" (видео)"}
{"url": "https://www.dnevnik.bg/na_put/2018/11/01/3337760_nad_50_ot_bulgarskite_turisti_putuvat_chrez_agenciia/", "text": "Как съвременният българин организира своите пътувания, ползва ли услугите на традиционни и онлайн туристически агенции или резервира сам с помощта на различни доставчици на услуги? Отговори на тези въпроси дава маркетингово проучване на \"Маркет линкс\", цитирано от esky.bg. То е представително за жени и мъже на възраст над 15 години, потребители на интернет, живеещи в България, пътували със самолет през последната година или планиращи такова в предстоящата. 72% от анкетираните казват, че през последните 3 години поне веднъж са ползвали услугите на туристическа агенция, като 38% са ползвали както традиционна, така и онлайн туристическа агенция. Като основни предимства на агенциите респондентите посочват пестенето на време (53%), удобството (49%) и сигурността (44%). 28% от анкетираните смятат, че агенциите спестяват средства. Потребителите, които не са използвали услугите на туристическа агенция, посочват като основни причини за това: организирането на пътуванията от някой друг по-опитен близък вместо тях (59%), наличието на достатъчно опит да организират пътуванията си сами (39%), или нежеланието да плащат допълнителна такса за услугите на агенция (26%). От компаниите, предлагащи самолетни билети или екскурзии, с най-висок процент разпознаваемост сред българските потребители са авикомпания Wizzair, следвана от онлайн туристическа агенция eSky, авиокомпания Ryanair и националният превозвач Bulgaria Air. Популярните в световен мащаб метатърсачки на самолетни билети (като Skyscanner, Kayak, Momondo и др.) в България все още не са разпознаваеми. В топ 3 на най-познатите традиционни туристически агенции са \"Бохемия\", \"Астрал холидейз\" и \"Караджъ Турс\".", "date": "2018.11.01", "title": "Над 50% от българските туристи пътуват чрез агенция"}
{"url": "https://www.dnevnik.bg/evropa/2018/11/01/3337744_folksvagen_se_izpravia_pred_kolektiven_isk_ot/", "text": "Германският автомобилостроител \"Фолксваген\" (Volkswagen) се изправя днес пред първия колективен съдебен иск от потребители в Германия, след като влезе в сила възможността за такава процедура, създадена след скандала с манипулираните дизелови двигатели. Искът ще бъде внесен в деня на влизането в сила на процедурата и два месеца преди изтичането на давността на действията, свързани с \"дизелгейт\" - мащабно фалшифициране на резултатите от тестовете за вредни емисии, за което производителят си призна през 2015 година. Само в случая с \"Фолксваген\" до 2 милиона потребители могат да се възползват от тази колективна процедура, заяви вчера германският министър на правосъдието и защитата на потребителите Катарина Барли в интервю за в. \"Ханделсблат\". Жалбата от името на клиентите ще бъде внесена от асоциацията за защита на потребителите Фау Цет Бе Фау (VZBV). В нея \"Фолксваген\" е обвинен, че умишлено им е навредил, като е инсталирал без тяхно знание програма, чрез която автомобилът да изглежда по-малко замърсяващ околната среда, отколкото е в действителност. Автомобилостроителят твърди, че жалбата е неоснователна. В случая съдът в Брауншвайг, на 4 километра от историческата централа на \"Фолксваген\" във Волфсбург, ще трябва да определи дали жалбата се приема, основавайки се на десет конкретни случая. След това към иска могат да се присъединят безплатно и други потребители, а делото ще се гледа, ако за два месеца се регистрират най-малко 50 души. Всеки потребител ще защитава правата си индивидуално. Производителят от своя страна може да предложи споразумение по взаимно съгласие. За три години скандалът \"дизелгейт\" е струвал над 28 милиарда евро за изтегляне на автомобили и съдебни процедури на автомобилния гигант, който призна, че е манипулирал 11 милиона коли. По-голямата част от тази сума е платена в Съединените щати, където \"Фолксваген\" не само обезщети близо половин милион клиенти, но и плати до 10 хил. долара за нанесени щети. В Германия \"Фолксваген\" е платил само две глоби на обща стойност 1.8 милиарда евро. Той предложи на клиентите си единствено обновяване на програмите, като отказа мащабни поправки или обратно изкупуване на коли. Тези автомобили след скандала изгубиха значителна част от стойността си, а много дизелови модели могат да бъдат забранени  в десетки германски градове , тъй като не отговарят на нормите против атмосферното замърсяване. Производителят вече има един съдебен процес, заведен от акционери, които се смятат за ощетени и искат близо 9 милиарда евро. /БТА", "date": "2018.11.01", "title": "\"Фолксваген\" се изправя пред колективен иск от германски клиенти заради \"дизелгейт\""}
{"url": "https://www.dnevnik.bg/skorost/2018/11/01/3337764_remontite_po_magistralite_spirat_vremenno_prez_zimata/", "text": "Ремонтите по магистралите \"Хемус\" и \"Тракия\" ще спрат временно през зимния сезон и ще бъдат възобновени през пролетта, съобщи днес по Би Ти Ви председателят на управителния съвет на Агенция \"Пътна инфраструктура\" Светослав Глосов. Той допълни, че това се прави, за да има нормална проходимост на тези основни пътни артерии при зимни условия, а работата ще спре вероятно в средата на месеца. В момента се ремонтират четири от виадуктите по \"Хемус\" и също толкова по \"Тракия\". Цяла зима ще продължи ремонта на тръбата в посока София на тунел \"Витиня\" на \"Хемус\". В отговор на въпрос Глосов каза, че за ремонта на участъка на магистрала \"Тракия\" между Чирпан и Стара Загора,  където наскоро беше въведено ограничение 90 км/ч , са нужни 60 млн. лв. Парите трябва да дойдат от бюджета, защото тази част на аутобана е строена в периода 2005 - 2007 година и е изпусната възможността да се поиска поправката му в рамките на гаранционния срок. Глосов обяви, че ще започнат частични поетапни ремонти на неравностите. Само 360 метра от пътя край Своге не отговаряли на стандарта В отговор на въпрос за  катастрофата при Своге , която отне живота на 20 души, председателят на УС на АПИ коментира, че само в кратък участък от пътя с дължина около 360 метра съставът на асфалтовата смес не е отговарял на утвърдената рецептура. Констатацията е на лабораторията на пътната агенция след анализ на взетите контролните проби, но експертизите, възложени от прокуратурата, тепърва предстоят. Попитан на какво се дължи това разминаване, Глосов отговори: \"Вариантите са много. Възможно е да е свършил инертният материал и асфалтовата база да е вложила малко по-различен материал. Възможно е да има грешка при дозирането на сместа.\"", "date": "2018.11.01", "title": "Ремонтите по магистралите спират временно през зимата"}
{"url": "https://www.dnevnik.bg/sviat/2018/11/01/3337738_rusiia_sankcionira_sina_na_poroshenko_bivshiia_premier/", "text": "Русия въведе финансови санкции срещу политическия елит на Украйна в отговор на мерки, предприети от Киев срещу Москва през май, предадоха РБК и \"Ройтерс\". Засегнати са активите в Русия на стотици политици и десетки компании собственост на влиятелни украински предприемачи. Мярката се обяснява с нуждата от \"противодействие на неприятелски действия по отношение на руски граждани и юридически лица от страна на Украйна\". В документа се казва, че целта е \"нормализация на двустранните отношения\", затова правителството си запазва правото да ги отмени, ако Украйна направи същото с въведените мерки срещу Русия. Премиерът Дмитрий Медведев  е подписал указа , който включва 322 имена и 68 компании. Ще бъдат блокирани или замразени безналични активи, такива без хартиен носител и имущество на територията на Русия. Ще се забрани прехвърлянето на капитали от Русия. Засегнатите В  списъка  има двама бивши премиери -   и  . Сред санкционираните са и вътрешният министър  , министърът на отбраната   и заместникът му  , посланикът в САЩ  , както и главният прокурор  . Там е и бившият лидер на \"Десен сектор\"  . Санкциониран е и  , най-големият син на президента, бизнесмен и депутат от ноември 2014 г. Порошенко председателства групата за междупарламентарни връзки на Украйна и Сингапур и назначението му, както и стаж в азиатската държава през 2017 г., предизвикаха критики сред някои украинци. Засегнати са конституционни съдии, депутати и служители на президентската администрация. Санкциониран е и шестият най-богат човек в Украйна  , чието богатство миналата година е оценено на 1.1 млрд. долара (но намалява от няколко години), зет на втория президент на Украйна Леонид Кучма. Едно от най-големите химически предприятия в Украйна, \"Днепроазот\", и едно от най-големите за оборудване на топлоелектрически централи - \"Укрхименерго\", банка \"КредитДнепр\", Харковският тракторен завод, алкохолният производител \"Укрспирт\" и много други. Има и чуждестранни компании - швейцарската минна Ferrexpo и две британски. Малко след обявяването на санкциите не е известен ефектът, който те ще имат върху икономиката, отбелязва \"Ройтерс\". Украинските санкции В  украинския списък , на който руският е отговор, са 1700 души и 700 компании, повечето регистрирани в Русия. Миналия месец руският президент Владимир Путин издаде указ, с който призова за \"нови икономически санкции\" срещу Украйна.", "date": "2018.11.01", "title": "Русия санкционира сина на Порошенко, бившия премиер Тимошенко и стотици други украинци"}
{"url": "https://www.dnevnik.bg/skorost/2018/11/01/3337776_niama_da_e_nujno_da_se_pazi_belejkata_za_platena/", "text": "При проверка на пътя водачите на моторни превозни средства няма да бъдат длъжни да представят бележка за платена електронна винетка или някакво друго доказателство, че имат такава. Контролните органи ще правят справките по електронен път, е записано в проект на Наредба за условията, реда и правилата за изграждане и функциониране на смесена система за таксуване на различните категории пътни превозни средства, съобщиха от пресцентъра на Министерство на регионалното развитие и благоустройството. Документът е публикуван  за обществено обсъждане вчера. Наредбата предвижда от 1 януари 2019 г. хартиените винетни стикери да бъдат заменени с електронни, като цените няма да бъдат променяни. Към познатите сега годишна, месечна, тримесечна и седмична винетка се добавя и такава за уикенд, която ще важи от 12.00 часа в петък до полунощ в неделя на същата седмица. До 16 август винетка ще трябва да имат и водачите на тежкотоварни автомобили, а след тази дата те ще плащат тол-такса. В проекта на наредбата е доразвита уредбата относно начините и местата, на които потребителите ще могат да плащат пътни такси. Това ще може да става в брой, по банков път или с карта в обекти за продажба, разположени на граничните контролно-пропускателни пунктове или в близост до тях, в областните градове на страната, по протежение на платената пътна мрежа, както и чрез терминали за самотаксуване. Електронната винетка ще съдържа уникален идентификационен номер, данни за регистрационния номер на пътното превозно средство, държавата, в която то е регистрирано, неговата категория, датата на плащане и период на валидност. Тя ще се изпраща под формата на електронно съобщение на имейл адрес, в случай че такъв е посочен при купуването ѝ. Тя ще се отразява и в електронната система за издадените винетки, поддържана от Агенция \"Пътна инфраструктура\". Автомобилите над 3.5 т ще плащат тол-такса на база изминато разстояние след 16 август 2019 г. Основният механизъм на отчитане на тежкотоварните автомобили ще е чрез монтирано бордово устройство, което изпраща данни, необходими за изчисляване дължимата сума. Водачите, които нямат такова устройство, ще могат да платят тол-такса на база еднократна маршрутната карта.", "date": "2018.11.01", "title": "Няма да е нужно да се пази бележката за платена електронна винетка, предвижда наредба"}
{"url": "https://www.dnevnik.bg/ot_vas/novini_ot_vas/2018/11/01/3337297_ruskiiat_manastir_sveti_pantaleimon/", "text": "Първоначално манастирът е основан по времето, когато русите приели християнството, на това място, където сега е българският скит \"Света Богородица\". По-късно те са се преселили на брега на морето.", "date": "2018.11.01", "title": "Руският манастир ’’Свети Панталеймон’’"}
{"url": "https://www.dnevnik.bg/kultura/2018/11/01/3337762_prof_margarita_mladenova_rejisyor_jiveem_vuv_vreme_na/", "text": "Програмата ни неслучайно се казва \"Ноев ковчег\". В този основополагащ образ става дума за един трюм, в който се събират трохи живот, както казва самият Радичков. Или по-скоро се събират трохи памет, защото днес големият проблем е какво да се пренесе през потопа на амнезиите, на загубата на памет за ценност. И тази събирачница на памет става изключително важна не само за Радичков, а и за всеки от нас – тя е въпрос на кауза, на цел, на хоризонт.  Тук не става дума за загуба на традиционни ценности, защото самата традиция е разрушена и деструктирана като понятие. Не става дума даже за селото и града, а по-скоро за един тип човек, който е на изчезване – Радичковият човек. Който е най-вече в това, че е тук, на тази земя, за да се грижи за нещо, да прави, да закриля. Правещият човек е много по-близо до Бога, отколкото много теолози и редица текстове на самата теология. Той е по-близко до Бога, защото е тук, за да даде. За да продължи Сътворението, а не за да вземе. И за мен в \"Луда трева\" същинският патос е не толкова около екзистенционалната ситуация на Калиманица, която трябва да бъде залята от язовира. В центъра стои по-скоро какъв е този Радичков човек, който не трябва да изчезва. Или това нещо от Радичковия човек, което не трябва да изчезва в следрадичковия човек, в самите нас. Защото човека го определя това, с което той извън себе си е свързан. И на което служи. Или за което се грижи.  Доколкото той е българският магически реалист, всичко се развива в едно кръгово време – на сезоните, на денонощието. Не мога да си представя Радичков, разположен чисто в хроноса – на девети септември, на десети ноември. Но при него кръгът не се затваря, а е спирала. Радичков има едно изречение в \"Спомени за коне\", че всичко се случва в един-единствен ден и този ден е паднал като камък, като знамение. Значи вътре в това повтарящо се време има и безвремие. Има и време без начало и без край.  Тези хора са изправени срещу хаос. Срещу нещо, което разгражда, руши, унищожава. Правещият човек не може да проумее как е възможно някой да прави, а друг да му разваля. Днешният човек не се занимава с правене. Той се занимава с приложение на направеното, с ориентация къде да се закрепиш, как да се впишеш, а не какво ще създадеш. Другото е битката срещу това, което днес наричаме усещане за катастрофичност. Радичковият човек избягва да го назовава точно. Или ако го назовава, той казва: \"Това е Верблюда, който превръща всичко в пясък.\"  Светът е една голяма Калиманица, заплашена от потъване. Тук става дума за какво човекът причинява на корените на живота и на самия живот. Това е най-настръхващото и ужасяващото. Ние стоим ужасени. Ние, казвам, хората, които имат памет за какво са тук. Сега човекът, вместо да брани космоса и да опитомява хаоса, става все по-принадлежен на хаоса и губи космоса и себе си. Той е дълбоко празен и нещастен.  Ние сме се битовизирали, въпреки че който съзнава тази принуда на бита, някак надскача тази робия през собственото си действие и през собствения си избор.  Но Радичковият човек и самият Радичков не гледат на бита като на бит. И в това има някакво спасение. Там всичко е одушевено, всеки предмет е жив – или през натрупана биография , или през способността на магичния човек да одухотворява всичко. Там една баба може да си говори с тревата. И това не е просто наивитет. Това е усещане, че си част от един универсум, който не е материален продукт, а е замисъл. Така че има съдба. Или по-скоро има участ. И твоята участ е или да браниш, да се грижиш и да продължаваш въпреки хаоса и деструкциите, или да се признаеш за мъртъв. Аз трети избор не виждам.  За човека на Радичков има по-скоро \"ти\". И това е различното – ние се затваряме и за нас няма \"ти\". Има само \"аз\" и \"то\". Разликата е огромна. Способността да се приемаш като част от по-голямо нещо не е романтичен поглед. Тя е екзистенционален избор. Днес човекът става продукт на купища принуди. Изтриват му паметта. Вписват го в някакви електорални единици и в какви ли не масови измерения. И самият човек като лик изчезва. Тази отвореност към \"ти\" е най-големият човешки подвиг. Това беше и едно от затрудненията на трупата от актьори, които са съвсем млади – да влязат, да се вчувстват в Радичковия човек. Който не е просто чудакът. Защото има такова клише за Радичков. Нашето представление \"Луда трева\" спори и с това клише. И какво е изобщо селският човек. Това не е просто една атракция. Това са хора с потенциал, които като че ли в способността си да бранят се реализират. Те питат. Ние живеем във време на готови отговори без въпроси. В този смисъл тези питащи големи деца са по-големи от нас.  Би трябвало да е от там, защото е много лесно да кажем: той е бил много работлив, много единен, а после от соца или от който и да е друг режим се е повредил. Това е лесният отговор. Така е било и преди соца. Както казват – котловинен човек. Той си седи в котловината, гледа да го отмине бурята. Ако ставаше дума за прагматизъм в картезианския смисъл на думата, българинът щеше да си дава сметка, че в това да се обединява в бедата има по-далечен прагматизъм. По-полезен, отколкото да седи сам, да е срещу съседа, да е срещу всичко. Горната махала да е срещу долната. Ние срещу вие. Това, което изчезва сега, е, че в ситуация на беда тези хора са се събирали. Днес и в усещането за беда ние все по-трудно се събираме. Самата дума, самото понятие общност се изпразва от съдържание. И идва така наречената утешителна философия на малките ниши, малките общности.  Българското мрънкане не е мрънкане. Това е един компенсаторен механизъм за самохаресване. Ако нямаш самочувствие на някой, ти се комплексираш от тълпа от никой. И започваш да се реализираш единствено през отричането, като на всичко казваш: \"Не.\" Големият проблем на българина е, че той вижда саждата в окото на другия, а гредата в собственото си око не вижда. Той разполага вината винаги извън себе си. Българинът обича да се чувства жертва. Но той никога няма нищо общо с този провал, с това бедствие.  Във филмите за Радичков, които гледахме по време на ателието преди репетициите, го попитаха къде слага детството. И той каза: \"Аз не съм излязъл от него.\" В това няма флирт. Няма пудрене. Има нещо абсолютно автентично. Ти надграждаш, мислиш, тревожиш се. Но способността да се удивляваш на това, което се случва... Когато загуби тази способност, човек е дълбоко нещастен. А ние сме я загубили. Постчовекът я губи и именно там е най-голямата му загуба.  Може да е много лаишко и наивно, но аз мисля, че днес единственият шанс на човека е сам да се досети за какво е, да си стигне до извора, да се конфронтира, ако трябва. Всеки отделно трябва да стигне до чувството за смисъл. Днес повече от всякога човекът трябва да отговаря сам за себе си.  Мисля, че идеята е не реформата да се опре, както е навсякъде в момента по света, на пазарния принцип. И да трябва да произведеш нещо, за да имаш приход от това, и чак тогава държавата да ти помогне. Това не е перверзен принцип. Той е неизбежен. Но белята, която е направена, падението, което се извърши, се състои най-вече в това, че самите ние, театралите, приехме абсолютно едно към едно този апел – правете на всяка цена, залите да са пълни, приходите да са големи. Стана маловажно какво се прави, стана маловажно качеството, стана маловажен процесът, стана маловажно да се открива нов език. Творческият език в момента е абсолютна фикция. Бързо се прави, за да се продаде добре.  Междувременно българският театър си отгледа една публика, която в театъра иска да вижда нещо подобно на сериалите, подобно на телевизионните  неща. Да гледа същите актьори, които са познати и там. Така наречените \"мечки\". Не казвам, че няма актьори талантливи и мислещи, режисьори. Но стои една летва, която самият театър си смъква надолу, за да се хареса на всякакъв род публика. Опозиции на това нещо има малко, недостатъчно. И те някак си не издържат докрай, защото се оказва, че между идеологическата конюнктура и финансовата много трудно можеш да кажеш кое е по-страшно. Идеологическата конюнктура предизвикваше творческия, правещия човек да заобикаля или да създава едни иносказания. Това беше някакъв друг път на опозиция. Сега сме точно в обратното нещо. Но може ли артистът, творческият човек да е съответен човек. Да развее бялото знаме и да каже: \"Парите диктуват всичко!\"  Още през 2004 година ние започнахме да мислим как да разширим пространството. Защото по отношение на нормалните изисквания на театър, който се изживява като сериозен, нашето е почти самодейност. Залата ни е много добра, но малка. Оттам насетне: няма складове за декор, гримьорните са в подземието и са влажни. Привлякохме архитектурен екип. Миряна Иванова, която и досега е главен архитект на проекта, оттогава върви с нас абсолютно безсребрено през всичките тези години. Направихме идеен проект. Отидохме при една голяма компания и те се съгласиха да са партньор. Бяха готови да го построят цялото. При условие че едни етажи са техни и те могат да ги отдават под наем, за да си възстановят средствата, които ще вложат. Държавата имаше шанс да получи нов театър, без да даде една стотинка от бюджета. Седем години те вървяха с нас. На седмата година вдигнаха ръце и казаха, че ще отидат да правят нещо друго.  Законът за публично-частното партньорство се оказа калпав. Ние сме имали купища срещи с министри на регионалното развитие, с финансовите министри, с различните екипи на различните правителства. Никой не беше против и нищо и не стана. Това може да се каже и за сегашния етап на пристройката. Тръгнахме да търсим други пътища. Да кандидатстваме по европейски програми – \"Региони в растеж\". Защото разбрахме, че от бюджета това няма да стане. Междувременно Министерството на културата обяви държавна поръчка за разширяване на културни пространства. Архитектурният екип спечели конкурса. Това е конкурс за доразработване на проекта – как от идеен да се превърне в завършен проект. Завършихме го и тръгнахме да го съгласуваме с комисиите на Столичната община.  И, общо взето, това вървеше, но целият проект удари на камък в така наречената комисия по опазване на околната среда, земеделие и гори заради едни седем дървета. Които проектът предвижда къде да бъдат преместени, така че да бъдат опазени. Останалото са храсталаци и две джанки. Това е едно мръсно пространство зад настоящия театър, което ние чистим непрекъснато. Защо удари на камък този проект? Ето, текат публични съгласувания. Спазваме всички процедури. И слушаме непрекъснато възражения от рода на – не искаме голяма сграда театрална тук. Стигат ни двата театъра. На вас не ви ли стига това пространство? Както и да ги убеждаваме, че става дума за една зала от 400 места, което е основното в този проект. Че не можем повече без склад за декор, защото в една консервна кутия са ни складовете за декори и е страшна мъка за хората, които го правят. Че искаме на малко по-друго технологично ниво – сценична механизация. И че това е добре не само за нас, а за цялата театрална среда. За публиката също.  От Театър \"София\" насам не е строен. Това са повече от 30 години.  Е, какво е това? И аз не разбирам. Имаме изречения за подкрепа откъде ли не – и български, и от международната театрална общност. Във всички обсъждания нямаше никакви възражения допреди две седмици. Сега вече има една малка група от хора, които някак са подсторени да не се съгласяват. При вчерашното обсъждане са се подписали 160 души под едни четири точки, нито една от които не отговаря на истината. Там става дума за още ресторанти, каквито не предвижда проектът. Става дума за хотелска част, а проектът предвижда 11 гримьорни, защото нямаме нормални гримьорни. Когато има чужди гости, те ще могат да остават да нощуват в тях, както става навсякъде по света. Това, което е дълбоко неприемливо и симптоматично в същото време, е, че когато оспорихме пункт по пункт тези възражения, от отсрещната страна нямаше разбиране, а имаше: защо ни е нов театър, по-добре кино. Докато обсъждането не е дори дали тук да има театър. А как той, спазвайки цялото законодателство в рамките на този терен, предназначен за театър, да го разшири.  Друг е въпросът, че българинът няма желание нещо да стане. Към всяко нещо, което предстои да стане, както и да бъде аргументирано, той има резерви. Лошите практики при строежите на молове, на какви ли не сгради, печалбарство и така нататък – те са направили този човек от квартала толкова подозрителен. Абсолютно нежелаещ да вярва. Да вярва, а не да знае. Ти му говориш, че е за култура и е безсребрена кауза. Той казва: не вярвам аз, щом строите нещо, има корист. Е, как да се преодолее това? ", "date": "2018.11.01", "title": "Проф. Маргарита Младенова, режисьор: Живеем във време на готови отговори без въпроси"}
{"url": "https://www.dnevnik.bg/politika/2018/11/01/3337788_v_otgovor_na_iskaniiata_za_ostavka_valeri_simeonov_se/", "text": "Вицепремиерът и съпредседател на коалиционния партньор на ГЕРБ в управлението - \"Обединени патриоти\", Валери Симеонов отхвърли обвиненията, че носи отговорност за работата на Държавната агенция за българите в чужбина, в която  от три дни текат арести по подозрения за злоупотреби , и обяви, че, напротив, е свършил много работа за подобряване на положението на българските общности зад граница. В извънредно изявление пред медиите заради  исканията на ДПС за оставката му  Симеонов подчерта, че законово не носи отговорност за работата на агенцията и че функциите му са единствено да координира действията й. \"Стриктно, прецизно и ефективно си изпълнявам задълженията по координация на тази агенция\", заяви той. Вицепремиерът посочи три свои успеха: законодателни промени, благодарение на които над 7 хил. души от общностите зад граница са се включили в пазара на труда в България, поправки, улесняващи получаването на синя карта за граждани от български произход, и засилване на работата на агенцията с български общности в Украйна, Западните покрайнини, Унгария, Македония, Албания. Симеонов подал сигнал срещу Харалампиев, но попитал Каракачанов Валери Симеонов се похвали, че той е подал към ДАНС сигнал за злоупотреби в агенцията, като преди това го е консултирал с \"моя колега и съратник вицепремиера Каракачанов\", тъй като предложението за назначаването на Петър Харалампиев за шеф на агенцията е било от ВМРО. \"Лятото на 2017 година получих сигнали за злоупотреби в дотогавашната работа на ДАБЧ. Сигналите бяха от едно лице, което поиска дискретна среща с мен. Лицето се казва Катя Матева, към онзи момент служител на Министерството на правосъдието, пряко отговорен за българското гражданство. Срещата беше проведена, бяха ми предоставени писмени данни, информация, както и сигнали, подадени в по-ранен период до ДАНС. Тъй като аз нямаше как да преценя достоверността на тези предоставени данни, на първо място се консултирах с моя колега и съратник вицепремиера Каракачанов, тъй като предложението беше от тях. Информирах го за сигналите, получих от него съгласие и предадох тези материали на съответните специализирани служби, които са компетентни институции по тези сигнали\", разказа Симеоново. Той добави, че срещата със служители на ДАНС е проведена в неговия кабинет, пред свидетели, на 30 октомври 2017 година на която предоставил информацията. Според него ангажименти му като вицепремиер координираща ДАБЧ и като български гражданин съгласно Наказателния кодекс, са приключили. Симеонов добави, че не знае доколко неговия сигнал е послужил за повдигане на сегашното обвинение. Симеонов предупреждавал Харалампиев да внимава \"От получаването на сигнала до пред 10 дена, без да му казвал, че съм получил такъв сигнал, съм провел многократни срещи и съм предупреждавал председателя на ДАБЧ много да внимава и да не допускат такива злоупотреби, тъй като това е изключително позорен шамар в лицето не на агенция, а на България\", призна Валери Симеонов. Той не знае до колко Харалампиев се е съобразил. Като длъжностно лице съм направил всичко, които е било по силите ми и каквото съм бил длъжен да направя, заяви още Симеонов.", "date": "2018.11.01", "title": "В отговор на исканията за оставка Валери Симеонов се похвали с работата си за българите в чужбина"}
{"url": "https://www.dnevnik.bg/politika/2018/11/01/3337712_v_otsustvieto_na_peevski_parlamentut_prie_okonchatelno/", "text": "За един час парламентът прие на второ четене  касаещия медиите закон , чийто основен вносител е депутатът от ДПС и бизнесмен Делян Пеевски. Промените, които задължават печатните, електронните и онлайн медии да посочват на сайтовете си информация за действителния си собственик и да декларират полученото финансиране за предходната година, бяха одобрявани от мнозинство от над 90 народни представители, при 2-3 гласа \"против\" и няколко \"въздържал се\". Гласуването по парламентарни групи не бе показвано на екраните за медиите. На първо четене законопроектът бе подкрепен от депутатите от ГЕРБ, ДПС и \"Обединени патриоти\", а миналата седмица във водещата парламентарна комисия по култура и медии  депутатите от всички партии приеха единодушно всички предложения на второ гласуване за 5 минути . Критики към предложенията се чуха само от парламентарната група на \"БСП за България\", а основен говорител бе социалистът Антон Кутев. Основният вносител Делян Пеевски не бе в парламента, но законопроектът бе защитаван от другите вносители Йордан Цонев и Велислава Кръстева. Пиар за Пеевски или за България  Зам.-председателят на парламентарната група на \"БСП за България\" Антон Кутев обяви, че промените са в правилната посока, но според него няма да се стигне до действително изсветляване на собствеността и финансирането на медиите. Той критикува, че не се дава определение за фактически контрол над медиите, а трябва да се декларира лицето, което го упражнява, ако то е различно от собственика. \"Знаете, че Сашо Дончев и \"Овъргаз\" имат вестник. Не говоря за Делян Пеевски - сигурно има медии и там положението е същото. Ако Сашо Дончев получава пари от държавата и през реклами финансира собствения си вестник, тук ще излезе ли това нещо? Ще излезе само информацията, че еди коя си фирма е имала договор за реклама. Как медиите зависят от властта - няма да стане ясно\", обяви Антон Кутев. Според него целта на закона била друга. \"Целта е да се осветли определен собственик на медии, който очевидно иска да докаже, че не е монополист. Всеки нормален прочит на тая работа казва, че той не е монополист, и не виждам защо този медиен трик трябва да минава през законодателството. За първи път пиар акция се прави през законодателството\", каза още Антон Кутев. След разрива с банкера Цветан Василев и фалита на КТБ Делян Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". През октомври депутатът от ДПС обяви, че ще прехвърли медийния си бизнес на фондация, но ще помага материално. В отговор на Кутев депутатът от ДПС Йордан Цонев обясни, че законопроектът е смел и решителен опит за изсветляване на собствениците на медии. За пореден път той критикува класацията за свободата на словото на \"Репортери без граници\", която според него представяла България на незаслужено място до слабо развити страни. И каза, че не иска да цитира как организацията не е докладвала за \"фрапиращия случай по мейли, които изтекоха от главния редактор на една медийна група\". След като спомена класация на неправителствена организация от кръга \"Сорос\", депутатът от ДПС обяви, че не може да гледа как се пишат доклади с \"абсолютно неверни твърдения\" и че законът е опит за промяна. \"Той (законопроектът - бел. авт.) не е опит за пиар акция на едно лице, а е опит за пиар акция на България. Не може да се правят класации, които категорично не отговарят на свободата на словото в България\", обяви Йордан Цонев. Той каза още, че нямал против \"Репортери без граници\", а тези, които изпълнявали тази задача в България. \"Защото те са от един и същи политико-медиен бизнес кръг. И те клепат България, защото ние като законодатели не сме сложили ясни правила да се вижда кой кое в българската медийна среда\", обяви още депутатът от ДПС. В отговор Кутев му каза, че ще му се извини, ако след този закон се подобри мястото на България в класацията на \"Репортери без граници\", но обяви, че се съмнява. Депутатът от ДПС Велислава Кръстева обяви, че най-често главните редактори и отговорните редактори контролират фактическото съдържание в медиите, но Антон Кутев и репликира, че това е някой, който осигурява финансирането. После обясни, че има случаи, в които някой вдига телефона и казва, че някоя статия трябва да падне. Какво предвиждат промените  Промените са в  Закона за задължителното депозиране на печатни и други произведения,  който вече се казва Закон за задължително депозиране на печатни и други произведения и за обявяване на разпространителите и доставчиците на медийни услуги. Доставчиците на медийни услуги, в т.ч. печатни, електронни и онлайн медии, трябва да посочват на сайтовете си информация за действителния си собственик, както и дали това е лице, заемащо публична длъжност, и дали има влязла в сила присъда спрямо него. Предвижда се да се декларира и лицето, което фактически контролира съдържанието на медийната услуга и редакционната политика, ако то е различно от собственика. При промяна на собствеността тя трябва да се декларира в срок от 7 дни. С приетите текстове се задължават доставчиците на медийни услуги, в т.ч. печатни, електронни и онлайн медии, да декларират до 30 юни всяко получено финансиране в предходната календарна година, в т.ч. заеми и банкови кредити, както и безвъзмездно получаване на парични средства и имущество. Предвижда се да се декларират размерът на финансирането, основанието за предоставянето му, както и данни за лицето, което го е предоставило. В декларацията да се посочва стойността на всички договори, сключени в предходната година с държавни и общински учреждения и дружества с такова участие, с политически партии, в резултат на обществени поръчки, както и рекламни договори с лица, осъществяващи дейност, подлежаща на регулация. Изисква се да се обявяват и договорите по европейските фондове. Декларациите се предвижда да се подават в Министерството на културата и публикуват в регистър, който трябва да бъде създаден до една година след влизането в сила на закона и да бъде достъпен онлайн. При забавяне, неподаване на декларация или обявяване на неверни данни се предвижда санкция от 10 до 15 хил. лева. Глобата за повторно нарушение е от 20 до 30 хил. лева. Актове за установяване на нарушенията се установяват от длъжностни лица в Министерството на културата. При невъзможност извършителят да бъде установен министърът на културата изисква съдействие от Министерството на вътрешните работи. Разпространителите на печатни издания ще трябва да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията (КЗК). Санкциите за неподаване на декларация и невярна информация ще са от 10 до 15 хил. лева за първо и от 20 до 30 хил. лева за повторно нарушение. Депутатът от БСП Милко Недялков поиска КЗК да се сезира, когато един разпространител има повече от 1/6 от всички обекти за продажба на дребно, но предложението му не бе прието. Тестът на вносителите бе защитен от шефа на правната комисия от ГЕРБ Данаил Кирилов, който бе единственият представител на управляващото мнозинство, който се изказа.", "date": "2018.11.01", "title": "В отсъствието на Пеевски парламентът прие окончателно медийния му закон (допълнена)"}
{"url": "https://www.dnevnik.bg/sport/2018/11/01/3337791_grigor_dimitrov_veche_useshta_specialna_vruzka_s/", "text": "Носителят на осем титли от Големия шлем в тениса Андре Агаси може да е в екипа на Григор Димитров съвсем отскоро, но българинът вече усеща специална връзка с него. Десетият в световната ранглиста за пръв път говори за влизането на американеца в треньорския му състав. \"Той е невероятен. Не бих могъл да помисля за по-добър човек, с когото да споделя мисли, чувства, емоции на и извън корта. Вярвам, че той е минал през толкова много възходи и спадове като цяло\", каза Димитров след  победата си срещу Роберто Баутиста Агут в Париж . По думите му Агаси е \"един от много малкото хора, на които усещам, че мога наистина да разчитам, и пред които да се открия\". Американецът, който беше треньор на Новак Джокович за по-малко от година, е привлечен в екипа на Димитров по идея и след покана на Даниел Валверду. Венецуелецът  обясни, че Агаси сам ще прецени доколко и за колко време да се отдаде на работата си с българина . Голямата цел на Валверду е Димитров да успее да разгърне пълните си възможности. Българинът излиза днес срещу Марин Чилич в мач от третия кръг в Париж. Двубоят е от 12.00 часа на централния корт.", "date": "2018.11.01", "title": "Григор Димитров вече усеща специална връзка с \"невероятния\" Андре Агаси"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/11/01/3337803_broiat_na_zdravnite_inspektori_e_namalial_s_11_hil_za/", "text": "Броят на здравните инспектори е намалял с 11 хил. за 18 години. Основната причина за това е ниското заплащане, съобщава КНСБ, цитирана от  в. Сега . През 2000 г. броят на някогашните хигиенно-епидемиологични инспекции и районните центрове по здравеопазването e намалял от 13 500 на 2 хил. души. В момента те са 2.5 хил. Преди време сегашните районни здравни инспекции се обединиха в двете институции. \"От тези хора зависят профилактиката, инфекциозните болести и гаранцията, че имаме чиста вода и храна\", коментира Пламен Радославов от синдиката. Подобно е положението и при специалистите в Националния център по обществено здраве и анализи (НЦОЗА) и Националния център по заразни и паразитни болести (НЦЗПБ), където заплатите са 700 - 800 лв. След протест през април на регионалните здравни инспекции от цялата страна заплатите им бяха увеличени с 18% и в момента 754 лв. е средната заплата, но според КНСБ тази сума не е достатъчна. Догодина част от функциите на РЗИ - за регистрация на лечебните заведения, ще бъдат прехвърлени към новата Агенция за медицински надзор.", "date": "2018.11.01", "title": "Броят на здравните инспектори е намалял с 11 хил. за две десетилетия, алармира КНСБ"}
{"url": "https://www.dnevnik.bg/razvlechenie/2018/11/01/3337806_godsmack_obiaviha_novata_data_za_koncerta_si_v_sofiia/", "text": "Американската група Godsmack обяви новите дати от европейското си турне и ще посети \"Арена Армеец\" в София на 30 март 2019 г., съобщиха организаторите от българска страна Bulgarian Live Music. Турнето бе отложено  заради трагедията в семейството на китариста Тони Ромбола, който загуби сина си. Групата трябваше да изнесе първия си концерт пред българска публика на 27 ноември, с което да постави финал на европейската си обиколка. Всички купени билети за предишната дата ще важат за концерта през март. Желаещите да върнат билетите си могат да го направят до 30 ноември на местата, от които са били купени. Продажбата на пропуски за 30 март са вече активни в мрежата на \"Ивентим\". Цените са между 70 и 90 лева.", "date": "2018.11.01", "title": "Godsmack обявиха новата дата за концерта си в София през 2019 г."}
{"url": "https://www.dnevnik.bg/sport/2018/11/01/3337813_derik_rouz_vkara_rekordnite_50_tochki_v_karierata_si/", "text": "Гардът Дерик Роуз вкара рекордните 50 точки в кариерата си при победата на своя \"Минесота тимбъруулвс\" със 128:125 над \"Юта джаз\". 30-годишният играч, който подписа през лятото с \"вълците\", се представи много силно и напомни за най-добрите си дни. Освен 50-те точки той добави шест асистенции и четири борби. В заключителните секунди той блокира и изстрел, с който позволи на тима си да спечели в редовното време. Той вкара 19 стрелби от 31 опита, включително четири от седем от зоната за три точки. След чадъра, който направи, Роуз избухна в сълзи. Всички негови съотборници пък се скупчиха около него, за да празнуват победата. В последните години Роуз изпитваше сериозни проблеми и пропусна много мачове заради различни контузии. През 2011 г. той стана най-младият MVP (най-полезен играч), след което започнаха и травмите му. Пет години по-късно Роуз напусна \"Чикаго булс\", като последваха периоди от по един сезон в \"Ню Йорк никс\" и \"Кливланд кавалиърс\", преди да подпише с \"Минесота\". \"Този мач и тези 50 точки означават всичко за мен. Показах, че усилията, които положих в последните години, си струваха. Буквално си скъсах задника с извинение. Направих всичко това за отбора, за феновете, за всички, които повярваха в мен\", каза Роуз след мача. През настоящия сезон Роуз има осем мача за \"Минесота\", в които записва средно по 19 точки, пет асистенции и четири борби. \"Това е много красиво завръщане. Няма друг човек, който да заслужава повече да направи такъв мач от Дерик\", написа в социалните мрежи Леброн Джеймс.", "date": "2018.11.01", "title": "Дерик Роуз вкара рекордните 50 точки в кариерата си при драматична победа на \"Минесота\""}
{"url": "https://www.dnevnik.bg/sviat/2018/11/01/3337820_bratut_na_sauditskiia_kral_neochakvano_se_vurna_v/", "text": "Известен саудитски принц, който предизвика спорове с критиките си срещу краля и престолонаследника в Саудитска Арабия, се е върнал в страната си в разгара на кризата около  убийството на журналиста Джамал Хашокжи , съобщиха членове на семейството му, цитирани от \"Франс прес\". Завръщането на принц Ахмед бин Абдел Азиз ал Сауд, брат на крал Салман и чичо на  престолонаследника Мохамед бин Салман , подхранва слуховете, че членовете на кралското семейство вероятно правят усилия да заздравят подкрепата за монархията, станала обект на международни критики във връзка с аферата \"Хашокжи\". Пристигането на принц Ахмед в Рияд във вторник беше потвърдено от поне трима принцове, включително от Фейсал бин Турки бин Фейсал в \"Туитър\". Саудитските власти не пожелаха да коментират причините за завръщането на принц Ахмед, който прекара няколко месеца в Лондон. Знаци за раздор Миналия месец той омаловажи спорните си изказвания пред антисаудитски демонстранти в Лондон, когато изрази предположението, че в кралското семейство е настъпил раздор. Във видеоклип, станал много популярен онлайн, той каза пред демонстрантите, осъждайки ролята на Саудитска Арабия във войната в Йемен: \"Каква е връзката на семейството с това? Някои хора носят отговорност... Кралят и престолонаследникът.\" Много потребители на социалните мрежи смятат тази забележка за рядка критика, направена от член на кралското семейство срещу неговите лидери и  за ролята им в йеменския конфликт . В изявление принц Ахмед посочи, че казаното от него е било \"неправилно изтълкувано\". Според в. \"Ню Йорк таймс\", който цитира близки до семейството източници, той \"се страхувал да се върне\" в Рияд, но не е ясно дали сигурността му е била гарантирана преди завръщането му. При пристигането му около 1.30 ч. във вторник \"принц Мохамед беше там, за да го приветства на летището\", според американския вестник. \"Принцът не е дисидент\" Въпреки че образът на престолонаследника Мохамед, често представян като реформатор, пострада от аферата \"Хашокжи\", той продължава фактически да ръководи страната според експерти, посочва АФП. Преди избухването на аферата \"Хашокжи\" принц Мохамед затегна хватката си върху властта, като се разправи с всякакви прояви на опозиция - бизнесмени, активисти за правата на жените и високопоставени духовници бяха арестувани. Но някои саудитски експерти отхвърлят предположенията, че принц Ахмед може да оспори авторитета на престолонаследника. \"Ахмед не е принц дисидент, според Майкъл Стивънс, експерт от кралски изследователски институт в Лондон. Той е бил централна фигура (в саудитското кралско семейство) в продължение на години.\"", "date": "2018.11.01", "title": "Братът на саудитския крал неочаквано се върна в Рияд от Лондон заради случая \"Хашокжи\""}
{"url": "https://www.dnevnik.bg/evropa/2018/11/01/3337823_germanskite_vlasti_sa_bili_izmameni_s_50_mln_evro/", "text": "Престъпни групи са измамили през 2017 г. германското правителство с неправомерно изплатени помощи за безработица на обща стойност около 50 млн. евро. Това съобщава днес \"Райнише пост\", който се позовава на отговор на въпрос, внесен в Бундестага от опозицията, предаде ДПА. \"Въз основа на произволно подбрани отчети Федералната агенция по заетостта оценява, че престъпни нарушения в системата са довели до финансови щети от около 50 милиона евро\", пише вестникът. Злоупотребата с помощи, дължаща се на организирана престъпност, е била установена за пръв път през миналата година чрез проверка в регионалните центрове на агенцията по заетостта. Престъпните групи системно са подавали неверни декларации за членове на семейства, адресни регистрации или частична заетост, за да получават помощи за безработни. Документирани са и индивидуални нарушения, като заедно с тях щетите за миналата година възлизат на над 100 млн. евро. През миналата година общият брой на случаите с неправомерно получаване на помощи за безработица е 119 541, по-малко от установените 121 464 през 2016 г., пише \"Райнише пост\". /БТА", "date": "2018.11.01", "title": "Германските власти са били измамени с 50 млн. евро неправомерни помощи за безработица"}
{"url": "https://www.dnevnik.bg/sviat/2018/11/01/3337829_turskata_lira_se_obezceni_s_2_zaradi_neochakvan_plan/", "text": "Турската лира отслабна вчера с над 2 процента спрямо долара, след като правителството неочаквано обяви план за намаляване на данъците в няколко сектора, включително автомобилостроенето, бялата техника и обзавеждането до края на годината, предаде агенция Ройтерс, цитирана от БТА. Намаленията на данъци бяха обявени от финансовия министър Берат Албайрак няколко часа след като централната банка рязко повиши очакванията си за инфлацията за тази и следващата година, прогнозирайки равнище от 23.5 процента до края на 2018 г. Новината предизвика масово разпродаване на турска национална валута, която тъкмо бе започнала да се възстановява от срива, при който загуби над 40 процента от стойността си тази година, отбелязва \"Ройтерс\". Турската лира спадна до ниво от 5.63 за долар от 5.50 преди съобщението и приключи деня при курс 5.6050 за един щатски долар.", "date": "2018.11.01", "title": "Турската лира се обезцени с 2% заради неочакван план за намаляване на данъци"}
{"url": "https://www.dnevnik.bg/sport/2018/11/01/3337832_ibrahimovich_i_ruuni_popadnaha_sred_nominiranite_za/", "text": "Още в първия си сезон в американското първенство \"Мейджър лийг сокър\" Златан Ибрахимович и  Уейн Рууни  попаднаха сред номинираните за най-добри футболисти. Двамата бивши съотборници от \"Манчестър юнайтед\" играят в \"Лос Анджелис галакси\" и \"Ди Си юнайтед\", като се представят много силно. Номинирани за MVP са още Мигел Алмирон и Йозеф Мартинес (\"Атланта юнайтед\"), както и звездата на \"Лос Анджелис ФК\" Карлос Вела. Ибрахимович  започна впечатляващо в МЛС. Шведският нападател има 22 гола в 27 мача, като вкарва на всеки 97 минути. Отборът му обаче не успя да се класира за плейофите, след като в последния кръг от редовния сезон не успя да победи \"Хюстън\". \"Галакси\" водеше с 2:0, но загуби с 2:3, а се нуждаеше от победа, за да продължи. Рууни премина в \"Ди Си юнайтед\" през лятото, след като напусна родния си \"Евертън\", където прекара само един сезон. Нападателят има 12 гола в 20 мача за тима от Вашингтон. В първия кръг от плейофите \"Юнайтед\" и Рууни се изправят срещу \"Кълъмбъс крю\". Двамата европейци са номинирани и за наградата за най-добър дебютант.", "date": "2018.11.01", "title": "Ибрахимович и Рууни попаднаха сред номинираните за най-добър футболист в САЩ"}
{"url": "https://www.dnevnik.bg/kultura/2018/11/01/3337800_kapka_kasabova_poluchi_britanska_nagrada_na_stoinost/", "text": "Българската писателка Капка Касабова беше отличена с наградата \"Найеф ал Родан\" на Британската академия за романа си  \"Граница\" , съобщава интернет изданието \"Буукселър\". Международната награда се стреми да отличава книги, които \"допринасят за глобалното разбирателство между културите\" и \"хвърлят светлина върху взаимните връзки, които оформят културната идентичност на световно равнище\". Отличието беше връчено на Касабова от председателя на журито професор Аш Амин. Церемонията се състоя на 30 октомври в Британската академия в централен Лондон. Според интернет изданието \"Буукселър\" \"Граница\" на Капка Касабова изследва граничната зона между България, Гърция и Турция, вплита индивидуални истории в по-широката история на региона и е изследване на това как границите променят живота на хората. Журито нарече книгата \"важен принос към съществения дебат за глобално разбирателство между културите\" и \"оригинален и завладяващ разказ, който изследва идеята за границата не само в нейното физическо измерение, но и на ниво психология и културна динамика\". От името на всички членове на журито професор Амин каза: \"Книгата е описание на място за среща между минало и настояще, хора, култура, природа, написано в хипнотизиращ стил, обитавано от запомнящи се герои и изпълнено с рязко изрисувани персонажи.\" Той допълни: \"Граница\" внася в темата за културното разбирателство магически качества, като смесва наблюденията с биография и лиричност.\" Капка Касабова е родена в България, но след промените семейството й емигрира в чужбина, първо в Нова Зеландия, където печели награда още с първия си роман Reconnaisance. В последните години живее в Шотландия. Автор на пътеписа-мемоар \"Улица без име\", на романа \"Вила Пасифика\" и на книгата \"12 минути любов\".  През 2017 г. \"Граница\"  стана книга на годината в Шотландия. ", "date": "2018.11.01", "title": "Капка Касабова получи британска награда на стойност 25 хил. паунда за романа си \"Граница\""}
{"url": "https://www.dnevnik.bg/bulgaria/2018/11/01/3337859_kratki_novini_upravitel_na_firma_beshe_osuden_za/", "text": "Върховните съдилища са против разширяване на компетентността на военните Преди дни военните магистрати предложиха законодателни промени за разширяване на компетентността като например да гледат дела срещу полицаи и служители на ДАНС, не само срещу военни, например. Това стана повод мнение да изкажат и върховните съдилища и прокуратурата. Държавното обвинение подкрепи законодателните промени, за разлика от Върховния касационен и административен съд. След дълги спорове Висшият съдебен съвет реши с 13 на 4 гласа мнозинството реши да изпрати мненията на правосъдното министерство. В Добричко са установени първи случаи на африканска чума по свинете Първи случаи на инфекция с вируса африканска чума по свинете са установени при четири диви прасета в област Добрич. Те са отстреляни в ловно стопанство в село Българево. Със заповед на изпълнителния директор на Българската агенция по безопасност на храните (БАБХ) Дамян Илиев са създадени зони на ограничение на вируса, засилен е надзорът при дивите свине. Следи се внимателно и популацията на домашни прасета. От БАБХ уточниха, че ще се вземат проби от всички умрели или показващи клинични признаци диви и домашни свине. Конкурсът за безплатен интернет по селата започва на 7 ноември На 7 ноември започва конкурсът по инициативата на Европейската комисия за безплатен публичен интернет WiFi4EU. Досега 229 български общини са се регистрирали за участие в процедурата за получаване на ваучери на стойност 15 хил. евро, а останалите 36 могат да го направят до 7 ноември. Инициативата на Еврокомисията за безплатен публичен интернет е с бюджет 120 млн. евро и трябва да се изпълни до края на 2019 г. Между 6 000 и 8 000 общини в ЕС ще получат ваучери за осигуряване на безплатен високоскоростен интернет на обществени места. В рамките на предстоящия конкурс ще бъдат определени 2800. Велосипедист загина, блъснат от бетоновоз Инцидентът с 81-годишния велосипедист е станал в района на ул. \"Козлодуй\" и ил. \"Индустриална\" в София. съобщава МВР. Сигналът за катастрофата е подаден малко след 12.00 часа. Човекът е загинал на място. Пробата на водача за алкохол е отрицателна. По случая е образувано досъдебно производство. Столичната полиция откри 15 незаконни мигранти в изоставена къща Общо 28 незаконни мигранти са открити от столичната полиция при провеждането на две специализирани операции. 15 от тях са намерени в необитаема къща в софийски квартал. Те не притежавали документи за самоличност. Граничните власти са установили, че са влезли незаконно в страната. 14 от тях са се самоопределили като афганистанци, а един - като пакистанец. В друг имот са открити още 13 чужди граждани. Те също били без документи за самоличност. Осем от тях се представили за граждани на Афганистан, трима - на Пакистан, а други трима – на Ирак. Установен, задържан и разпитан е и собственикът на имота. Управител на фирма беше осъден за укриване на 2 млн. лв. данъци Управителят на търговското дружество \"Синка\" ЕООД е осъден на три години затвор с 5-годишен изпитателен срок. Днес Шуменският окръжен съд произнесе присъдата, като призна подсъдимия за виновен за данъчни престъпления в особено големи размери. Той е осъден, че не е платил данъци в размер на 2.06 млн. лева. Престъплението е извършено в периода от юли 2008 до март 2010 г., когато подсъдимият търгувал със земеделска продукция. Мъжът ще плати на държавата 2 млн. лв. обезщетение. Присъдата може да се обжалва. Паметна плоча на Йордан Соколов е открита в София Паметна плоча на председателя на 38-то Народното събрание Йордан Соколов беше открита днес в София пред дома му на бул. \"Ал. Стамболийски\". Соколов, който почина на 24 февруари 2016 г., е бил също депутат в няколко парламента, министър на вътрешните работи в кабинета на Филип Димитров, адвокат. На церемонията присъстваха председателят на Народното събрание Цвета Караянчева, министърът на правосъдието Цецка Цачева, политици, юристи.", "date": "2018.11.01", "title": "Кратки новини: Велосипедист загина, блъснат от бетоновоз"}
{"url": "https://www.dnevnik.bg/bulgaria/2018/11/01/3337868_nacionalnoto_edinenie_e_apel_za_borba_za_demokraciia/", "text": "Националното единение не е апел да запълним обществените разломи с примирение и безличие. Това е апел за борба за демокрация, за справедливост, за просветеност и за свобода на словото. Това заяви президентът Румен Радев в Гербовата зала на среща с българския патриарх Неофит и с ръководители на държавни институции, организации и сдружения в сферата на образованието, науката, културата и изкуството по повод Деня на народните будители. \"Единението е всенародно усилие в името на високи цели, а будителството е пътят към неговото осъзнаване и сбъдване\", каза държавният глава. Той изтъкна, че едни хора будят с таланта си, други с пример, едни пишат книги и играят на театралната сцена, а други пишат история и носят достойно своята ролята на сцената на живота. \"Будители е имало и в най-мракобесните времена, има ги и днес. Будителите родиха Възраждането. Вярвам, че съвременните будители също ще бъдат на висотата на историческото предизвикателство, за да преборим унинието, мрака, безразличието и моралната криза и да пребъде България\", заяви Румен Радев. Заедно с утвърдени имена на българската култура и наука на срещата присъстваха и съвременните \"тихи герои\", които с личния си пример също вдъхновяват българското общество. Сред тях бяха Кристиан Ваклинов, който е посветил силите си на спасяването на последната теснолинейка в България, за да има транспорт за хората в Родопите, Пламен Иванчев от София, който възстанови училището в родното си село, както и планинският водач Орлин Чачановски, който вдъхнови стотици хора да носят на гръб материали в планината, за да изградят заедно животоспасяващ заслон в Пирин планина.", "date": "2018.11.01", "title": "Единението е всенародно усилие в името на високи цели, заяви президентът"}
{"url": "https://www.dnevnik.bg/detski_dnevnik/2018/11/01/3337869_mini_mashini_-_tezi_neshta_ne_se_uchat_v_uchilishte/", "text": "На Деня на будителите започва да работи образователната  платформа \"Минимашини\" , създадена за ученици и студенти, искащи да развият умения, които не се учат в училище. Образователното съдържание, създадено от международен екип специалисти, е заснето като сериал, режисиран от британския режисьор Стивън Монтгомъри. Едва 2% от българските ученици имат умения да решават проблеми, работейки в екип, сочат данните от изследването PISA 2017, според което цели 50% от младите българи нямат умения за решаване на проблеми. \"Статистиката е изключително стряскаща – особено на фона на изследването на Световния икономически форум, според което 10-те най-важни умения за успех в бъдещето са меки умения\", казва Михаил Стефанов, основателят на платформата. \"Още по-стряскащо е, че нито едно от тях не се учи в масовите български училища. Това означава, че ние бълваме поколения, обречени на неуспех – и това ни вдъхнови да създадем платформата \"Минимашини\" – иновативен и забавен подход към образованието, изцяло достъпен за всяко дете.\" Международен екип от специалисти по образование и консултанти по онлайн обучение работи по изключително иновативната програма на платформата в продължение на 6 месеца. Тя е първата в света обучителна платформа, планирана и заснета като онлайн сериал, всеки епизод от който учи младите хора на едно важно умение, което не се учи в училище. Режисьор на онлайн сериала е англичанинът Стивън Монтгомъри, един от създателите на английската компания Vivid Entertainment, с портфолио от проекти, което включва документални, игрални и телевизионни продукции за водещи английски телевизии и звезди, между които Би Би Си, Колдплей, Роби Уилямс, Ед Шийрън, Елтън Джон и много други. Първият сезон е посветен на уменията за мислене и решаване на проблеми – общо 7 такива умения ще усвоят младите хора, които се регистрират безплатно на minimashini.com. Между тях са креативното мислене, критичното мислене, умението да планираме и да взимаме решения. Обучителната програма на платформата \"Минимашини\" се състои от общо 5 сезона, които ще покриват 35 ключови за бъдещето комуникационни, професионални и личностни умения.", "date": "2018.11.01", "title": "\"Минимашини\" - тези неща не се учат в училище"}
{"url": "https://www.dnevnik.bg/sviat/2018/11/01/3337844_zashto_kremul_podkrepia_pravoslavni_sdrujeniia/", "text": "Четирийсет и седем организации, свързани с Руската православна църква (РПЦ), са получили президентски субсидии на обща стойност 55.3 млн. рубли, пише \"Ведомости\" по данни от сайта на Фонда за президентски грантове. Субсидии получават религиозни обществени сдружения, манастири, енории, епархии. На енорията при храма \"Свети руски новомъченици\" в град Смоленск например са отпуснати 2.2 млн. рубли за проекта \"Бисерната огърлица на Светата Рус\", насочен към развитие на младежкия туризъм. Два и половина милиона ще получи якутска енория за проекта \"Храмовете в Якутия - историческо наследство на Русия\" - ще бъдат заснети 3 документални филма, 10 видеоклипа \"Четем Евангелието заедно\" и един клип за Великден. Най-големият грант от 10 милиона рубли е спечелило сдружението \"Милосърдие\" към РПЦ, което подпомага бездомници. Шефът на Фонда за президентски грантове Иля Чукалин обяснява конкурсните победи на православните НПО с това, че са масови и подават много заявки. Субсидии получават също така мюсюлмани и еврейски проекти, подчертава той пред вестника, цитиран от Би Би Си. Грантове за 41 млн. рубли са спечелили 11 клона на \"Бойното братство\", оглавявано от бившия управител на Подмосковието Борис Громов и депутата от Държавната дума Дмитрий Саблин. Най-голямата субсидия - към 20 милиона, получава централният офис за проект във връзка с 30-ата годишнина от изтеглянето на съветските войски от Афганистан. А на Руския съюз на младежта се отпускат 63. 5 милиона за проект, въвличащ млади хора в развитието на малките градове от страната. В това раздаване на грантове си има логика, коментира политологът Алексей Макаркин. РПЦ е традиционен партньор на властта, защо тя да не подпомогне дребни църковни проекти, например ако трябва да насърчи някой активен свещеник. \"Бойното братство\" също отдавна сътрудничи с властта в Русия. А големият грант за Руския съюз на младежта може да е свързан с протестното гласуване в голям брой малки градове на неотдавнашните местни избори, смята експертът. Освен това \"в голям брой малки градове се усеща, че няма накъде, че вече от нищо не можеш да спестиш и че реформите ще ги ударят много силно\". И Кремъл реагира с \"подкрепа за местни активисти, чиито проекти не искат много пари\". /БТА", "date": "2018.11.01", "title": "Защо Кремъл подкрепя православни сдружения"}
{"url": "https://www.dnevnik.bg/evropa/2018/11/01/3337851_italiia_zabrani_na_raiuner_i_uizer_da_taksuvat/", "text": "Италианският орган за защита на конкуренцията на пазара съобщи, че няма да позволи на нискотарифните авиокомпании \"Райънер\" и \"Уизер\" да таксуват клиентите си за ръчния багаж от 1 ноември, предаде \"Ла Вангуардиа\". В съобщение регулаторът посочва, че е наредил временното спиране на новата политика за багажа на \"Райънер\" и \"Уизер\", която влиза в сила от днес. В съобщението се посочва, че според новите правила на двете компании от 1 ноември пътниците могат да носят безплатно със себе си само малка чанта, която да може да бъде поставена под седалката в самолета. Ако искат да качват ръчен багаж, трябва да платят допълнително. Според италианския регулатор тази допълнителна такса трябва да бъде включена в стандартната тарифа, защото налагането й след това е фалшиво представяне на действителната цена на билета и не позволява да се направи реално сравнение с тарифите на останалите компании, поради което клиентите биват лъгани. След решението \"Райънер\" и \"Уизер\" ще трябва временно да преустановят всички действия, насочени към това да искат допълнение към стандартната тарифа за транспортиране на малки куфари, и ще трябва да предоставят на клиентите си безплатно пространство за тях. Двете компании разполагат с пет дена, за да уведомят регулатора за мерките, които са предприели в изпълнение на решението. От днес ирландската \"Райънер\" и унгарската \"Уизер\" прилагат нова политика за ръчния багаж на борда, с която целят да намалят закъсненията на полетите. \"Райънер\" ще задължава клиентите си да плащат за куфарите с тегло до 10 кг, което досега бе безплатно, а \"Уизер\" ще разрешава на борда да се качват куфари на клиентите, които ползват услугата WIZZ Priority. За желаещите да чекират багажа преди пътуването \"Уизер\" въвежда услуга, започваща от 7 евро за 10-килограмовите куфари. Повече за новите правила четете  тук  и  тук .", "date": "2018.11.01", "title": "Италия забрани на \"Райънер\" и \"Уизер\" да таксуват пътниците за ръчния багаж"}
{"url": "https://www.dnevnik.bg/bulgaria/2018/11/01/3337871_chast_ot_podkupite_v_agenciiata_za_bulgarite_v/", "text": "Част от паричните средства, с които са давани подкупите в Държавната агенция за българите в чужбина /ДАБЧ/, са трансферирани във виртуални валути. Това обяви пред журналисти наблюдаващият делото прокурор Ангел Кънев. Днес Специализираният наказателен съд разгледа искането на държавното обвинение трима от обвинените да останат в ареста. Това са председателят на ДАБЧ Петър Харалампиев, главният секретар Красимир Томов и сръбският гражданин Марко Стойов. Вчера се разбра, че прокуратурата е пуснала четвъртата обвиняема срещу гаранция заради здравословното ѝ състояние. Адвокатите на тримата обвиняеми заявиха днес пред съда, че по делото няма намерени пари освен в основния свидетел на прокуратурата - заместника на Харалампиев Димитър Владимиров, който най-вероятно ще бъде и и.д. шеф на агенцията. В съдебната зала беше казано, че Владимиров бил натискан да се включи в корупционната схема, но отказал, затова е бил и заобикалян. Не се разбра обаче защо не е сигнализирал органите, които разследват. Това стана повод и за коментара на прокурор Кънев. Той обясни, че в кориците по делото има редица протоколи, в които са отразени намерени значителни суми пари в различни хора, включително са намерени и иззети биткойн-портфейли. Прокурорът добави, че има назначени експертизи за тези валути, които ще установяват пътя на парите. По делото са назначени и данъчни ревизии на много хора, не само на обвиняемите, като прокуратурата търси съдействие от Националната агенция за приходите и сходни фискални институции в чужди държави. Адвокатът на Томов - Мариана Тодорова, коментира, че по делото няма намерени пари в никой от обвиняемите. Нямало и превод на виртуални валути. Тя обясни, че прокуратурата ще доказва подкуп със свидетелски показания. А вчерашната  оценка на зам.-главния прокурор Иван Гешев , че това е дело без аналог, беше цитирана от другия адвокат - на Петър Харалампиев, Николай Кокинов. Но с обратен знак - за да докаже, че заради отсъствието на доказателства за взимане на подкупи, това наистина е дело без аналог. Другият основен свидетел на прокуратурата е приятел на Петър Харалампиев - Димитър Стойов, женен за украинска певица. За него държавното обвинение твърди, че е дал подкуп от 5 000 евро на Харалампиев. Другите, които са дали показания по делото, са основно служители на Комисията за противодествие на корупцията и отнемане на незаконно придобитото имущество (КПКОНПИ) и полицаи, които са използвали специални разузнавателни средства. В крайна сметка съдът остави в ареста и тримата обвиняеми. Съдебният състав прие, че има обосновано предположение и тримата да са извършили престъпленията, в които са обвинени - за участие в престъпна група и подкупи. Както и че има опасност да извършат престъпление, ако са извън ареста, като с това могат да повлияят на свидетели и да попречат на разследването. Решението на съда не е окончателно, а адвокатите обявиха, че ще го обжалват.", "date": "2018.11.01", "title": "Част от подкупите в агенцията за българите в чужбина били плащани с биткойн (допълнена в 14:55)"}
{"url": "https://www.dnevnik.bg/sviat/2018/11/01/3334507_amerikancite_sa_iadosani_i_tova_shte_povliiae_na/", "text": "Бен Чико, 67-годишен републиканец от Калифорния, казва, че раздразнението му от демократите е преминало в невъздържан гняв, когато чул, че те можело да подложат президента Доналд Тръмп на импийчмънт след частичните избори на 6 ноември. Идън Стреймър, 23-годишен демократ от Северна Дакота, споделя, че я ядосва възможността абортите отново да бъдат обявени за незаконни. Пати Блеър, 74-годишна симпатизантка на демократите от Финикс, щата Аризона, обяснява, че вълна от гняв я залива всеки път когато види Тръмп по телевизията. \"Това е най-негативното и мрачно място, в което се оказваш. Все едно че си на дъното на кофа, не можеш да се измъкнеш - все едно, че някаква ръка те натиска обратно при всеки опит да изплуваш\", описва тя. Из цяла Америка хората са гневни. След язвителната президентска кампания от 2016 г., гневът продължава да доминира разговорите в обществото - от бурните протести на хиляди хора до яростите спорове в социалните мрежи, разкъсващи семейства и приятелства. Гневът, а не страхът, ще е движеща сила на частичните избори на 6 ноември и фактът, че избирателите на Демократическата партия са по-ядосани, може да се окаже важен тласък за партийните кандидати, показват данни от социологическо проучване на \"Ройтерс\" и агенция \"Ипсос\". В продължение на повече от два месеца са анкетирани над 21 000 души и отговорите им показват, че - разделянето на деца и семейства на имигранти без документи на границата с Мексико (вече прекратена практика на администрацията на Тръмп) - потенциалната руска намеса в бъдещи американски избори - личността на президента, - възможността Конгресът да се опита да отстрани Тръмп от власт чрез импийчмънт - пристигането на имигранти без документи в страната - водещите новинарски медии. Частичните избори са за хиляди публични постове - от представители в отделните щати до губернатори. Но фокусът е върху това какво ще се случи с контрола над Камарата на представителите във федералния парламент във Вашингтон. Социологически проучвания показват, че демократите имат шанс да си върнат 23 места, а с тях - и мнозинството над долната камара. Тази задача е доста по-сложна за Сената - за мнозинство им трябва да спечелят две места, но в същото време те не бива да изгубят нито един от 26-те сенатори демократи, които се състезават за постовете си и в 10 щата, където през 2016 г. Тръмп победи. Ядосаните американци е по-вероятно да гласуват, а при демократите страстите са по-нажежени, показват още данните на Reuters/Ipsos. Това е промяна спрямо ситуацията преди две години, когато еднакво ядосани бяха и републиканци, и демократи, казва Никълъс Валентино, анализатор на поведението на избирателите в Университета на щата Мичиган и част от екипа, обработил резултатите за \"Ройтерс\". Той смята, че данните сочат към възможност за избирателна активност над очакваната, от която биха спечелили демократите, особено в оспорваните кампании. \"Това се случи през 2016 г., припомня той. Мнозина, за които се прогнозираше, че ще си останат вкъщи, се оказаха много ядосани на Хилъри Клинтън и демократите и - за изненада на всички - отидоха да гласуват.\" В Аризона и други щати, където постовете са особено оспорвани, анкетираните от \"Ройтерс\" избиратели се оплакваха от масовия гняв в двете основни партии. Мнозина казаха, че това ги мотивира да гласуват. Тим Ледърби, бивш морски пехотинец на 57 години, казва, че е притеснен, че страната се плъзга към \"гражданска война\". \"Навоювах се и не искам отново да се сражавам тук\", допълва той. Ледърби ще гласува за републиканката Марта Максали на изборите за Сенат - една от ключовите битки за контрола над горната камара. Браян Карсън, обучител по публично говорене на 46 години, споделя същото усещане: \"Научаваме по-ефективни методи бързо да се намразваме и за мен това е разочароващо.\" Валентино коментира, че това е вярно - през 2016 и 2018 г. американците като цяло са по-ядосани в сравнение с предишни избирателни цикли по данни от 1980 г. насам. \"Случвало се е предишни избори да са изпълнени със страсти. Но емоциите на хората бяха много по-позитивни, дори когато страната беше в рецесия.\" Проучването между 17 август и 7 октомври попита избирателите как се чувстват - включително доколо са ядосани, огорчени, притеснени, уплашени, успокоени и удовлетворени - в отношението си към Тръмп, утвърждаването на Брет Кавано за член на Върховния съд, новинарските медии, имиграцията и други теми. Като част от допитването е събрана информация и за политическите интереси и това дали и как са гласували досега участниците. По скалата от 1 до 10 (максимална степен на гняв) завършилите колеж демократи показват средно 8.4 единици по въпроса за разделянето на имигрантски семейства на границата. През юни администрацията на Тръмп се отказа от тази практика, след като кадри с деца, задържани в метални клетки, предизвикаха остри критики в страната и в чужбина. Показател от 7.6 пункта предизвиква раздразнението на демократите от президента, като отчетливо жените в тази група са по-ядосани. \"Всеки път когато по време на разговор с него стане дума за жена, той говори за външния ѝ вид. Иде ми да му избода очите, за да не може да вижда\", казва 58-годишната Лиза Мол, демократ. Средно със 7.9 пункта е отразен гневът на републиканците за нелегалната имиграция. Почти толкова (7.6) ги ядосва и възможността след междинните избори срещу него да започне процедура за отстраняване от власт. Теоретично погледнато, контролирана от демократите долна камара на парламента може да започне такава процедура, но лидерите им неведнъж са заявявали, че това не е в дневния им ред. Освен това за импийчмънт са нужни и две трети от гласовете на сенаторите, а в момента такова супермнозинство изглежда абсолютно непостижимо. По темата за правото на аборт жените демократи показват 7.3 пункта от 10, очевидно ядосани от призивите прекъсването на бременност да бъде забранено в САЩ. При републиканките този показател е 4.1 пункта. Демократите са допълнително раздразнени от одобряването на съдия Брет Кавано във Върховния съд на САЩ, където той може да се окаже решаващият за мнозинство пети глас, ако от деветимата съдии се поиска да отменят решението по дело, с което абортите бяха легализирани през 1973 г. Понеже проучването на Reuters/Ipsos е правено, докато в Сената вървяха изслушванията по обвиненията срещу Кавано в сексуално посегателство, демократите показват повече гняв - в сравнение с републиканците, или т.нар. независими избиратели - от това как сенаторите са подходили към случая. Никълъс Валентино смята, че за междинните избори този казус допълнително ще зареди демократите с енергия, въпреки че лидерите на Републиканската партия твърдят, че техните симпатизанти са повече мобилизирани в защита на Кавано. Младата симпатизантка на демократите Идън Стреймър казва, че гневът я е накарал да потърси повече информация. Във вторник тя се кани да гласува за демократа сенатор Хайди Хейткамп, която опитва да защити поста си в Северна Дакота. Стреймър споделя, че записва в дневника си своите размисли, разочарования и това, което я вбесява, \"за да не изпадам толкова често в спорове\". \"Бих могла да се боря с другите, но според мен това няма да промени нищо, особено нещата, които пишеш в интернет.\"", "date": "2018.11.01", "title": "Американците са ядосани и това ще повлияе на изборите"}
{"url": "https://www.dnevnik.bg/politika/2018/11/01/3337897_bsp_za_remonta_na_su25_grabej_za_180_mln_lv/", "text": "Подготвя се поредният грабеж от Министерството на отбраната на стойност 180 млн. лева, каза депутатът от БСП Николай Цонков, който е заместник-председател на комисията по отбрана за процедурата на министерството на отбраната за ремонт на 14 Су-25. \"Изпратени са покани до две компании в Беларус и Русия. Естествено, буди недоумение защо само до тези две компании се изпращат покани. Връща се отговор само от едната – беларуската. Следващото грубо погазване на националния интерес – тази поръчка е на прогнозна стойност 82 млн. лева, а предложението е за 3 пъти по-висока цена. Около 180 млн. лева\", каза Цонков. Според него възникват редица въпроси, но един от най-важните е защо само една компания участва в поръчката. \"Виждаме състезание с един кон\", коментира Цонков. Той попита още защо впоследствие поръчката придобива друга стойност, както и защо не е поканен българският завод \"Авионамс\", който е специализиран в ремонта на самолети и хеликоптери. Български завод има лиценз за ремонт на Су-25 \"От трибуната, на мой зададен въпрос, грубо излъга вицепремиерът и министър на отбраната Красимир Каракачанов, като каза, че не е уведомен за това, че българският завод може да извърши такъв ремонт. Това не е вярно! Българският завод има лиценз и е изпратена официална кореспонденция, с което потвърждават, че \"Авионамс\" може да извърши поръчката, и то за по-ниска стойност\", каза още Цонков. \"Що за сделка е това, в която милионите хвърчат нагоре-надолу с космическа скорост\", добави и Атанас Зафиров. \"Настояваме сделката за ремонта на Су-25 да се преразгледа. Националният интерес да бъде защитен и да се намери начин българският завод да участва в сделката\", заяви Зафиров. Той и уточни, че БСП не са против ремонта на Су-25.", "date": "2018.11.01", "title": "БСП за ремонта на Су–25: Грабеж за 180 млн. лв."}
{"url": "https://www.dnevnik.bg/sport/2018/11/01/3337883_verstapen_vseki_moje_da_stane_shampion_s_bolida_na/", "text": "Силният и надежден болид на \"Мерцедес\" е най-голямата причина  Люис Хамилтън  да спечели петата си световна титла във Формула 1, смята Макс Верстапен. Пилотът на \"Ред бул\" отчете факта, че британецът е бил най-постоянен през сезона, но смята че болидът също е наклонил везните в негова полза. На въпрос какво прави Хамилтън толкова добър Верстапен отговори, без да се замисля: \"Колата му.\" \"Естествено, че Люис е изключително добър пилот, но Фетел също щеше да е шампион, ако караше болид на \"Мерцедес\". Смятам, че аз и Рикардо също щяхме да печелим толкова много, ако карахме същата кола като Люис\", каза Верстапен пред швейцарското издание \"Блик\". Холандецът побърза да обясни, че няма конфликт с Хамилтън и смята отношенията им за много добри. Верстапен  спечели последното състезание за Гран при на Мексико , а с четвъртото си място на \"Ерманос Родригес\" Хамилтън взе пета титла във Формула 1. Верстапен вече гледа към бъдещето и разкри, че преди да навърши 30 години, иска да бъде четирикратен световен шампион. Холандецът трябва да направи това преди 2027 г., когато ще навърши 30 години, като има на разположение девет сезона. \"Мисля, че голям шанс \"Ред бул\" ще има след 2021 г., когато в сила ще влязат новите правила за двигателите. Вярвам, че тогава ние ще сме основен кандидат за титлите, а тогава аз ще съм на 23 години. Пред себе си ще имам шест или седем години да печеля и ако взема четири титли, преди да съм на 30, ще е прекрасно\", добави холандецът. Верстапен има две победи през сезона, като освен в Мексико триумфира и в Гран при на Австрия. Според него те се дължат единствено на доброто шаси, с което разполага тимът от Милтън кийнс. От сезон 2019 \"Ред бул\" ще смени доставчика си на двигатели и  от \"Рено\" ще премине на \"Хонда\" . За последните две години Верстапен отпадна десет пъти за 39 състезания, като надеждността е проблемът на двигателите на \"Рено\". \"Мисля, че с \"Хонда\" ще сме по-добре, но не можем да очакваме, че всичко ще се промени с магическа пръчка. Ще ни е нужно време, затова и смятам, че едва след промяната на правилата ще имаме повече шансове. Сега останалите просто са по-напред\", добави пилотът на \"биковете\".", "date": "2018.11.01", "title": "Верстапен: Всеки може да стане шампион с болида на Хамилтън"}
{"url": "https://www.dnevnik.bg/bulgaria/2018/11/01/3337892_asociaciiata_na_evropeiskite_jurnalisti_publikuva/", "text": "В Деня на народните будители Асоциацията на европейските журналисти - България, публикува \"Печат. Вестник за вестника\" - задълбочено проучване за пазара на печатни издания в страната, което излиза ограничено в хартиен формат, но е достъпно и  онлайн . Ръководител на изследователския проект е Илия Вълков, член на управителния съвет на асоциацията. Според анализа съществува \"специфична симбиоза между популярно съдържание и ценностен консерватизъм, която по-скоро следва нагласите на обществото и избягва формирането на алтернативни позиции. Пазарно ориентираният консерватизъм продава образи, близки до патриархалната култура (сексизъм, мачизъм и др.), и маркетизира фигури от историята и близкото минало\". Сред изводите, изведени от проучването, са още \"повечето издания демонстрират силна предпазливост при публикуването на критични заглавия спрямо премиера Бойко Борисов\", както и че водеща тема обикновено са парите в различните им проявления: \"приходи в държавната хазна, разходи от страна на правителството, стандарт на живот и харчове на населението, както и щедри обвинения във финансови злоупотреби\" . Изследването показва още: \"с малки изключения сред изданията е налице тенденция на изграждане на положителен образ на политическото и властово статукво\", както и че има \"медийни групирания и застъпване на сходни редакционни политики по определен кръг от теми\". Илия Вълков отбелязва още: \"През последните няколко години в България бяха положени поредица усилия да се разбере кой е реалният собственик на всяка отделна медия. Законодателни изменения, които се обсъждат в крачка, предлагат частични решения в тази посока и донякъде тези процеси доведоха до осветляване на собствеността. В същото време те не дават пълен отговор на въпроса как и кой контролира съдържанието на медиите.\" Изследването комбинира социологическо проучване на читателските нагласи, анализ на финансовите отчети на водещите издателски групи от 2007 до 2017 г., анализ на рекламния пазар, изследване и обобщаване на публично достъпна информация за издателите на водещите 10 вестника и анализ на съдържанието. Десетте най-влиятелни хартиени издания са изведени чрез национално представително изследване, извършено от социологическа агенция \"Маркет линкс\" по поръчка на АЕЖ - България. През ноември предстои на сайта ще бъдат публикувани и отделни профили на всяко от тях. С някои от техните главни редактори са проведени срещи, други са отказали такива категорично, а трети \"не намериха време\". \"Изпратихме на всички въпроси за това как те виждат проблемите на вестникарския пазар. От десетимата отговори само един\", допълват още авторите на документа. Задълбоченото проучване на пазара на печатни медии в страната е част от двугодишния проект \"Медиатор 2: Мост между етичната журналистика и обществото\", който се извършва с финансовата подкрепа на фондация \"Америка за България\". Цялото му съдържание може да бъде открито на специално създадения сайт ", "date": "2018.11.01", "title": "Българските медии продават образи, близки до патриархалната култура, сочи изследване"}
{"url": "https://www.dnevnik.bg/sviat/2018/11/01/3337975_voennite_na_granicata_na_sasht_i_meksiko_moje_da/", "text": "Президентът на САЩ Доналд Тръмп заяви, че броят на военните, разположени на границата с Мексико, може да достигне 15 000, предаде агенция \"Асошиейтед прес\". Тръмп каза днес пред репортери в Белия дом, че мярката цели да не позволи влизането в САЩ на  мигрантите, пътуващи от Централна Америка . Керванът им все още е на близо 1600 км от границата. САЩ \"ще бъдат подготвени\" и мигранти \"няма да идват в нашата страна\", добави той. В момента с охраната на границата помагат 2100 души от Националната гвардия. Проблемите с мигрантите са основна тема в  предизборната кампания на републиканците  преди междинните избори във вторник. На една от последните си предизборни прояви Тръмп призова присъстващите на предизборната проява да гласуват и обрисува мрачна картина какво е заложено на карта. Президентът каза на множеството, че ако  демократите поемат контрола върху Конгреса , ще повишат данъците и ще отворят границите на страната за нелегални наркотици и имиграция, като включи в това и сегашния керван мигранти, който пътува през Мексико, за да потърси убежище в САЩ. Демократите \"искат да водят керван след керван в страната ни\", подчерта Тръмп, без да дава аргументи за това. Тази седмица Тръмп обяви и планове за създаване на палаткови селища за настаняване на търсещите убежище, докато правителството обсъжда драматична промяна в имиграционната политика, която може да пресече пътя на кервана и въобще да не го допусне в САЩ.", "date": "2018.11.01", "title": "Военните на границата на САЩ и Мексико може да стигнат 15 хил., съобщи Тръмп"}
{"url": "https://www.dnevnik.bg/sport/2018/11/01/3337979_v_pismo_do_bfs_i_ministura_levski_poiska_chestno/", "text": "В отворено писмо до Борислав Михайлов и до министъра на спорта Красен Кралев ръководството на \"Левски\" постави въпроса дали Българският футболен съюз (БФС) е способен да управлява първенството. Сините призовават да се търси решение, като предлагат в противен случай водещата роля за организацията на Първа лига да се поеме от Професионалната футболна лига. \"Може би Професионалната футболна лига да изземе изцяло тази дейност и реструктурирайки се, да бъде управлявана справедливо от всички участници в нея и да получи шанса да реши този проблем, защото ако не може да се намери решение, то обричаме на провал не един или друг клуб, а целия български футбол\", казват от \"Левски\". В клуба са недоволни от съдийството на Ивайло Стоянов, който не даде дузпа за отбора в мача срещу \"Черно море\" от осминафиналите за Купата на България. Сините отчитат още много пропуски в организацията на мача и твърдят, че са ощетени за пореден път. Финалистът от миналия сезон  допусна късен изравнителен гол за 2:2 в добавеното време и след това загуби след дузпи . Настояването на \"Левски\" е \"сега днес, веднага\" да се осигури честно съдийство. Освен това от клуба посочват, че искат никога повече Георги Кабаков, Станислав Тодоров и Ивайло Стоянов да не ръководят мачове на техния отбор. \"Аргументът, че са хора и че на всеки се случва да прави грешки, вече не се приема\", завършва писмото на клуба. В обширното си обръщение управителният съвет на \"Левски\" започва с акцент върху това, че клубовете дават много пари за развиването на отборите си и че понасят финансови санкции за поведението на играчите си, както и че плащат съдийски такси. \"Тъй като сами правим всичко, дойде време да кажем, че очакваме от футболния съюз да осигури обективно, честно и справедливо съдийство. Сега, днес, веднага. Защото дори децата знаят, че това не се случва. Новият шеф на съдийската комисия г-н Йордан Сталев се оказа поредният провал. И като първа стъпка трябва незабавно да бъде отстранен\", се казва в писмото. От клуба пишат, че този сезон няколко пъти са сериозно ощетявани и вече няколко пъти са изказвали несъгласието си. \"Някак си вие неглижирахте тези проблеми може би с мисълта, че шампионатът е дълъг и в неговите рамки няколко случая биха изглеждали не толкова открояващи се. Ако в рамките на няколко месеца в различни градове ви удари кола, но се окаже, че шофьорът в различните случаи е един и същ, няма как да не се усъмните, че е нарочно.\" Според сините мачът във Варна е доказателство за думите им \"по един брутален начин\". \"Играе се мач, след който за единия отбор приключва участието му в турнира. Нямаше даже опит за нещо да се случи деликатно. Още преди започване на мача домакините разполагат свои охранители пред съдийската стая, а хора от ръководството изпровождат отборите към игрището. Едва ли ще го видим описано в доклада на делегата. Теренът е нарочно подготвен в ужасно състояние и домакините играят брутално грубо, в резултат на което са контузени сериозно двама наши основни играчи. Жълтите картони са раздавани срещу нас като бонбони на детски празник.\" От \"Левски\" продължават: \"Ако футболният съюз не може да се справи с организацията на съдийството и първенството по честни и справедливи критерии, незабавно се обърнете за съдействие към държавните органи и посочете ясно проблемите, както ние вече започнахме. Ако и това не даде ефект, оставете професионалната футболна лига да се занимава с това. Както се наемат футболисти от чужбина, нека наемаме професионалисти и съдии. Логиката е идентична, прави се с цел да се намери това, което няма на местно ниво. А липсите са огромни.\" Сините посочват, че в търсенето на своето оцеляване клубовете се борят за достигане до участие в евротурнирите. \"И вече е явно, че тази битка се води по маси, тайни срещи и с неприкрити заплахи, а не на футболния терен. Ние не искаме да толерираме това. Уморени сме, но няма да се предадем.\" Писмото идва десетина дни след размяната на изказвания през медиите на собствениците на трите водещи клуба Спас Русев, Гриша Ганчев и Кирил Домусчиев. \"Отказът да се дискутира феърплеят и съдийството показва, че живеем в два паралелни свята, единият от които е перфектен, но в който ние не живеем\", заяви Русев през сайта на \"Левски\" към Домусчиев.", "date": "2018.11.01", "title": "\"Левски\" повдигна въпроса способен ли е футболният съюз да организира честно първенство"}
{"url": "https://www.dnevnik.bg/sviat/2018/11/01/3337983_seksualnoto_nasilie_v_severna_koreia_e_tolkova_chesto/", "text": "Сексуалните злоупотреби са толкова разпространена практика в Северна Корея, че са \"приети като част от обикновения живот\", твърди \"Хюман райтс уоч\" в доклад за  сексуално насилие  в азиатската страна, публикуван снощи, предаде ДПА. Севернокорейски функционери, включително високопоставени членове на партията, надзиратели в затворите, полицаи, прокурори и войници извършват  сексуално насилие  \"без особена загриженост за последствията\", твърди правозащитната организация. Страхувайки се от отмъщение или че ще бъдат публично опозорени,  жените рядко съобщават за злоупотреби  и властите рядко разследват или преследват съдебно подобни случаи, казва \"Хюман райтс уоч\". Базираната в Ню Йорк неправителствена организация е интервюирала 54 севернокорейци, които са напуснали страната от 2011 г., и осем бивши представители на севернокорейските власти. Задържаните жени не могат да направят нищо, за да избегнат  сексуално насилие , тъй като всяка жалба може да доведе до по-нататъшно наказание, включително бой или принудителен труд. / БТА", "date": "2018.11.01", "title": "Сексуалното насилие в Северна Корея е толкова често, че е \"част от живота\""}
{"url": "https://www.dnevnik.bg/skorost/2018/11/01/3337990_toiota_izteglia_16_mln_avtomobila_zaradi_problem_s/", "text": "Японският автомобилостроител \"Тойота\" (Toyota) обяви днес, че изтегля над 1.6 млн. превозни средства в света зарaди проблеми с въздушните възглавници, предаде агенция \"Франс прес\". Това е нов тежък удар за компанията, която от септември вече два пъти изтегли значителен брой автомобили. Европа е особено засегната с 946 000 автомобила, особено моделите \"Авенсис\" (Avensis) и \"Корола\" (Corolla), от които 81 000 във Франция. Системата на въздушните възглавници трябва да бъде заменена. \"Би могло да стане вътрешно късо съединение\", което да повреди цялата система, обясни компанията в комюнике. \"В някои случаи предупредителната лампа може да се включи\" и въздушната възглавница или въздушните възглавници, както и механизмите, които позволяват на предпазните колани да се затворят при силен удар и да се избегне изхвърлянето напред на пътника, \"биха могли да се деактивират\", съобщи компанията. \"В други случаи тези системи биха могли да се разтворят по непредпазливост\", добави \"Тойота\" в комюникето. \"Тези условия биха могли да увеличат риска от нараняване или произшествие\", уточни автомобилостроителят, който няма информация за подобен инцидент в Япония. \"Тойота\" не би могла да предостави данни за другите страни. Японската автомобилна компания съобщи и за друго изтегляне - на 600 000 автомобила, от които 255 000 в Европа. На тези превозни средства, които вече са засегнати от предишните изтегляния, трябва да бъде инсталиран нов апарат за надуване на въздушните възглавници от страната на пътника. Сегашната система, която е произведена от \"Таката\" (Takata), \"представлява риск за неправилно разгръщане при произшествие\". Японската компания за оборудване фалира през юни 2017 година заради дефектните си въздушни възглавници, причинили смъртта на около 20 души в света и довели до изтеглянето на стотици милиони автомобили на различни компании. \"Тойота\" е свикнала с изтеглянето на автомобили, тъй като предпочита да е предпазлива след проблемите с неочакваното ускорение, появили се през 2009-2010 година в САЩ./БТА", "date": "2018.11.01", "title": "\"Тойота\" изтегля 1.6 млн. автомобила заради проблем с въздушните възглавници"}
{"url": "https://www.dnevnik.bg/biznes/2018/11/01/3338005_uvelichenoto_predlaganeto_na_ofis_ploshti_shte_postavi/", "text": "Увеличеното предлагането на офис площи ще постави под натиск наемните цени и ще доведе до по-ниска заетост през следващите години. Това сочат данните за третото тримесечие на консултантската компания за бизнес имоти Cushman & Wakefield Forton. На пазара се очакват над 600 хил. кв.м. \"Последните години бяха силни за пазара на офис площи, но този период е към края си – икономическият растеж се забавя, безработицата в София и в страната е близо до исторически най-ниските си нива, лихвите ще нарастват. Това ограничава потенциала за ръст на бизнеса и търсене на нови офис площи, което в комбинация с увеличаващото се предлагане ще постави пазара под натиск\", прогнозира Михаела Лашова, изпълнителен директор на Cushman & Wakefield Forton. По думите й през следващите години се очакват нива на ново строителство, сравними с тези от пазарния пик през 2007-2008 г. и първите години на кризата, когато са се завършвали между 150 хил. и 200 хил. кв.м нови офиси годишно при обем на усвояване от пазара под 100 хил. кв.м.  По данни на компанията през 2018 г. в София са завършени или се очаква да влязат в експлоатация близо 180 хил. кв.м офиси, като част от тези площи може да бъдат отложени за първите месеци на 2019 г. Подобни обеми от ново строителство показват, че пазарът е близо до точката на насищане и досегашният тренд на нарастващи наеми и намаляващ дял свободни площи се обръща. Най-силно това ще се усети при по-ниския клас сгради. Делът на свободните площи клас А и Б в София се задържа на 9.5% при подписани договори за наем на 130 300 кв.м.  Инвестиционният пазар забавя активността си Инвестиционният пазар, който през 2018 г. е движен основно от сделки с офис площи, също забавя активността си. След сделките за първокласни активи  през третото тримесечие преобладават по-малки транзакции, основно за активи с потенциал за развитие и покачване на стойността. \"Силното първо полугодие на пазара доведе до нереалистични очаквания за цени и нива на доходност сред много собственици на бизнес сгради. Това блокира пазара и доведе до липсата на инвестиционен продукт въпреки наличието на почти 1 млн. кв.м първокласни площи в София\", коментира Явор Костов, мениджър \"Капиталови пазари\" в Cushman & Wakefield Forton.  Според него се изчерпват възможностите за сделки поради липсата на качествен продукт и твърде оптимистични очаквания на собствениците.  Данните на Cushman & Wakefield Forton показват, че към деветмесечието на 2018 г. са приключени транзакции с офис площи за над 227 млн. евро, което е над два пъти по-голям обем в сравнение с предходната година. Офис площите остават водещ сегмент на пазара на бизнес имоти с над 55% от общия обем на транзакциите. Споделените офиси - все по-значим фактор Споделените офиси (coworking space) стават все по-значим фактор на пазара заради комбинацията от цена, гъвкавост и удобства, които предлагат на наемателите. По данни на Cushman & Wakefield Forton общата им площ в София е близо 27 хил. кв. м с над 3. 1 хил. работни места, като в това число влизат и т.нар. офиси с допълнително обслужване (serviced offices). Според компанията основното предимство на споделените офиси е, че предлагат работни места под наем в комбинация с допълнителни услуги за гъвкав период от време – от един ден или седмица до няколко месеца или година. Основните ползватели на тази концепция са компании от бързо растящия IT сектор и това е причината собствениците на офис сгради все по-осезаемо да усещат конкуренция в нейно лице, е прогнозата на консултантската компания. Към момента споделените офиси са едва 1.5% от общото предлагане на пазара в София, но сегментът се разраства бързо, като очакванията на Cushman & Wakefield Forton са за увеличение на тези площи с до 50% до края на 2019 г., а концепцията ще навлезе и при по-високия клас офис сгради.", "date": "2018.11.01", "title": "Увеличеното предлагане на офис площи ще постави под натиск наемите, смятат експерти"}
{"url": "https://www.dnevnik.bg/bulgaria/2018/11/01/3338011_zaradi_novite_ognishta_na_ptichi_grip_agenciiata_po/", "text": "Изпълнителният директор на Българската агенция по безопасност на храните (БАБХ) Дамян Илиев разпореди засилен контрол над птицевъдните обекти в страната. Това се налага заради зачестилите случаи на болестта птичи грип, съобщиха от агенцията. По-рано тази седмица  БАБХ установи две нови огнища на заболяването . Единият от животновъдни обекти е предназначени за отглеждане на патици мюлари и се намира в село Върбица, община Димитровград. Другата птицеферма е за кокошки носачки и е в село Богданица, община Садово. Мерките, които агенцията ще приложи включват биосигурност във фермите, по-висока честота на лабораторен контрол за доказване липса на инфекция с вируса и превенция в цялата страна. Птици ще могат да бъдат транспортирани само след като са предварително лабораторно изследвани за наличие на вируса. Определени са 3-километрови предпазни зони и 10-километрови зони за наблюдение около фермите, в които са констатирани огнища на заболяването. Забранено е движението на птици и продукти от тях във и от предпазната и наблюдаваната зона. В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона. В търговската мрежа не са открити яйца с произход от фермата за кокошки носачки, подчертават от БАБХ.", "date": "2018.11.01", "title": "Заради новите огнища на птичи грип държавата засилва контрола над птицефермите"}
{"url": "https://www.dnevnik.bg/sport/2018/11/01/3337833_sezonut_za_grigor_dimitrov_prikljuchi_sus_zaguba_sled/", "text": "Григор Димитров приключи сезона с поражение срещу Марин Чилич в третия кръг на турнира от сериите \"Мастърс\" в Париж. Българинът отстъпи с 6:7 (5), 4:6 в последния си официален мач за годината. Димитров започна сезона под номер 3 в света, но колебливи игри и неубедителни резултати доведоха до спад до десетото място в момента. Той се бори и изигра оспорван мач с Чилич. В първия сет Димитров изпусна възможности да поведе в двубоя, а във втория съперникът му игра стабилно и уверено стигна до победата. Българинът завърши с 34 непредизвикани грешки спрямо 29 на хърватина, а печелившите удари бяха 17 срещу 27. В следващия кръг Чилич ще играе с Новак Джокович или Дамир Джумхур. Мачът започна вълнуващо, като още в първия гейм Димитров стигна до две възможности за пробив. Благодарение на силния си и добре насочен начален удар Чилич се спаси. Във втория българинът беше поставен до стената при 0:40, но съумя да изравни, като спаси и трите възможности за пробив. След това обаче хърватинът стигна до нов шанс и този път проби. Димитров намери бърз отговор в сходен гейм. Той изпусна две възможности при 40:15, но след това от третия опит върна пробива. Впоследствие успя да вземе сервис-гейма си и изравни. Двамата си размениха по два гейма, като в осмия Димитров се защити след 0:30 при свой сервис и стигна до 4:4. Първата двойна грешка на българина можеше да му струва скъпо, тъй като след нея Чилич стигна до две възможности за спечелване на сета. Димитров игра агресивно и се спаси, за да изравни за 5:5. Минути по-късно деветият в схемата на турнира отново трябваше да се бори за продължаването на сета след 15:40 при свой сервис. И този път българинът прояви устойчивост и здрави нерви, като благодарение на добрия си начален удар стигна до тайбрек.  Тайбрекът беше белязан от дъжд от минипробиви и от грешки на двамата. В решителните мигове Димитров беше в по-добрата позиция, като водеше с 5:4 и му предстояха два сервиса. Чилич обаче направи два минипробива, след което с мощен сервис приключи сета при шестата си възможност. Вторият сет започна по сходен начин с ранен пробив за хърватина, след което той затвърди постигнатото. Българинът отговори с първия си гейм на нула. Чилич беше стабилен на свой сервис и до края не допусна нито една възможност за пробив. Хърватинът дори имаше възможности за увеличаване на преднината, но няколко пъти Димитров се спаси.", "date": "2018.11.01", "title": "Сезонът за Григор Димитров приключи със загуба след здрав мач с Чилич в Париж"}
{"url": "https://www.dnevnik.bg/sviat/2018/11/01/3338041_friidum_haus_demokraciiata_linee_zaradi/", "text": "Демокрацията \"линее\" под влияние на все по-малко свободния интернет, обявиха наблюдатели в публикувания си днес годишен си доклад, цитиран от ДПА. Финансираната от САЩ НПО \"Фрийдъм хаус\" констатира, че през 2018 г. за осма поредна година глобалната интернет свобода намалява, а все повече държави възприемат \" китайски модел на широка цензура \". Дезинформацията и пропагандата , разпространявани онлайн, \"отровиха\" публичната сфера, пише в доклада. В него се посочва, че през 2018 г. Китай \"отново злоупотребява най-много с интернет свободата\" и че страната активно пропагандира в чужбина своя модел на \"дигитален авторитаризъм\". \"Дигиталният авторитаризъм се рекламира като начин правителствата да контролират гражданите си чрез технологията, преобръщайки концепцията за интернет като двигател на човешкото освобождение\", обобщава докладът. \"Демократичните правителства ще трябва да посветят много повече дипломатически и други ресурси за противодействие на офанзивата с ласкателства на Китай на международната сцена\", смятат авторите от \"Фрийдъм хаус\". Те добавят, че САЩ отстъпват от ролята си на глобален лидер, докато азиатската суперсила е насърчена в усилията си да пренапише в своя полза международните правила. \"Ако демокрациите не успеят да прокарат собствените си принципи и интереси с еднаква решимост, дигиталният авторитаризъм ще стане незаобиколима реалност почти по подразбиране\", предупреди \"Фрийдъм хаус\". Сред останалите предизвикателства пред демокрацията НПО цитира срива на традиционните представи за личен живот и използването от авторитарни лидери на \"фалшиви новини\" за оправдаване на репресиите срещу инакомислието./ БТА", "date": "2018.11.01", "title": "\"Фрийдъм хаус\": Демокрацията линее заради ограничаването на свободата в интернет"}
{"url": "https://www.dnevnik.bg/zdrave/2018/11/01/3338015_i_lekarskiiat_sujuz_vuzrazi_sreshtu_kljuchovi_promeni/", "text": "Остра критика към редица промени, които здравните власти се канят да въведат с  преходните и заключителни разпоредби  на законопроекта за бюджета на Националната здравноосигурителна каса (НЗОК) за догодина, отправиха днес и от Българския лекарски съюз (БЛС). Срещу готвеното пренареждане на здравния сектор през задната врата вече възразиха  организации на частните болници , на  общопрактикуващите лекари  и други. Днес три парламентарни комисии  ще разглеждат бюджета на касата . Здравните власти се опитват с преходните и заключителни разпоредби на проекта да прокарат и около 50 страници промени, които ще направят съществени изменения в здравния сектор. Малко преди да се съберат депутатите, и от лекарския съюз изразиха забележките си. Без обществено обсъждане \"БЛС изразява своята принципна удовлетвореност от увеличението на средствата в сектора, което ще даде възможност за повишаване цените и обемите на подценени клинични пътеки в болнична помощ, повече регулативни стандарти и оптимизация на процесите в извънболнична помощ. Въпреки цялостния позитив от увеличението на бюджета за 2019 година БЛС не може да остане равнодушен към тазгодишния подход за промяна на ключови законови актове, касаещи цялостната правна регламентация на здравния сектор, през Закона за бюджета на НЗОК\", отбелязват от съюза. И заявяват, че промените трябва да минат през обществено обсъждане, да се направят анализи. Заобикалянето на реда за приемане на промени в законите чрез публично обсъждане и изготвяне на оценка на въздействието противоречи на основни принципи на правовата държава и крие риск за правилното функциониране на здравната система, посочват от съюза. Отбелязват, че така прокарвани, измененията, създават недоверие към цялата система. Сред конкретните забележки са, че продължава да съществува възможността за прехвърляне на суми от параграф в параграф, като така определените разходни средства за медицински дейности могат да бъдат пренасочвани и съответно да се появят липси, а средствата да не отиват по предназначение. Лекарският съюз настоява всяка година преговорите за национален рамков договор да започват не по-късно от второто тримесечие на текущата година. При отказа за подписване на договора до края на октомври трябва да остава в сила действащият рамков договор за предходната година, а НЗОК да може да налага едностранни промени в рамковия договор само в случай че изменения на основни закони налагат това. Срещу рестрикциите на болниците В условията на така или иначе незаплащането на дейност, която надвишава лимитите на болничните структури, трябва да се даде възможност на лечебни заведения, които вече имат сключен договор с НЗОК за тази година, да могат да разкриват нови дейности в рамките на гласувания им бюджет, смятат от съюза. С промените се въвежда мораториум за откриване на такива нови звена. Съюзът предлага да отпадне и изискването на болниците да се плащат само дейности, извършени от лекар на постоянен трудов договор в съответното лечебно заведение. \"Предлаганата мярка \"един лекар – един договор\" губи своя смисъл и ще се отрази крайно негативно върху и без това затруднените малките общински болници и отслабените областни такива. Задържането на специалисти в малките населени места е кардинален проблем, който няма да се реши с ограничаване възможността на специалисти да оказват висококвалифицирана медицинска помощ, било то и не на основен трудов договор\", пишат от съюза. Организацията не одобрява и идеята за пререгистрация на всички лечебни заведения, а трябва да се види кои болници отговарят на новите стандарти. \"Що се касае до лечебните заведения за извънболнична помощ, пререгистрацията е излишна административна мярка, засягаща над 14 хил. съществуващи към момента практики\", допълват от там. Какви са аргументите и критериите за разходоефективност \"Във връзка с предложението за изписване на разходоефективни лекарствени продукти от изпълнителите на медицинска помощ БЛС смята, че това решение следва да бъде аргументирано и обезпечено чрез много ясни критерии, по които да се назначава възможната лекарствена терапия, така че да се елиминира възможността за налагане на санкции на лекуващия лекар\", коментират от съюза. Не на последно място, БЛС предлага възприетият подход за изплащане на стари задължения към чужди здравни фондове да бъде приложен аналогично към заплащане на реално извършената и отчетена медицинска дейност от български лечебни заведения за минал период, завършват от съюза. Подобна критика вече отправиха и от асоциацията на частните болници.", "date": "2018.11.01", "title": "И лекарският съюз възрази срещу ключови промени в здравния сектор чрез бюджета на касата"}
{"url": "https://www.dnevnik.bg/sviat/2018/11/01/3338061_polskiiat_premier_obvini_mediite_s_germanski_kapital/", "text": "Два дни преди посещение на германския канцлер във Варшава полският премиер  Матеуш Моравецки  обвини медиите с германски капитал в страната, че \"влияят върху вътрешните работи на Полша\" и дори \"атакуват действащата власт\", предаде \"Франс прес\". \"Днес медиите са в чуждестранни ръце, до голяма степен в германски ръце. Тези германски медии особено силно се активизираха по време на  кампанията за местните избори \", заяви в сряда министър-председателят пред частната телевизия \"Република\". В този контекст Моравецки упрекна по-специално германско-швейцарската групировка \"Рингие Аксел Шпрингер\", която освен седмичника \"Нюзуик Полска\" и всекидневника с голям тираж \"Факт\" притежава новинарския сайт \"Онет\" - все издания, критикуващи националистическото правителство. \"В страни като Франция и Испания би било немислимо чужди държави по косвен начин, чрез медиите, да се месят открито и толкова силно в кампанията и да атакуват действащата власт в страната\", заяви Моравецки в навечерието на втория тур от местните избори, които са от ключово значение за националистическата партия  \"Право и справедливост\". На първия тур ПиС не успя да спечели в големите градове на страната, където отново взе надмощие либералната опозиция - сред тях са Варшава, Вроцлав и Лодз. Във втория тур ще се разиграе битка основно за Краков и Гданск, уточнява АФП. Ангела Меркел и 11 от министрите ѝ се очаква в петък да пристигнат във Варшава за междуправителствени преговори, по-специално по парливи въпроси като проекта за изграждане на газопровода \"Северен поток 2\" от Русия. /БТА", "date": "2018.11.01", "title": "Полският премиер обвини медиите с германски капитал, че атакуват властта"}
{"url": "https://www.dnevnik.bg/sport/2018/11/01/3337876_sasht_i_velikobritaniia_povedoha_priziv_za_reformi_v/", "text": "На среща в Белия дом, на която присъстваха предимно представители на САЩ и Великобритания, бяха поискани промени в управлението на Световната антидопингова агенция (WADA). Освен реформи призивите включват WADA да се вслушва повече в мнението на спортистите по темата за допинга в спорта. \"Днес е повратната точка. Спортистите не трябва да носят тежестта от действията на WADA, но ето ги, заедно с лидерите на националните антидопингови агенции, вършат работата на WADA\", каза шефът на антидопинговата организация в САЩ (USADA) Травис Тигарт.  Организатори на срещата бяха Националната служба за борба с наркотиците в САЩ (ONDCP) и USADA, които са най-големите критици на WADA по темата за допинга в Русия. В края на септември  възстановяването на правата на Руската антидопингова агенция (РУСАДА)  породи  остри реакции от САЩ и Великобритания , които обвиниха WADA, че е поставила политиката над принципите за чистия спорт.  В Белия дом са присъствали президентите на 18 национални антидопингови агенции и отделни спортисти, съобщи \"Ройтерс\". Там са били още министърът на спорта във Великобритания Трейси Круук, шефът на британската антидопингова агенция Никол Сапстед и рускинята Юлия Степанова, която е основен свидетел по доклада за системната употреба на допинг в Русия. \"Обединени сме в призива си към WADA да осигури по-строго управление за осигуряването на чист спорт\", каза директорът на ONDCP Джеймс Карол. Ема Кобърн, която е световна шампионка на 3000 м бягане с препятствия от 2017 г., допълни: \"WADA подведе атлетите. Тя тормози и заглушава гласовете на спортистите. Това е организация, която се очаква да ни защитава.\" От WADA обясниха, че не са били поканени представители на организацията на срещата. Световната антидопингова агенция вярва, че това не е позволило да се получи конструктивно обсъждане, като \"е била чута само едната страна от историята\". \"Очевидно изглежда, че са поканени само тези, които поставят под въпрос управлението на WADA, защото не са съгласни с демократичното решение, касаещо възстановяването на правата на РУСАДА. Приветстваме диалог по темата и даваме поле за обсъждания и предложения за реформи\", се казва още в изявлението на WADA.", "date": "2018.11.01", "title": "САЩ и Великобритания поведоха призив за реформи в Световната антидопингова агенция"}
{"url": "https://www.dnevnik.bg/sviat/2018/11/01/3337795_v_armeniia_shte_ima_izvunredni_izbori_kakvito_iskashe/", "text": "Арменският парламент се разпуска, за да бъдат свикани извънредни избори, съобщиха \"Интерфакс\" и \"Ройтерс\". Тази стъпка последва втория поред неуспешен опит за избор на премиер. Именно такова развитие искаше и изпълняващият длъжността премиер Никол Пашинян, който  подаде оставка след броени месеци на поста , за да задейства процедурата за предсрочни избори. Затова днес дори депутатите от собствената му партия отхвърлиха кандидатурата му съгласно плана му. Пашинян, който пое поста през пролетта след десетдневни протести, свалили от длъжността бившия премиер Серж Сарксян, не разполага с мнозинство в парламента. Той искаше още от началото на мандата си да има избори година след като дойде на власт, тъй като съставът на парламента не отразява нагласите в страната. Доскоро управлявалата Републиканска партия на Армения подкрепяше плана. След изборите за кмет на Ереван, спечелени с над 80% от неговия кандидат, той обаче поиска изтегляне на вота, по възможност до края на годината, и тази идея  първоначално срещна отпор от опозицията . Още преди гласуването днес той написа, цитиран от ТАСС, че вотът ще е на 9 декември. \"След като парламентът отхвърли моята кандидатура, президентът ще подпише съответния указ. Съгласно договореностите изборите ще се състоят на 9 декември\", каза той на брифинг в парламента. По конституция вотът трябва да се състои между 30 и 45 дни след разпускането на парламента. Последният парламентарен вот бе преди почти година и седем месеца, на 2 април 2017 г.", "date": "2018.11.01", "title": "В Армения ще има извънредни избори, каквито искаше премиерът"}
{"url": "https://www.dnevnik.bg/photos/2018/11/01/3337961_snimka_na_denia_esen_v_parka_atboi/", "text": "Мъж минава през парка на град Атбой в Ирландия.", "date": "2018.11.01", "title": "Снимка на деня: Есен в парка на Атбой"}
{"url": "https://www.dnevnik.bg/biznes/2018/11/01/3337999_mutnoto_pivo_veche_ne_e_moderno/", "text": "Мътното пиво вече не е модерно и дори при занаятчийските бири се използва филтрацията. Тази нова тенденция на европейския пазар изтъкна пред представители на българската пивоварна индустрия изпълнителният директор на Европейската пивоварна конвенция (EBC) Джон Брауер. Тази седмица той участва в есенното издание на Национална бирена академия, организирано от Съюза на пивоварите в България (СПБ). Все по-търсено от потребителите е пивото с ясно изразен и плътен малцов вкус, при което ароматните компоненти на хмела по-слабо се усещат, каза експертът. Сред световните тенденции са и разработките на безглутенова бира и пива с повишен антиоксидантен капацитет, които са част от изследователския дневен ред и на българските учени, съобщиха от Съюза на пивоварите. Вече има технологични решения за получаване на пиво с подобрени антиоксидантни и функционални характеристики, като ниво на антиоксидантите в крайния продукт се повишава до 34% - 50%. През следващата година предстои да бъде осъществен нов научен проект, фокусиран върху съдържанието на веществото ксантохумол в българските бири, смятано за мощен антиоксидант, потискащ развитието на туморните клетки. Европейската пивоварна конвенция е научна организация, която разработва методите и процедурите за качествен контрол във всички етапи на производството на бира – от суровините – до опаковките. Гостът представи най-новото издание \"Аналитика ЕВС\", в което са включени 400 актуализирани и нови физико-химични, микробиологични, сензорни и други методи, които се използват в съвременното производство. \"Българските пивоварни компании работят в пълен синхрон с изискванията на ЕВС за качествен контрол. Водещи са инвестициите в оборудване, иновации, продуктово развитие. Само за първата половина от тази година капиталовите вложения на членове на съюза възлизат на 25 млн. лева. Инвестициите за развитие на човешките ресурси на годишна база са 7 млн. лева, а продуктовото портфолио на индустрията през тази година е разширено с над 21 нови предложения\", коментира изпълнителният директор на съюза Ивана Радомирова. Българската бирена индустрия е на 13-то място по продажби на бира и на 15-то място по производство на пиво в ЕС. По обем на продажбите за 2017 г. първите три места се заемат от Германия, Великобритания и Испания. По показател производство Германия запазва лидерската си позиция, следвана отново от Великобритания, а трета е Полша.", "date": "2018.11.01", "title": "Мътното пиво вече не е модерно"}
{"url": "https://www.dnevnik.bg/bulgaria/2018/11/01/3338189_ministerstvo_na_vutreshnite_raboti_shte_podpomogne/", "text": "Министерството на вътрешните работи (MВР) ще подпомогне финансово защитата на двама от граничарите,  съдени в Турция  за инцидент в български териториални води. Това стана известно след среща на министъра на вътрешните работи Младен Маринов и депутати от Бургас с четиримата действащи служители на \"Гранична полиция\", съобщава институцията. Министерството на вътрешните работи ще подпомогне финансово действащите служители Живко Петков и Николай Костов. Главна дирекция \"Гранична полиция\" има готовност да инициира благотворителна кампания сред служителите на МВР, а при необходимост ще се търсят и други възможности за набиране на средства, пише още в съобщението. Маринов се срещна с Михаил Цонков, Живко Петков, Николай Костов и Николай Петков, обвинени в това, че са простреляли турски бракониер, навлязъл в български териториални води край Резово на 17 април 2008 г. Въпреки че българите бяха оправдани както в България, така и в съда по правата на човека в Страсбург, съдебният процес в Турция не е приключил. \"Имаме добрия пример със случая с българския гражданин Желяз Андреев. Той показва, че категоричната позиция на институциите води до положителни резултати, когато сме на страната на правото\", посочи министър Маринов. На 19 октомври стана известно, че министерството на външните работи  ще поиска български представител да присъства на делото  срещу граничарите, обвинени в убийството на турски бракониер. Министерството се ангажира да окаже всяко необходимо съдействие в рамките на своите компетенции за положителното разрешаване на случая.", "date": "2018.11.01", "title": "Вътрешното министерство ще подпомогне защитата на двама от граничарите, съдени в Турция"}
{"url": "https://www.dnevnik.bg/bulgaria/2018/11/01/3338171_sofiiskiiat_universitet_iska_da_otkrie_filial_v_burgas/", "text": "Софийският университет \"Св. Климент Охридски\" иска да разкрие филиал в Бургас, където да обучава студенти в магистърска степен по професионалните направления \"Икономика\" и \"Администрация и управление\" в редовна и задочна форма. Академичният съвет на университета е решил в сряда да подаде документи за акредитация в Националната агенция по оценяване и акредитация, потвърдиха от университета пред \"Дневник\". В мотивите се посочва, че филиалът ще бъде единствената териториално изнесена структура на Софийския университет в цяла Източна България и това ще отговори на потребностите за обучение на кандидат-студенти от големите градове. В него ще преподават 65 преподаватели от столицата. Сред магистърските програми са \"Икономика и финанси\", \"Бизнес администрация\" и др. Община Бургас ще предостави сграда, в която ще има учебни зали, обслужващи и служебни помещения и комуникационни площи.", "date": "2018.11.01", "title": "Софийският университет иска да открие филиал в Бургас"}
{"url": "https://www.dnevnik.bg/sport/2018/11/01/3338158_djokovich_spesti_sili_za_sblusuka_s_chilich_sled/", "text": "Новак Джокович се класира за четвъртфиналите на турнира от сериите \"Мастърс\" в Париж. Носителят на 14 титли от Големия шлем в тениса преодоля Дамир Джумхур от Босна и Херцеговина, който се отказа в началото на втория сет. Джокович водеше с 6:1, 2:1, преди съперникът му да приключи участието си заради болки в кръста. Джумхур изпитваше проблеми и взе медицинско прекъсване след първия сет, но впоследствие не можа да продължи. На четвъртфинал Джокович ще срещне петия в схемата Марин Чилич. По-рано 30-годишният хърватин  спечели сблъсъка с Григор Димитров със 7:6 (5), 6:4 . От понеделник Джокович ще оглави световната ранглиста след  отказването на Рафаел Надал  в Париж. Испанският тенисист има контузия в областта на коремните мускули, заради която може да пропусне финалния турнир в Лондон. ", "date": "2018.11.01", "title": "Джокович спести сили за сблъсъка с Чилич след отказване на Джумхур в Париж"}
{"url": "https://www.dnevnik.bg/evropa/2018/11/01/3338185_belgiici_prizovavat_za_boikot_na_razhodite_za_edin_den/", "text": "Белгиец призова на 17 ноември своите съграждани да се откажат от всякакви покупки и да останат у дома в съботния ден, съобщиха местни медии. Досега призивът е подкрепен от хиляди последователи във \"Фейсбук\". Според предложението в този ден хората не трябва да плащат за нищо, за да \"накажат\" правителството. Конкретната причина за протеста са растящите цени на горивата. Друга група в същата социална мрежа настоява за \"обща стачка срещу правителството\" и приканва водачите на частни автомобили и на камиони да препречат изходите на магистралите в страната от 16 ноември (петък) до 18 ноември (неделя). Според организаторите правителството трябва да разбере, че хората не могат да търпят да бъдат \"негови портфейли\". Те призовават към участие всеки, който работи, за да може да зареди гориво, за да отиде на работа. Снощи покрай празника Вси светии няколко десетки младежи, предрешени като мъртъвци и снабдени с моторни резачки и прътове, са обиколили банкови офиси в центъра на Брюксел, показват репортажи от събитието. Символичният протест бил насочен срещу \"неутолимата жажда за печалба на финансовия свят\", която тласка управляващите към решения, вредни за хората и природата. Участниците отправили упрек към безчовечните действия на финансистите и техния стремеж за безкраен растеж на икономиката. /БТА", "date": "2018.11.01", "title": "Белгийци призовават за бойкот на разходите за един ден"}
{"url": "https://www.dnevnik.bg/sport/2018/11/01/3338062_la_liga_tursi_podkrepa_za_provejadne_na_machove_v/", "text": "Футболни фенове в САЩ са били помолени да подпишат онлайн петиция в подкрепа на провеждане на мачове от испанското първенство в Северна Америка. Ла Лига планира да \"изнесе\" в САЩ каталунското дерби между \"Барселона\" и \"Жирона\" на 26 януари в Маями. Въпреки отказа на някои от отговорните институции Ла Лига остава твърдо решена да провежда двубои извън територията на Испания. Идеята е съгласно сделката с Relevent Sports в следващите 15 години  САЩ и Канада да приемат мачове от Примера дивисион . Световната футболна федерация ( ФИФА ) вече се обяви против \"изнасяне\" на мачове, а Ла Лига  получи отказ и от Испанската футболна федерация (RFEF) . Кампанията с петицията беше започната от Ла Лига Северна Америка. В съобщението се казва: \"Представете си Луис Суарес, Филипе Коутиньо, Кристиан Стуани, Порту и други да играят точно тук у дома. Истински мач от първенството със заложени точки.\" От организацията обаче обвиняват испанската федерация и ФИФА, че представят грешна информация. \"Има един проблем и това са отговорните институции, които представят грешно информацията. Те твърдят, че няма да бъде за добро мачове да се играят в САЩ. Така че нека ние, феновете, да направим нужното, за да ги убедим, че грешат. Колкото повече подкрепа съберем, толкова по-трудно ще бъде да ни пренебрегнат.\" Провеждане на мач в САЩ трябва да стане със съгласието на испанската федерация, ФИФА, \"Футбол Америка\", както и Конфедерацията на Северна и Централна Америка и Карибския басейн (CONCACAF). От Ла Лига вече обявиха, че имат готовност  при отказ да се обърнат към Спортния арбитражен съд (CAS)  в Лозана.", "date": "2018.11.01", "title": "Ла Лига търси подкрепа за провеждане на мачове в САЩ с петиция в интернет"}
{"url": "https://www.dnevnik.bg/bulgaria/2018/11/01/3338216_cirk_balkanski_shte_dari_na_unicef_1_lev_ot_vseki_bilet/", "text": "Цирк \"Балкански\" дарява на Детския фонд на ООН (УНИЦЕФ) 1 лев от всеки купен билет за представленията си в София, които ще се проведат на цирковата площадка в парк \"Възраждане\" (Зона Б-5) от 9 ноември до 2 декември, съобщи УНИЦЕФ - България. В представленията ще участват артисти от България, Италия, Колумбия, Русия и Украйна. Големият атракцион \"Гигантското колело на смъртта\", носител на два рекорда на Гинес, ще бъде представен от Велизара и Николай Балкански − носители на престижните отличия \"Сребърен клоун\" и \"Икар\". Екстремният номер \"Глобусът на смъртта\" ще се изпълнява от Хел Райдърс. В шоуто ще се включи и удостоената с почетния знак на Министерството на културата \"Златен век\" еквилибристка Кристина Костова. Началните часове на спектаклите са 16.30 и 19.30.  Билети се купуват от касата на цирка или  онлайн . За деца до 3 години не се плаща и не се ползва място.", "date": "2018.11.01", "title": "Цирк \"Балкански\" ще дари на УНИЦЕФ 1 лев от всеки продаден билет"}
{"url": "https://www.dnevnik.bg/evropa/2018/11/01/3338218_shveicariia_shte_premahne_dogodina_ogranicheniiata_za/", "text": "Швейцарският президент заяви, че неговата страна ще премахне през следващата година ограниченията за румънски и български работници, които искат да работят в страната, предаде \"Асошиейтед прес\". Швейцарският президент Ален Берсе заяви днес в Букурещ, че съществуващите сега ограничения, наложени на румънските и българските работници, ще отпаднат през май следващата година. Швейцария не е член на ЕС, но позволява на граждани на съюза да работят в страната. Тя обаче активира предпазна клауза, за да ограничи броя на работниците от България и Румъния - две от най-бедните страни от ЕС, заради опасения, че те заемат работни места в сектори с безработица, надхвърляща средната, отбелязва АП. /БТА", "date": "2018.11.01", "title": "Швейцария ще премахне догодина ограниченията за румънски и български работници"}
{"url": "https://www.dnevnik.bg/sviat/2018/11/01/3338243_sud_zabrani_na_raiuner_da_zakriva_bazata_si_v_aindhoven/", "text": "Холандски съд блокира опитите на нискотарифния ирландски превозвач \"Райънер\" (Ryanair) да закрие своя база в Айндховен и да премести екипажите си в други страни, съобщи \"Ройтерс\". Агенцията припомня, че базата в холандския град трябваше да спре да работи в понеделник, 5 ноември, а 16-те пилоти, регистрирани там - да бъдат преместени в други държави с цел съкращаване на разходи. На практика това означава, че полетите до и от Айндховен ще бъдат обслужвани само от чуждестранни екипажи. Според районния съд в Хертогенбош \"Райънер\" не е обяснила убедително защо е необходима тази стъпка и смята, че тя изглежда като отговор на присъединяването през последните месеци на холандски пилоти към стачки на авиокомпанията в няколко страни от Европа. Това е класифицирано като злоупотреба на работодател с власт, допълва \"Ройтерс\". Съдът постановява още, че пилотите, работещи от Айндховен, не могат да бъдат преместени в чужбина против волята им, а \"Райънер\" трябва да спазва холандското законодателство. Компанията не може да бъде принудена да закрие базата си, казват съдиите, защото делото е само по иск на пилотите срещу принудителното им преместване. Единственото, което може да направи съдът, е да нареди на работодателя да гарантира, че всички пилоти ще продължат да оперират полетите си до и от Айндховен, докато са базирани в града. Освен това на \"Райънер\" е наредено да им плаща заплатите изцяло и да им осигури достатъчно полетни часове, за да не изгубят лиценза си да управляват \"Боинг 737\". По-късно от превозвача заявиха, че няма да обжалват решението и че то няма да принуди ръководството да се откаже от намерението да закрие базата в южния холандски град. \"На пилотите и кабинния персонал вече бе предложено прехвърляне в други бази със запазване на позициите и доходите им, но ако някой от тях предпочете да бъде съкратен, ще уважим този избор\", се казва в съобщението.", "date": "2018.11.01", "title": "Съд блокира решение на \"Райънер\" да закрие базата си в Айндховен"}
{"url": "https://www.dnevnik.bg/skorost/2018/11/01/3338261_otpadna_i_poslednata_vuzmojnost_za_ataka_v_suda_na/", "text": "Петчленен състав на Върховния административен съд отхвърли окончателно възможността да се обжалва по съдебен път екооценката за изграждането на т.нар. източен обход на магистрала \"Струма\" през Кресненското дефиле, се разбра от определение на съда. Магистратите са отказали да разгледат касационната жалба, която иска сезиране на Конституционния съд за установяване на противоречие на разпоредбите на предишна инстанция със Закона за опазване на околната среда и конституцията. Става дума за  решение на Върховния административен съд от 23 май , с което се атакува  решение на министъра на околната среда и водите Нено Димов  от октомври миналата година да подкрепи предложението на Висшия експертен екологичен съвет участъкът от магистрала \"Струма\" между Крупник и Кресна да се строи по т.нар. източен вариант. Той предвижда трафикът да се раздели на две части - в посока Гърция през съществуващия сега път през дефилето, а в посока София - по нов път източно от дефилето. Срещу това трасе се обявиха редица неправителствени организации. Те предлагат целият път да се изнесе източно от дефилето, а сегашният да остане локален. От коалиция \"За да остане природа в България\" определят като катастрофа предпочитания от МОСВ проект. Определението на петчленния състав на ВАС не подлежи на обжалване. Съдебният състав се мотивира, че окончателни са решенията на първоинстанционния съд по жалби срещу решения на министъра на околната среда и водите по инвестиционни предложения, които са определени като обекти с национално значение с акт на Министерския съвет и са обекти със стратегическа важност. В случая - казва съдът, са налице и трите предпоставки според чл. 99, ал. 7 от Закона за опазване на околната среда (ЗООС), поради което и решението на тричленен състав на ВАС като окончателно не подлежи на касационно обжалване. Що се отнася до другото искане на жалбоподателите - да бъде спряно производството и съдът да се обърне към Конституционния съд за тълкуване дали противоречи на Конституцията промяната в ЗООС, според която екооценките се обжалват само на една инстанция, съдебният състав намира, че недопустимостта на касационната жалба прави невъзможна и проверката за конституционосъобразност на визираната разпоредба. \"За да извърши касационната инстанция преценка за това дали е налице касационното основание чл. 209, т.3 от АПК и да осъществи касационна проверка на оспореното решение, е необходимо касационната жалба да е допустима\", казва съдът. Както е известно, изграждането на автомагистрала \"Струма\" е разделено на четири лота. До момента готови са лот 1 - от Долна Диканя до Дупница; лот 2 - от Дупница до Благоевград, и лот 4 - от Сандански до пресичането на гръцката граница при Кулата. Оставащият лот 3 е най-сложен за реализация както от екологична, така и от чисто техническа гледна точка, тъй като в района има свлачища и срутища, а зоната е с висок сеизмичен риск. В същото време пускането на участъка е ключово, тъй като за периода 2012 - 2016 г. в Кресненския пролом са станали 270 тежки катастрофи с 25 жертви и 119 ранени.", "date": "2018.11.01", "title": "Отпадна и последната възможност за атака в съда на трасето на \"Струма\" през Кресненското дефиле"}
{"url": "https://www.dnevnik.bg/bulgaria/2018/11/01/3338257_policiiata_otkri_izbiagaliia_v_blagoevgrad_arestant/", "text": "Около 14.30 часа днес е установено местоположението на  избягалия тази сутрин  от болницата в Благоевград арестант, съобщи за \"Дневник\" Йони Гатовска от Областната дирекция на полицията. Младежът е задържан и вече се намира в полицейското управление. 18-годишният младеж е бил арестуван от служители на полицията тази сутрин около 5.30 часа в района на улица \"Христо Татарчев\". Преди ареста полицаите открили от него цигара, съдържаща 0.6 грама марихуана. След това той бил закаран в болницата за преглед, тъй като се оплаквал от здравословен проблем. Докато чакали, единият от придружаващите го полицаите говорил по телефона, а вниманието на другия не било насочено изцяло към задържания, който е ученик в местно училище. Младежът скочил от отворен прозорец и избягал с белезници на ръцете. След около пет часа специализирана акция беглецът е задържан.", "date": "2018.11.01", "title": "Полицията откри избягалия в Благоевград арестант"}
{"url": "https://www.dnevnik.bg/ot_vas/novini_ot_vas/2018/11/01/3337697_kushtata_na_muzite/", "text": "Антична крепост Цари Мали град е сравнително наскоро реставриран исторически комплекс, обявен за паметник на културата. В реконструираните кули е поместена интересна музейна сбирка и чрез нея ставаме съпричастни с живота някога, с живот при крепостта. На снимката: Най-ранните следи от човешко присъствие на хълма Св.Спас е от раннoжелязната епоха (VII-VI век пр.Хр). Мястото при върха е било светилище за местното тракийско население. /Тракийска бойна колесница/", "date": "2018.11.01", "title": "Къщата на музите"}
{"url": "https://www.dnevnik.bg/evropa/2018/11/01/3338270_prokuraturata_v_italiia_sne_obvineniiata_sreshtu/", "text": "Италианският вътрешен министър Матео Салвини каза днес, че прокуратурата е решила да снеме обвинения срещу него, предявени след отказа му да позволи на 150 мигранти да слязат от спасителен кораб, акостирал в Сицилия, предаде \"Ройтерс\". Салвини, който е лидер на антиимигрантската партия \"Лига\", направи изявлението във видеозапис във \"Фейсбук\". Той прочете писмо от прокуратурата на Катания, която го уведомява, че официално е поискала съдът да прекрати делото. Министърът не посочи причина за нейното решение. Срещу Салвини беше  предприето разследване  за предполагаема злоупотреба с власт и задържане на хора против волята им, след като през август на италианския кораб \"Дичоти\"  беше отказано  позволение да свали на сушата мигранти, главно еритрейци, спасени в морето. Министърът каза тогава, че няма да позволи на мигрантите да слязат на сушата, докато други страни от Европейския съюз не се съгласят да ги приемат. Безизходицата приключи, след като Ирландия, Албания и Римокатолическата църква се съгласиха да приемат някои от мигрантите. Около 650 хил. души, предимно от Африка, са достигнали италианските брегове от 2014 г. В Италия има около 160 хил. кандидати за убежище. /БТА", "date": "2018.11.01", "title": "Прокуратурата в Италия сне обвиненията срещу Салвини за недопускане на мигранти"}
{"url": "https://www.dnevnik.bg/sport/2018/11/01/3338269_budeshteto_na_voleibolnata_federaciia_shte_se_reshi_na/", "text": "Бъдещето на Българската федерация по волейбол (БФВ) ще се определи на общо събрание в края на месеца. То ще се проведе на 28 ноември в Казанлък, научи \"Дневник\". От федерацията са изпратили информация до клубовете за реда на провеждането на събитието. Първата точка в дневния ред е свързана с доклада на управителния съвет за световните първенства за жени и мъже, които се проведоха тази есен. Съществена е втората точка, която касае бъдещето на федерацията. Очакванията са да се приеме  това, към което се насочи управителният съвет - запазване на състава си с Данчо Лазаров начело до 2021 г . Управителният съвет на БФВ гласува преди близо месец да продължи да работи в същия състав още три години. Това стана в отсъствието на вицепрезидента Любомир Ганев, който беше в Буенос Айрес за младежките олимпийски игри. Именно  Ганев изрази готовност да се кандидатира за президент на федерацията  в очакване на общо събрание още тази година. Управителният съвет на федерацията обаче предприе мерки това да не се случи. Ръководството на волейбола опитва да използва това, че решенията от общото събрание от 2015 г. бяха вписани в съда през април 2017 г. Наскоро Ганев е имал среща с Лазаров, която пред \"Дневник\" определи като \"рутинна\". Бившият волейболен национал заяви, че в ръководството на федерацията няма напрежение и че е готов да продължи да помага на българския волейбол, ако подкрепата му бъде потърсена от управителния съвет.", "date": "2018.11.01", "title": "Бъдещето на волейболната федерация ще се реши на общо събрание в края на ноември"}
{"url": "https://www.dnevnik.bg/bulgaria/2018/11/01/3338285_obvineniiat_za_ubiistvoto_na_priiatelkata_i_deteto_si/", "text": "Обвиненият за убийството на приятелката и детето си, както и за оказване на принуда на таксиметров шофьор Викторио Александров остава в ареста, реши днес Софийският градски съд. Решението подлежи на обжалване. Александров и защитата му поискаха той да бъде пуснат под домашен арест, защото не чувал добре, имал отворена рана на главата и щял да бъде близо до родители ­си - единствените хора, които могат да му помогнат в момента да си стъпи на краката. Те поискаха преди съдът да вземе решение да бъде направена психологично-психиатрична експертиза и лекари да кажат дали може да бъде лекуван в ареста. Адвокатът на Александров каза, че на убийството няма очевидци и поиска балистична експертиза, която да установи дали двете убийства са извършени с неговия пистолет. Обвиняемият бил с явно разстройство в съзнанието и трябва да се провери дали е разбирал и осъзнавал извършеното, обясни адвокатът му. Съдът не уважи исканията им и не прие аргументите им. Съдия Атанас Атанасов се позова на писмо, оставено от Александров до родителите му, от което се вижда, То е без дата, но по думите на обвиняемия е писано няколко дни преди инцидента. В необичайно дълго за дело по мярка за неотклонение изказване пред съда Викторио Александров разказа какво помни от нощта на 28 и деня на 29 октомври. Обясни, че няма конкретен спомен да е убил приятелката си - Дарина Министерска, и детето им. В същото време той говори много подробно за случилото се преди и след двете убийства. Прокурорът заяви за \"Дневник\", че са направени изследвания дали обвиняемият е бил под въздействие на алкохол или наркотици, но все още не са готови резултатите от тях. Покрай хронологията на събитията, обвиняемият правеше и странични коментари като този, че \"бившата ми приятелка не се справяше с грижите за детето\". В залата днес се разбра, че Александров работи в СОТ ЕООД като охранител. Имал е законно оръжие, което е Разрешителното му било от 2011 или 2012 г. Той разказа, че с \"бившата ми приятелка имахме много хубави моменти заедно. Това, което се случи, не мога да си го обясня\". Заяви, че не е имал психични проблеми, но сега не се чувства добре здравословно. В разказа си Александров хвърли вината за случилото се на приятелката си и родители ѝ. Каза, че двамата са се разделил и той се изнесъл от апартамента в столичния квартал \"Надежда\" на 25-ти октомври. Следващите няколко дни се виждали по няколко часа на ден. По думите на обвиняемия майката на приятелката му не искала детето им да носи неговите имена и затова той спорил с баща ѝ на 28 октомври вечерта. По-късно двамата се разбрали и той си тръгнал. Макар да са се разделили преди няколко дни, Александров поискал от Министерска да прекрати договора за интернет и телевизия в апартамента в \"Надежда\", които били на негово име, а той не искал да плаща за нещо, несвързано с отглеждането на детето. На 29 октомври той отишъл да й върне кучето, което временно гледали неговите родители. Тя поискала да си събере вещите от апартамента и предупредила, че ще дойде неин приятел и Александров щял да има проблеми. Ядосала се и му казала, че е глупачка, защото е мислела, че той ще се промени. След това издърпала детето им, което било в момента в ръцете му по начин, \"по който остави травма в мен, а и малката се разплака\". Въпрос на съдията го прекъсна, а Александров отговори, че в чантата си с документи. Взел го умишлено, защото на 25-ти бил изхвърлен от апартамента в \"Надежда\" със заплаха. По думите на обвиняемия в апартамента дошли \"Антон и други момчета\" да го изхвърлят. Съдия Атанасов го попита дали тогава е ползвал пистолета си и обвиняемият заяви, че няма спомен. Заяви, че следващото, което помни е да бяга по стълбите, държейки дъщеря си. Каза че явно е бил нападнат, провокиран и уплашен, че ще изгуби най-скъпото нещо в живота си. По данни на Александров той вървял с дъщеря си \"Илиянци\", след което хванали градски транспорт, чийто номер може би бил 26. На последната спирка обядвали и после се върнали на стоп в квартал \"Хаджи Димитър\". Там видял патрулка пред блока си и изпаднал и в паника. Взел такси отново към \"Надежда\", но като видял блока на Дарина Министерска пак изпаднал в стрес. По думите му следващият му спомен бил, че е завил дъщеря си и пеел любимата ѝ песен. Двамата заспали, след това се събудил от светлина и крясъци, а по-късно се озовал в линейката. Александров заяви, че съжалява за всичко извършено.", "date": "2018.11.01", "title": "Обвиненият за убийството на приятелката и детето си остава в ареста (допълнена)"}
{"url": "https://www.dnevnik.bg/sviat/2018/11/01/3337839_sasht_izprevariha_rusiia_po_dobiv_na_petrol_i_stanaha/", "text": "Добивът на петрол в САЩ през август е надминал този на Русия и - вероятно за кратко - страната е станала производител номер едно в света, съобщи \"Блумбърг\". Причината е най-бързото на годишна база увеличение на добива на американски петрол. Официални данни, разпространени в сряда, показват, че през август всеки ден са добивани средно 11.346 милиона барела. Руското министерство на енергетиката отчете за същия период средно 11.21 млн. барела. Саудитска Арабия е на трето място. Никога от 1920 г. насам в САЩ не е имало толкова бързо увеличение (с 2.1 млн. барела дневно спрямо август 2017 г.). В отговор на поскъпването на петрола е бил увеличен добивът на т.нар. шистов петрол основно в щатите Тексас и Колорадо. Рекордни нива са достигнали и сондите в Мексиканския залив и щата Ню Мексико. Американците вероятно са останали кратко на върха, защото Русия отчете за септември 11.37 млн. дневно и вероятно ще надмине 11.4 млн. барела през октомври. Това е и част от реакцията на руснаците и на Саудитска Арабия на намалените добиви във Венецуела и връщането на американските санкции срещу Иран. Но това, изглежда, няма да се продължи дълги години. Американските компании изчакват прокарването на нови тръбопроводи през 2019 и 2020 г., за да увеличат добива. По изчисления на консултантската компания Rystad AS дори при цена от 55 долара за барел (в момента в Ню Йорк тя е около 63 долара) добивът в САЩ може да достигне 16.5 млн. барела към 2030 г. Прогноза на ВР също твърди, че към 2035 г. американците ще добиват около 17 млн. барела на ден, докато руснаците ще увеличат своя до 12 млн. барела. Анализатори на Citigroup смятат, че нетният внос на петрол и горива в САЩ е намалял миналата седмица до 1.2 млн. барела на ден и още догодина може напълно да спре. Страната беше световен лидер по добив на петрол до 1974 г., когато бе изместена от бившия СССР. В края на 70-те години Съветският съюз добиваше вече с една трета повече нефт, а десетилетие по-късно изоставането на САЩ достигна 50%.", "date": "2018.11.01", "title": "САЩ изпревариха Русия по добив на петрол и станаха №1 в света"}
{"url": "https://www.dnevnik.bg/video/novinite_na_bnt/2018/11/01/3338292_video_drugite_novini/", "text": "Професор Минко Балкански е \"Будител на годината\" От днес зелената зона в столицата е с нови територии Веселин Топалов се завърна в топ 20 на шахмата \"Антихрист\" отбелязва Деня на будителите в \"Нов театър НДК\" \"Обичам\" - юбилеен спектакъл за Йорданка Кузманова Пирамидата в Гиза отново приема туристи", "date": "2018.11.01", "title": "Видео: Другите новини"}
{"url": "https://www.dnevnik.bg/evropa/2018/11/01/3338321_frenskata_policiia_arestuva_nad_100_choveka_zaradi/", "text": "Френската полиция арестува над сто души в нощта на Хелоуин, предаде \"Ройтерс\". В предградията на Париж и в центъра на Лион имаше сблъсъци между групи от маскирани младежи и полицията, след като младежите нападнаха служители на реда и минувачи. Полицията използва сълзотворен газ срещу стотици младежи, които счупиха витрини на магазини и подпалиха кофи за боклук. В Сен-Сен Дени нападателите разграбиха магазин за спортно облекло, а при ограбването на бакалия полицаи бяха нападнати с киселина. Според властите поведението на маскираните е вдъхновено от холивудския филм \"Чистката\", в който се разказва как за един ден на населението е разрешено да извършва безнаказано всякакви престъпления. \"Хелоуин трябва да остане само празник. Чистката не е шега, а заплаха\", заяви вчера пред журналисти френският вътрешен министър Кристоф Кастанер. Младият мъж, призовал в съобщение в \"Снапчат\" за \"чистката\" срещу полицаите, бе арестуван по-рано тази седмица, а във вторник бе освободен. Заседанието по делото срещу него е насрочено за 28 ноември. Хелоуин традиционно не се празнува във Франция, въпреки че под влиянието на американските филми и телевизионни предавания в края на 90-те години по витрините на магазините започнаха да се появяват тикви и костюми на вещици. /БТА", "date": "2018.11.01", "title": "Френската полиция арестува над 100 души заради безредици в нощта на Хелоуин"}
{"url": "https://www.dnevnik.bg/skorost/2018/11/01/3338364_bilbordovete_krai_putishtata_shte_budat_obezopasiavani/", "text": "Крайпътни рекламни съоръжения ще бъдат обезопасявани с цел осигуряване на т.нар. свободна от препятствия зона и повишаване на безопасността. Така ще се намалят пътнотранспортните произшествия при напускане на платното за движение, предвижда проект на постановление за изменение на Наредбата за специално ползване на пътища, която е публикувана за обществено обсъждане, съобщи пресцентърът на Министерството на регионалното развитие и благоустройството. Целта да се завишат изискванията за обезопасяване на билбордове, тотеми и лога на изградени и функциониращи търговски крайпътни обекти. На обезопасяване с мантинели ще подлежат рекламни съоръжения, разположени до 16 м от ръба на настилката на автомагистрали, до 13 м от края на скоростните пътища и до 8 м извън първокласни, второкласни, третокласни или местни пътища. Обектите извън тази зона няма да има нужда да се обезопасяват. Абсолютното минимално разстояние за поставяне на рекламно съоръжение остава 3 м от ръба на пътната настилка. Отново с цел по-висока безопасност на пътя с проекта се предвижда и забрана за разполагане на рекламни съоръжения в тунели, над и около портала на тунела, както и на разстояние, по-малко от 600 м преди тях, когато са на скоростни пътища, и 200 м при останалите случаи. При неизпълнение на предписаните мерки се предвижда отнемане на издаденото вече разрешение за специално ползване на пътя чрез експлоатация на рекламни съоръжения, прекъсване на достъпа до тях или демонтирането им. С промените, заложени в проекта, се допуска изграждането на нови пътни връзки в зоните за престрояване пред кръстовища и пътни възли, шлюзове, връзки на пътни възли и уширени пътни участъци, предназначени за кацане на самолети. .", "date": "2018.11.01", "title": "Билбордовете край пътищата ще бъдат обезопасявани"}
{"url": "https://www.dnevnik.bg/sport/2018/11/01/3338054_frum_zagatna_che_otnovo_shte_presledva_dubul_v_djiroto/", "text": "Победа в една година двете най-престижни колоездачни обиколки \"Джиро д'Италия\" и \"Тур дьо Франс\" остава в полезрението на Крис Фрум. Британският колоездач, който стана едва третият колоездач с три поредни спечелени големи обиколки (Тур 2017, Вуелта 2017 и Джиро 2018), не изключи възможността да защитава титлата си в Италия. Фрум вече обяви, че голямата му цел за следващата година е  пета титла в \"Тур дьо Франс\" . В сряда в Милано беше представен маршрутът на 102-ото Джиро, а Фрум беше сред официалните гости. Британецът обясни, че все още не е решил плановете си за 2019 г. През миналата година той спечели в Джирото, а след това остана трети в Тура зад съотборника си Герант Томас и Том Дюмулен. \"Със сигурност ще бъде трудно да съм вкъщи и да гледам по телевизията. Истината е, че все още не сме планирали сезона ни. Най-вероятно през декември ще се направи това разпределение. Ако не съм в Джирото да защитавам своята титла, със сигурност някой от моите съотборници ще има възможност да се бори за победата\", каза Фрум. Според него Обиколката на Италия е много важна за отбора на \"Скай\", който ще празнува десетата годишнина от създаването му. \"Както всяко Джиро и това през 2019 г. ще бъде брутално в своята втора половина. Планинските етапи изглеждат много тежки, а и в началото ще бъде сложно, защото има две бягания по часовник, като особено първото е много изискващо\", каза шампионът от 2018 г. Британецът отчете голямата надморска височина, на която са разположени някои от изкачванията в Алпите и Доломитите. \"Това ще бъде тежко, още повече че през май винаги е много студено на над 2000 метра.\" От \"Скай\" не разкриват плановете си за момента, но обещаха, че ще имат силни лидери за трите триседмични обиколки. Шампионът от Тура Герант Томас обяви, че може да се завърне в Джирото, добавяйки, че има недовършена работа в Италия. Младият талант  Еган Бернал  също е потенциален лидер в състезанието. Какво предлага Джирото През 2019 г. Обиколката на Италия ще започне от Болоня на 11 май и ще приключи на 2 юни във Верона. Надпреварата включва 3518.5 километра и ще премине през 526 населени места. За пръв път от 2016 г. в Джирото ще има три индивидуални бягания по часовник. Състезанието ще започне именно с часовник 8.2 км в Болоня, което завършва на известното изкачване до базиликата \"Сан Лука\", което е и много стръмно. В деветия етап има часовник с дължина 34.7 км от Ричоне до Сан Марино, който в последната си третина е с тенденция на изкачване. Третото бягане по часовник е във финалния 21-ви етап и е дълго 15.6 километра от индустриалната зона на Верона до известния амфитеатър \"Арена ди Верона\". В него също има изкачване. Според специалистите наличието на три часовника е по вкуса на Крис Фрум и шампиона от 2017 г. Том Дюмулен, който остана втори след британеца в 101-ото Джиро. \"Мисля, че профилът на Джирото е отличен за разнообразен тип колоездачи. И катерачите, и часовникарите имат своите шансове и съм сигурен, че догодина ще видим едно страхотно състезание\", каза директорът на Обиколката на Италия Мауро Вени. Той добави, че е сигурен в участието на италианските звезди Винченцо Нибали (шампион от 2013 и 2016 г.) и Фабио Ару (трети 2014 и втори 2015 г.). Почти сигурно своя дебют в Обиколката на Италия ще запише и трикратният световен шампион Петер Саган. В 102-ото Джиро има шест етапа, които са с финали за спринтьорите, всички те до 11-ия. Първата половина не включва много трудни етапи, като в четвъртия, шестия и седмия ден има финали на кратки изкачвания. Ключовите етапи Освен трите бягания по часовник, които ще доведат до разлики между претендентите за победата, има още етапи, които ще са с по-голяма тежест в Джирото. Финалите на изкачвания общо са седем, а първият такъв е в 13-ия етап, когато колоната ще измине 188 км между Пинероло и Чересоле Реале. Етапът включва три височини и 4500 метра денивелация, а финалът е на изкачване с дължина 20 км. Следва 14-и етап, който е с пет изкачвания (Верайес, Верон, Трук д'Арб, Коле Сан Карло и Курмайор), събрани в само 131 км. Етапът е с 4000 метра денивелация и получава пет звезди за трудност от организаторите. Кралският етап в 102-ото Джиро ще сложи начало на третата седмица. Етапът е от Ловере до Понте ди Леньо с дължина 226 километра и 5700 метра разлики във височините. В него има пет височини, сред които легендарните Гавия (2618 метра надморска височина, 16.5 км със среден наклон 8%), където ще се връчи Чима Копи и Мортироло (12.8 км с 10.1% среден наклон). При това Мортироло ще се изкачва от най-трудната си страна през Мацо ди Валтелина. Финалът на етапа е в ски курорта Понте ди Леньо на 1254 метра височина. В третата седмица има още два финала на височини – в Антхолц/Антерселва (17-и етап) и Сан Мартино ди Кастроца (19-и етап), но решителен се очертава 20-ият етап, който ще бъде и последната възможност за добрите катерачи, точно преди бягането по часовник. В него групата ще измине 193 км между Фелтре и Кроче д'Ауне Монте Авена (5200 метра денивелация). Етапът включва четири изкачвания, а равните километри в него са само първите 14. Финалът е на височина от 13.5 км и среден наклон 6.3%, който е нисък заради заравнявания в неговата среда. Монте Авена включва пасажи с наклони до 16%.", "date": "2018.11.01", "title": "Фрум загатна, че отново ще преследва дубъл в Джирото и Тура"}
{"url": "https://www.dnevnik.bg/citat_na_deniia/2018/11/01/3338258_citat_na_denia_v_ukraina_ruskite_sankcii_sa_nagrada/", "text": "Това каза пред репортери украинският президент Петро Порошенко след среща с германския канцлер Ангела Меркел. Порошенко направи коментара часове след като Русия  публикува списък със санкции  срещу политици, предприемачи и компании в Украйна. Името на най-големия син на държавния глава също е в списъка. Президентът, цитиран от \"Ройтерс\", добави, че вместо да \"дрънка с оръжия\", Москва трябва да \"изтегли войниците и оръжията си\" от украинска територия.", "date": "2018.11.01", "title": "Цитат на деня: В Украйна руските санкции са награда"}
{"url": "https://www.dnevnik.bg/politika/2018/11/01/3338374_avionams_ne_e_remontiral_su-25_ot_16_g_spored/", "text": "От 16 години авиоремонтният завод \"Авионамс\" не е ремонтирал СУ-25, а от 18 години - не е ремонтирал двигател на СУ-25. Така от Министерството на отбраната коментираха изявленията на депутата от БСП Николай Цонков, който заяви, че  българският завод има лиценз  и е изпратена официална кореспонденция, с което потвърждават, че \"Авионамс\" може да извърши поръчката, и то за по-ниска стойност. \"По оценка на експерти от ВВС, в \"Авионамс\" никога не са извършвани капитално-възстановителни ремонти в обема, който е необходим сега, твърдят от Министерството на отбраната. Въпреки многократните покани от Министерството на отбраната до \"Авионамс\" дружеството до този момент не е предоставило документи за наличие на способности за изпълнение на обявената от Министерството на отбраната поръчка. Освен това решението за откриване на процедурата не е обжалвано от нито една страна, включително от \"Авионамс\", пише в разяснение на процедурата, изпратено от министерството до медиите.  От министерството продължават да твърдят, че общата стойност на ремонта на 14 Су-25 възлиза на 41 милиона лева без ДДС, като при необходимост от допълнителни ремонти, сумата може да достигне максимум 82.510 милиона лева без ДДС, за което задължително е необходима санкция на Министерския съвет. Народното събрание се произнася по сделки за над 100 милиона лева без ДДС. Николай Цонков каза за процедурата, че се подготвя поредният грабеж от Министерството на отбраната на стойност 180 млн. лв.  В същото време в  доклада на комисията  по процедурата за избор на фирма за ремонт на \"щурмоваците\" се вижда, че единствената фирма, подала документи, е поискала 132.5 млн. евро (без ДДС) и в резултат на преговори е намалила офертата си до 73.7 млн. евро (без ДДС). В техническите изисквания към обществената поръчка изрично са определени и по колко милиона лева - между 16.8 и 30 - ще се превеждат на изпълнителя във всяка от годините до 2022 г. до общата спомената сума от 82.5 млн. лв. (без ДДС). \"Според доклад на Военновъздушните сили (ВВС) само две компании могат да извършат изисквания ремонт. Това са руският завод производител и авиоремонтният завод \"Баранович\" в Беларус. Оферта е подала само втората компания\", твърдят от министерството. ", "date": "2018.11.01", "title": "\"Авионамс\" не е ремонтирал Су-25 от 16 г. според министерството на отбраната"}
{"url": "https://www.dnevnik.bg/bulgaria/2018/11/01/3338407_mvr_publikuvalo_snimki_ot_doma_na_banevi_zashtoto_toi/", "text": "Жилището на арестуваните Евгения и Николай Баневи е било обявено като корпоративна резиденция или сграда, която е за обществен достъп. Така министърът на вътрешните работи Младен Маринов обясни защо ведомството изпрати на медиите снимки от дома на семейството, сред които имаше и такива на дрехите и обувките им. От думите му не се разбра какво означава \"е било обявено\". Пред БНТ министърът уточни, че снимки се пускат от всички акции, за да е информирано обществото. Освен това за целта е имало разрешение от прокуратурата. Юристи обаче коментираха това като \"МВР версия на \"Биг брадър\", \"Този филм сме го гледали преди 8 години\" и \"Гражданите ще платят за ефирната слава на полицията и прокуратурата\". Техните коментари четете  тук .", "date": "2018.11.01", "title": "МВР публикувало снимки от дома на Баневи, защото той бил корпоративна резиденция"}
{"url": "https://www.dnevnik.bg/sport/2018/11/01/3338410_federer_produljava_napred_v_parij_sled_pobeda_za_74/", "text": "Роджър Федерер се класира на четвъртфинал в турнира от сериите \"Мастърс\" в Париж след двусетова победа над Фабио Фонини 6:4, 6:3. Швейцарецът се нуждаеше от само 74 минути, за да се справи със съпротивата на италианеца. Макар и да не показа най-убедителната си игра, Федерер направи неоходимото, за да попадне сред най-добрите осем в турнира. Шампионът в зала \"Берси\" от 2011 г. ще чака победителя от сблъсъка Кей Нишикори и Кевин Андерсън в следващия кръг. Федерер записа осем аса и две двойни грешки, докато за Фонини директните точки от сервис бяха две, а двойните грешки – шест. Това беше първи мач за Маестрото пред публиката във френската столица, след като поставеният под №3 в турнира почиваше в първия кръг. След това Федерер не игра, защото съперникът му във втория Милош Раонич се отказа заради контузия в лакътя. Швейцарецът се наложи за четвърти път над Фонини, а двамата се срещнаха за пръв път от 2014 г. Италианският тенисист дори няма спечелен сет срещу носителя на 20 титли от Големия шлем. Федерер започна много уверено срещата и бързо успя да поведе с 4:1, след като реализира два пробива срещу съперника си. 14-ият в световната ранглиста Фонини отговори, връщайки един пробив в шестия гейм, но до края на първия сет нова изненада нямаше и Федерер го затвори с 6:4. В първата част Маестрото вкара едва 36% от първия си сервис, което предреши и по-колебливата му игра. Все пак той съумя да спечели 92% от всички точки, които се разиграха при неговото първо подаване. След паузата швейцарецът успя да настрой играта си и заигра доста по-убедително, като сервисът му започна да работи по-добре, а с това и резултатът не закъсня. При 2:2 Федерер реализира пробив и след това го затвърди. Единственият критичен момент беше в осмия гейм, когато Фонини стигна до две точки за пробив, но Маестрото се защити отлично, след което на свой ред проби подаването на италианеца, за да спечели и мача. Само във втория сет Федерер реализира пет аса, а процентът на първия сервис вече беше 71.", "date": "2018.11.01", "title": "Федерер продължава напред в Париж след победа за 74 минути над Фонини"}
{"url": "https://www.dnevnik.bg/sviat/2018/11/01/3338403_sofiia_e_zaliata_ot_epidemiia_ot_svastiki_razkazva/", "text": "Разходка из улиците на София разкрива шокиращо голям брой нацистки изображения, изрисувани със спрей по стените, а властите изглежда не бързат да се справят с проблема.\" Това се разказва в репортаж на израелския вестник \"Аарец\" под заглавие  \"Европейската столица с епидемия от свастики\"  и множество илюстрации на твърдението. Статията е публикувана в деня, когато във Варна пристигна израелският премиер Бенямин Нетаняху. В петък той ще участва в среща на т.нар. Форум от Крайова, събиращ лидерите на България, Румъния, Гърция и Сърбия. Преди да пристигне той заяяви, че визитата му има за цел \"да подсили връзките си всяка от тези държави, но това е блок от страни, с когото бих искал да представя политиката си, за да променя лицемерния и враждебен подход на Европейския съюз\". \"Този процес ще отнеме време, но за Израел е важен, тъй като статутът на нашата държава в света се повишава\", цитира думите му \"Аарец\". Но докато лидерите са във Варна, либералното издание не спестява на читателите си грозното лице на българската столица. \"Това не е частта от града, която представители на българския туризъм ще ви препоръчат. Разходете се малко встрани от главните улици и навлезте в бившия еврейски квартал около единствената синагога и навсякъде ще откриете свастики, келтски кръстове (бел.ред един от любимите символи на неонацистите), руните на СС и други изображения на неонацисти и крайно десни групировки, както и преливащи от омраза надписи. И това е само едно от няколкото места, на които ще откриете такива изображения.\" Свастики си стоят по стените години наред В статията се разказва, че това не е нещо ново, тъй като наблюдатели описват, че София има проблем с неонацистки графити от повече от 10 години. Не помага за решаването му и фактът, че свастики и графити си стоят години наред незаличени от общината по детски площадки и училищни дворове заедно с надписи на омраза срещу различни малцинства. Общината реагира на някои от случаите като този с арестуването на четирима през 2014 г. за изрисуване на свастика и антисемитски графити по синагогата. Има и опити на местната еврейска общност и на израелското посолство за почистване на омразата от стените. Но Том Джунс, който изучава историята на Източна Европа, твърди пред \"Аарец\", че \"това е нещо изключително за европейска столица\". Той пише за мрежата BalkanInsight и допълва, че не се сеща за друга европейска столица, в която да е виждал толкова свастики, дори в асансьор на сграда на общинската администрация. \"Изглежда, че на никого не му хрумва, че такива расистки и крайно десни символи се разпространяват абсолютно неприкрито.\" Друг източник на изданието споделя, че неотдавна участник в конференция в София казал, че е бил в 70 държави по света и никъде не е виждал толкова много неонацистки надписи по улиците. България и Израел си сътрудничат много успешно в борбата с антисемитизма, каза днес Нетаняху, цитиран от агенция \"Фокус\". \"Ценим свободата, мира и обещанието за добро бъдеще. А в наши дни тези ценности са атакувани от екстремисти\", допълни той и посочи Иран като страната, която стояла в Европа зад такива екстремисти. \"Аарец\" разказва в същото време, че София не е изключение от други български градове с изрисувани на много места нацистки символи. Това не са само символи, защото крайно десни екстремисти действат безнаказано, а властите на праватя достатъчно, за да ги спрат, казват местни активисти. Мария Иванчева обяснява, че има силно движение на бръснатите глави още от 90-те години и някои от членовете му симпатизират или членуват в политически партии на крайната десница. От началото на ХХI век неонацистките символи станаха любими на българските фетболни хулигани и \"ултрасите\" редовно издигат по стадионите свастики, СС и други подобни знаци. Разбира се, това не е тенденция, ограничена единствено до България и отдавна се наблюдава из Европа. Особената роля на България във войната и Холокоста Но Иванчева обяснява, че в България има нещо особено и то е свързано с особеното място на страната във Втората световна война и нееднозначната връзка с холокоста - едновременно на герои и злодеи - поради които мнозина българи днес не се впечатляват от свастики по улиците. Авторът разказва за ген. Христо Луков и неговите пронацистки легионери, както и за това как мнозина българи, православната църква и цар Борис III отказват да депортират към концлагерите 50 000 български евреи, \"но и не правят нищо, за да спрат депортирането на повече от 11 000 евреи от окупираните от България части от Гърция и днешните Македония и Сърбия\". Поради това, че днес почти не са останали евреи в страната и няма някаква местна история на антисемитизъм, символи като свастиките са разпознавани като знаци на омраза, но не е задължително да предизвикват същите емоции като в другите европейски страни. Затова и нямало кой знае какъв обществен натиск да бъдат премапнати от улиците на София. А Шимон Самуелс от европейския офис на Центъра \"Симон Визентал\" коментира, че макар да е явление сред футболните хулигани и в други държави, те се справят по-успешно с демонстрирането на расизъм. Изглежда, че този въпрос не вълнува много българските футболни власти, които са сторили \"много, много малко\" за борба с проблема. През септември над 100 доброволци са се включили в инициатива на общината и на организация \"Шалом\" като част от кампания \"Да изчистим омразата от улиците на София\". Но местен активист казва, че \"от това, което чувам за това събитие, то по-скоро е било PR кампания по централните места, общо взето за пред туристите\", както и че в нея са били премахвани и антифашистки надписи в противоречие с идеята на организаторите. \"Патриотите\" едва ли ще действат срещу себе си Израелското посолство в София казва в изявление за \"Аарец\", че \"българското правителство е ангажирано с борбата с антисемитизма\" и че във връзка с това е назначило национален координатор за борба с това явление. (бел.ред. - това е  Георг Георгиев , 27-годишният зам.-министър на външните работи, който от 2014 г. насам ръководи младежката организация на ГЕРБ). Но посолството допълва, че в България е необходимо да има \"задълбочено изучаване на Холокоста\" и по-активна борба с \"групи и лица като екстремисти футболни хулигани и крайно десни расистки групировки, които освен всичко друго разпространяват език на омразата\". \"Международни наблюдатели не очакват да се предприеме нещо сериозно срещу проблема, особено от българското правителство, в което членуват три крайно десни партии, известни като Обединени патриоти. Една от тях е \"Атака\", предвождана от Волен Сидеров, който говори за Холокоста като за \"заговор\" и че \"западни талмудистки кръгове, предвождани от семейство Ротшилд\" са виновни за \"геноцида\" срещу предимно православни държави като България.\" \"Те едва ли ще започнат борба срещу самите себе си\", казва Греъм Аткинсън от британската организация  (\"Надежда, а не омраза\"). Законодателният отговор срещу езика на омразата общо взето е \"беззъб\" не само в България, но и в цяла Източна Европа, допълва той. Статията завършва с напомняне, че в България омразата се излива и срещу други малцинства. \"Както ми казваше Симон Визентал, \"Това, което започва с евреите, никога приключва само с евреите\", посочва Шимон Самуелс.", "date": "2018.11.01", "title": "София е залята от епидемия от свастики, разказва израелски вестник"}
{"url": "https://www.dnevnik.bg/biznes/2018/11/01/3338419_germanskite_pivovari_otchitat_silno_liato_zaradi/", "text": "Германските пивовари са били облагодетелствани от горещото лято и Световното първенство по футбол тази година и отчитат увеличаване на продажбите, информира ДПА, цитирана от БТА. През първите девет месеца на годината пивоварите в Германия са продали с 60 милиона литра повече бира спрямо същия период на 2017 година. Продажбите са достигнали общо 7.27 млрд. литра, което е увеличение с 0.8 на сто, по данни на Федералната статистическа служба.  Слънчевата пролет и необичайно топлото лято в Германия значително са стимулирали търсенето, каза управляващият директор на Федерацията на германските пивовари (DBB) Холгер Айхеле. \"Пивоварните понякога трябваше да въвеждат специални смени, за да доставят достатъчно бира на търговците и заведенията\", посочи той.  Секторът е много доволен от текущата финансова година и очаква с оптимизъм бъдещето, допълни Айхеле.  Към средата на 2018 г. броят на пивоварните, регистрирани в Германия, е превишавал 1500. Отчита се засилваща се тенденция в големите градски райони да се появяват малки пивоварни, предлагащи и крафт бири със специфичен вкус.  Продажбите на вътрешния пазар са нараснали с 0.9 на сто на годишна основа до 5.96 млрд. литра през първите девет месеца на текущата година.  Комбинациите на бира с лимонада, кола-кола, плодови сокове и други безалкохолни съставки заемат дял от 5.7 на сто от общите продажби на бира или 370 млн. литра. Безалкохолните бири и малцовите напитки, както и бирите, внасяни от страни извън ЕС, не се отчитат в статистиката, уточнява ДПА. ", "date": "2018.11.01", "title": "Германските пивовари отчитат силно лято заради жегата и световното по футбол"}
