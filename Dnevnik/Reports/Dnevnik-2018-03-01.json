{"url": "https://www.dnevnik.bg/sport/2018/03/01/3139008_siti_produlji_mukite_na_arsenal_sled_oshte_edna_pobeda/", "text": "Манчестър сити\" разби \"Арсенал\" с 3:0 за втори път в рамките на пет дни. След като в събота съкрушиха тима на Арсен Венгер във финала за Купата на лигата, тази вечер \"гражданите\" победиха \"артилеристите\" и във Висшата лига. \"Манчестър сити\" реши мача още преди да е завършило първото полувреме. Бернардо Силва, Давид Силва и Лерой Сане вкараха три гола в рамките на 18 минути между 15-ата и 33-ата., а след това \"гражданите\" спокойно доиграха срещата. \"Арсенал\" можеше да се върне поне отчасти в мача, но Пиер-Емерик Обамеянг пропусна дузпа в 53-ата минута. Малко по-късно габонецът пропиля още едно чисто положение. Това окончателно прекърши лондончани, които не успяха да създадат нищо интересно пред вратата на съперника след 60-ата минута. Въпреки негативния развой гледащият разочаровано от скамейката Венгер не прави нито една смяна в този мач. Двубоят премина при много слаба посещаемост, макар че \"Арсенал\" официално обяви, че 58 420 души са гледали срещата на живо. В допълнение много феновете на домакините си тръгнаха от \"Емирейтс\" още през първото полувреме, а десетина минути преди края стадионът остана полупразен. Двубоят на \"Емирайтс\" беше под №100 за Гуардиола като мениджър на \"Манчестър сити\". \"Гражданите\" записаха 69-ата си победа под ръководството на испанския треньор при 18 равенства и само 13 загуби. \"Сити\" събра 75 точки след 24-ата си победа от 28 двубоя във Висшата лига през този сезон. Никога досега не е имало отбор с толкова голям актив в този етап от шампионата. Десет кръга преди края на сезона тимът на Гуардиола има огромен аванс от 16 точки пред градския съперник \"Манчестър сити\" и 18 пред третия \"Ливърпул\". \"Арсенал\" е шести с 45 точки, като изостава с осем точки от \"Челси\" и с цели десет от \"Тотнъм\", който затваря зона \"Шампионска лига\". Мачът започна оптимистично за \"Арсенал\". В седмата минута малко не стигна на Обамеянг да изпревари Едерсон при извеждащо подаване на Аарън Рамзи. Минута по-късно се стигна до коварно центриране на Рамзи, при което се получи двоен рикошет във Венсан Компани и Едерсон. Вратарят все пак улови топката, преди до нея да достигне Дани Уелбек. Устремът на \"Арсенал\", който продължи с точен, но безопасен удар на Месут Йозил, беше спрян в 15-ата минута. Сане направи блестящ пробив от левия фланг към наказателното поле, като премина покрай петима играчи на \"Арсенал\". След това германският национал подаде вдясно към Бернардо Силва, който финтира бранител и намери горния далечен ъгъл със страхотен изстрел с левия крак. В следващите минути се стигна до две рутинни спасявания на Едерсон след шутове на Гранит Джака и Рамзи, преди гостите да предрешат изхода на мача с второ красиво попадение. В 28-ата минута Сане направи още един чудесен пробив отляво, след което намери Агуеро в наказателното поле. Аржентинецът продължи топката към Давид Силва, който направи изключително поемане с десния крак и преодоля Петер Чех отблизо с левия крак. Пет минути по-късно \"Сити\" стигна до трето попадение. Кевин де Бройне пусна отличен извеждащ пас за Бернардо Силва, който центрира по земята към границата на вратарското поле. Сане изпревари направилия поредната си лоша намеса Ектор Белерин и плъзна леко топката към далечния ъгъл, хващайки в крачка Чех. Седем минути след почивката \"Арсенал\" получи дузпа, след като Николас Отаменди фаулира Хенрик Мхитарян в наказателното поле. Едерсон обаче спаси удара на Обамеянг. Това беше втора отразена дузпа от бразилеца от две изпълнение срещу него през този сезон. В 58-ата минута Обамеянг получи добра възможност да стреля от воле след подаване на Рамзи, но прати топката покрай вратата. Това се оказа и последната опасност пред вратата на \"Сити\". \"Гражданите\" пък можеха да стигнат до четвърто попадение, но Чех попречи на Серхио Агуеро да се запише сред голмайсторите.", "date": "2018.03.01", "title": "\"Сити\" продължи мъките на \"Арсенал\" след още една победа с 3:0"}
{"url": "https://www.dnevnik.bg/sviat/2018/03/01/3138668_bulgariia_ima_interes_i_neobhodimost_ot_dostavki_na/", "text": "България има стратегически интерес да получава руски газ чрез газопровод по дъното на Черно море, който излиза на българска територия. Това казва президентът Румен Радев в ексклузивно интервю за агенция ТАСС. Към момента на публикуване на тази статия интервюто все още не е достъпно на сайта на агенцията, а е анонсирано с откъси като част от съдържанието с абонамент, цитирани от БТА. Радев изтъква, че по времето на посещението на сръбския президент Александър Вучич в София тази тема е обсъдена и Вучич \"също поддържа идеята за получаване на руски газ през България\". \"Стратегическата необходимост от доставки на руски газ в България е налице и позицията ми по този въпрос е еднозначна.\" Радев и Вучич  се срещнаха в петък  и сред темите им на разговор според прессекретариата на държавния глава беше нуждата да бъде изграден газовият интерконектор между двете страни, за който се говори близо десетилетие. В откъса не се обяснява дали президентът има предвид подновяване на изоставения проект \"Южен поток\". Президентът говори за нуждата от перспектива пред отношенията между България и Русия. \"Връзките между нашите народи са живи, особено на чисто човешко, емоционално, културно и религиозно равнище. Но в политически и икономически план тези отношения бяха подкопани по времето на прехода. Мисля, че нашите връзки трябва да се развиват, да се придвижват напред\", каза Радев пред Михаил Гусман, първи заместник генерален директор на руската агенция.  По думите на българския държавен глава \"еврофилията не означава русофобия\". Той отбеляза, че \"опитите за политическа изолация на Русия не носят изгоди за нито една от страните\". Историята За предстоящата 140-годишнина от подписването на Санстефанския мирен договор Радев каза, че договорът е \"възкресил България\" в границите, за които са мечтали възрожденците. Той добави, че Берлинският договор и \"целият 20-и век\" са изменили границите на Балканите и сега много хора с българско самосъзнание живеят извън пределите на своята родина. \"За тези 140 години имаше немалко опити опити за ревизиране на историята, вкл. и през последното десетилетие, но безспорен факт в тази история, най-важният за нас, е българското Освобождение, което още повече заздрави връзките между нашите два народа\", констатира Радев. \"Очакваме, че Негово светейшество патриарх (на Москва и цяла Русия) Кирил ще е на връх Шипка  точно на 3 март . И, разбира се, очакваме, че до края на годината президентът на Русия ще посети България, защото събитията заслужават да бъдат отбелязани съвместно\", продължава президентът. Към момента руският държавен глава Владимир Путин  не е потвърждавал  дали действително ще посети страната в отговор на поканата, отправена от Радев.  Президентът изтъкна още, че България е дала на славянските народи писменост и се гордее с това свое постижение. Според него най-силните връзки между българския и руския народ са духовните и затова \"те ще преживеят всяка политическа зима\". Възможно сътрудничество Според Радев отвъд енергетиката \"има огромен неизползван потенциал\" за развитие на отношенията между България и Русия (например в информационните технологии), макар че могат да се дадат и добри примери като туризма и търговията с недвижими имоти. Президентът повторно изрази надеждата си, че на руския пазар ще се върне българската селскостопанска продукция. Той подчерта и предимствата, които получават руските туристи в България като \"предпочитани гости\" заради \"близостта на езиците, духовните връзки между народите\", и увери, че страната прави \"всичко възможно, за да опрости визовия режим\" за руски граждани. ", "date": "2018.03.01", "title": "България има интерес и необходимост от доставки на руски газ през Черно море, каза Радев пред ТАСС"}
{"url": "https://www.dnevnik.bg/zelen/2018/03/01/3138728_ot_ekoministerstvoto_preduprejdavat_za_pokachvane_na/", "text": "Заради обилния снеговалеж и очакваното снеготопене в следващите дни съществува потенциален риск от наводнения. Затова от Министерството на околната среда и водите предупреждават, че е необходимо всички отговорни институции да предприемат превантивни действия и да създадат организация и координация за недопускане на подобни наводнения.  От следобедните часове на 2 и 3 март ще започне повишаване на температурите и частично снеготопене в комбинация с валеж от дъжд и сняг. Затова и се очакват повишения на речните нива, гласи прогнозата на Националния институт по метеорология и хидрология (НИМХ – БАН). Ще се повишават нивата на реките южно от река Айтоска, в долните части от водосборите на Тунджа и Марица, във водосборите на река Арда и притока ѝ Върбица, както и в долните части от водосбора на Струма и притока й Струмешница, където има ниска вероятност за поройни наводнения. Системите за ранно предупреждение прогнозират достигане на нивото на жълтия праг на предупреждение за реките: – р. Тунджа при Елхово – в обедните часове на 3 март; – р. Черна при Смолян – във вечерните часове на 2 март; – р. Ардинска при Ардино – през нощта на 2 срещу 3 март; –  р. Върбица при Златоград – във вечерните часове на 2 март; В МОСВ всеки ден се анализира постъпващата от НИМХ - БАН прогноза за времето, валежите, предупрежденията за опасни явления и влиянието им върху оттока на реките и язовирите в страната. Информацията  се публикува  на страницата на министерството и се изпраща на областните управители, Държавната агенция за метрологичен и технически надзор, главната дирекция \"Пожарна безопасност и защита на населението\" и на други заинтересовани ведомства с цел предприемане на превантивни действия и мерки. МОСВ управлява и разпределя водите от комплексните и значими язовири Сумата от наличните в тях завирени обеми към 28 февруари 2018 г. е 4542.3 млн. куб.м и представлява 70% от сумата на общите им обеми. Според основното им предназначение наличните в тях завирени обеми са, както следва: – питейно-битово водоснабдяване  85.5% от общия им обем; – напояване – 54.9% от общия им обем; – енергетика – 78.3% от общия им обем. Със запълване над 90% са язовирите: \"Йовковци\", \"Камчия\", \"Среченска бара\", \"Ясна поляна\", \"Боровица\", \"Студен кладенец\", \"Пчелина\" и \"Тича\". Предприети са мерки за освобождаване на обеми с цел поемане на очакван приток чрез работа на ВЕЦ и/или контролирано изпускане, като предвид предстоящия летен сезон и нуждите на населението от питейна вода ще бъде гарантирано водоснабдяването.", "date": "2018.03.01", "title": "От екоминистерството предупреждават за покачване на речните нива"}
{"url": "https://www.dnevnik.bg/citat_na_deniia/2018/03/01/3138746_citat_na_denia_bulgarite_mogat_da_se_gordeiat_s/", "text": "Българите могат да се гордеят за начина, по който лидерите им водят председателството. Това заяви председателят на Европейската комисия Жан-Клод Юнкер по време на  съвместна пресконференция  с българският премиер Бойко Борисов. Пресконференцията се проведе в София след среща на Борисов и Юнкер с лидерите на Западните Балкани - президентите на Босна и Херцеговина Драган Чович, на Косово Хашим Тачи и на Сърбия Александър Вучич, както и премиерите на Черна гора Душко Маркович, на Албания Еди Рама, на Република Македония Зоран Заев. Тя беляза края на  обиколката на Юнкер в региона . Европейската перспектива за региона е един от основните приоритети на българското председателство на Съвета на ЕС.", "date": "2018.03.01", "title": "Цитат на деня: Българите могат да се гордеят с работата на лидерите си за председателството"}
{"url": "https://www.dnevnik.bg/sviat/2018/03/01/3138329_exxonmobil_napusna_suvmestnite_proekti_s_rosneft/", "text": "Американската компания \"ЕксонМобил\" (ExxonMobil) обяви късно в сряда, че напуска съвместни проекти с руския енергиен гигант \"Роснефт\" заради санкциите, наложени от САЩ и ЕС. Загубите за компанията, която до неотдавна ръководеше сегашният държавен секретар на САЩ Рекс Тилърсън, предварително са оценени на 200 милиона долара. \"Нищо ново не се е случило\", коментира Михаил Леонтиев, говорител на \"Роснефт\". \"За съжаление това е очаквано събитие, свързано със санкциите. ExxonMobil бе принудена да го стори\", цитира думите му ТАСС. Санкциите, наложени заради анексирането на Крим и ролята на Русия в кризата в Източна Украйна, забраняват да се прави бизнес с руснаците при проучвания и добив на дълбоководни и шистови петрол и газ, както и да се предоставя на Русия оборудване за подобни операции. Те бяха наложени през 2014 г. и скоро след това на компанията бе наложена глоба от 2 млн. долара заради \"безотговорно поведение\" към спазването им. Най-тежкият ограничителен режим засяга ръководителя на \"Роснефт\" Игор Сечин, докато компанията е в друг, малко по-либерален, списък. Поради това някои делови отношения с руската компания все още са законни. ExxonMobil се противопоставяше на санкциите заради инвазията в Крим и твърди, че е американският бизнес е наказван несправедливо, докато други компании могат да действат в най-големия производител на петрол в света. Едно от големите находища на петрол отвъд Полярния кръг вече е спряно от санкциите, а \"Роснефт\" обяви неотдавна, че се надява проектът да бъде подновен през 2019 г. През април 2017 г. ExxonMobil поиска от правителството във Вашингтон да направи изключение за проекта с \"Роснефт\" за сондажи в Черно море, но ѝ бе отказано. Сегашното оттегляне не засяга \"Сахалин 1\" в руския Далечен изток, потвърдиха говорители на руската и американската компания. Тук се добиват около 200 000 барела на ден и проектът работи съгласно споразумение от средата на 90-те години на миналия век. Много от засегнатите сделки с \"Роснефт\" бяха сключени от Тилърсън. През 2012 г. бе обявена рамка за инвестиране на близо 500 милиарда долара в разработване на находища в Северния ледовит океан и Черно море. Още съвместни проекти бяха създадени през 2014 г.", "date": "2018.03.01", "title": "ExxonMobil напусна съвместните проекти с \"Роснефт\" заради санкциите"}
{"url": "https://www.dnevnik.bg/sport/2018/03/01/3138505_romelu_lukaku_podpisa_s_agenciiata_na_rapura_djei_zi/", "text": "Нападателят на \"Манчестър юнайтед\" Ромелу Лукаку се присъедини към мениджърската агенция на рапъра Джей Зи. Американският изпълнител, който освен успешна музикална кариера гради и много бизнес начинания, привлече белгийския футболист към своите клиенти. Лукаку използва трите почивни дни, които Жозе Моуриньо отпусна на играчите си след  победата над \"Челси\" , за да лети до Ню Йорк и да подпише договора си с агенцията Roc Nation на Шон Картър (както е истинското име на Джей Зи). Белгийският футболист изгледа срещата от  НБА  между отбора на Джей Зи \"Бруклин нетс\" и \"Чикаго булс\" (104:87). Лукаку, който  премина в \"Юнайтед\" от \"Евертън\"  през миналото лято за 75 милиона паунда, ще продължи да работи и с Мино Райола. Италианецът е дългогодишен агент на нападателя и именно той имаше основна роля за преминаването му в \"Юнайтед\". Roc Nation беше създадена през 2013 г., но през последите 12 месеца навлезе ударно в американския спорт. Тя подписа и със звездата на \"Голдън стейт уориърс\" Кевин Дюрант. Сред клиентите на Джей Зи е и още един футболист – Жером Боатенг от \"Байерн\".", "date": "2018.03.01", "title": "Ромелу Лукаку подписа с агенцията на рапъра Джей Зи"}
{"url": "https://www.dnevnik.bg/bulgaria/2018/03/01/3138811_sudut_okonchatelno_spria_razrushavaneto_na/", "text": "Върховният административен съд (ВАС) окончателно потвърди законността на спирането на разрушаването на сградата тютюневия склад – паметник на културата, на ул. \"Одрин\" 8 в Пловдив. Това съобщи адв. Александър Кашъмов. \"На този етап с колегите от Министерството на културата си свършихме работата, за да спрем това безобразие, ред е на прокуратурата да докаже обвиненията и да бъдат наказани злосторниците\", написа Кашъмов в профила си във \"Фейсбук\". Събарянето на тютюневия склад , известен като сградата на \"Ориент Табако, започна от собствениците на 6 март 2016 г., неделя. След остра реакция на граждани и публикации в медиите разрушаването бе спряно, като първоначално и собствениците, и община Пловдив твърдяха, че няма незаконни действия и сградата не е паметник на културата. Впоследствие обаче се разбра, че тютюневият склад е паметник на културата и освен това попада в групов архитектурен паметник. Оказа се, че  собствениците са представили в общината фалшив документ , според който няма пречки сградата да бъде съборена. Затова собствениците на фирмата \"Одрин 8\", която притежава склада, Георги Бранеков и Александър Николич, бяха обвинени в използване на фалшиви документи и в противозаконна дейност в защитена територия за опазване на културното наследство. Междувременно общината издаде заповед за спиране на събарянето на склада, но собствениците я обжалваха в съда. От решението на ВАС се вижда, че съдебният състав, че сградата е декларирана като архитектурен паметник на културата с писмо от института за паметниците на културата още от 1975 г. Съдът посочва и че има одобрен от министъра на културата протокол от 2000 г., с който е обявена историческа зона \"Филипопол-Тримонциум-Пловдив\" - групов паметник на културата, в която попада сградата. Магистратите определят като несъстоятелно твърдението на жалбоподателите, че протоколът на министерството не представлява индивидуален административен акт, въз основа на който да се приеме, че някоя от сградите попада в обхвата на територия с културно-историческо наследство със статут на групов археологически и архитектурно-строителен паметник на културата, паметник на урбанизма и културния пейзаж. \"Такова интерпретиране на закона е в противоречие с ясната и точна формулировка на относимите разпоредби\".", "date": "2018.03.01", "title": "Съдът окончателно спря разрушаването на тютюневия склад в Пловдив"}
{"url": "https://www.dnevnik.bg/evropa/2018/03/01/3138806_celta_na_makedoniia_e_do_juni_da_reshi_spora_za_imeto/", "text": "Целта ни е преди срещата на Европейския съюз през юни, на която очакваме да получим дата за начало на преговори за присъединяване, проблемът с името на Македония да бъде решен. Това заяви македонският премиер Зоран Заев след  среща в София  с лидерите на Западните Балкани, председателя на Европейската комисия Жан-Клод Юнкер и премиера Бойко Борисов. Това не означава, че не можем да решим въпроса и през март, колкото по-рано, толкова по-добре, допълни Заев. По думите му проблемът за името съществува от много години и не е лесен, но сега шансовете за решаването му са най-добри. Той отказа да влезе в подробности за преговорите, но подчерта, че трябва да се избере позиция, която ще потвърди факта, че Република Македония е част от историческа Македония, и изрази надежда, че всеки ще потвърди фактите и ще зачита достойнството на партньорите и съседите си. \"Знаете, че премиерът Бойко Борисов е практичен човек, иска да разговаря за конкретни проекти и пари. Това зависи от подготвеността на региона. Република Македония е подготвена с проектите си\", каза още Заев. По думите му Македония дава приоритет на коридор номер 8. Той подчерта, че България отделя голямо внимание на съседите си и показва сериозно лидерство в европейската интеграция на Западните Балкани. Заев каза, че Македония ще продължи да работи със съседните страни, за да покаже Балканите като хубаво място, което може да даде много на европейското семейство. Няма от какво да се плашат, допълни Заев.", "date": "2018.03.01", "title": "Целта на Македония е до юни да реши спора за името с Гърция, каза Заев"}
{"url": "https://www.dnevnik.bg/zelen/2018/03/01/3138838_nad_100_sa_nereglamentiranite_smetishta_v_bulgariia/", "text": "Нерегламентираните сметища в страната в момента са над 100, но няма ресурс за рекултивацията на всичките едновременно. Това стана ясно от обяснение на министъра на околната среда и водите Нено Димов в отговор на въпрос на народния представител от БСП Манол Генов в комисията по екология в парламента в четвъртък.  116 сметища са били в наказателната процедура, но за рекултивация няма ресурс за всичките едновременно. Макар и за тази, и за изминалата година да има финансиране за рекултивации.  Министърът увери, че той ще може да привлече външен ресурс. Според него, ако това стане и се ангажира ресурсът на общините и на ПУДООС, ще може да се покрият по-голяма част от тези обекти. Манол Генов попита дали има критерии и методика за средства за рекултивиране, защото \"едни хора обещавали и ходели с едни списъци\". Нено Димов отговори, че първият най-важен критерий е депата да бъдат такива с наказателна процедура и да бъдат дадени проекти, които да отговарят на условията на ПУДОС. \"Когато имаме проекти, които са готови, гледаме да започне финансирането\", заяви Димов. Той призова депутатите да кажат на кметовете, че тези емисари ги заблуждават. \"Нека не се ангажират с тях\", допълни Нено Димов.", "date": "2018.03.01", "title": "Над 100 са нерегламентираните сметища в България"}
{"url": "https://www.dnevnik.bg/bulgaria/2018/03/01/3138840_iskaneto_za_referendum_za_istanbulskata_konvenciia_se/", "text": "Искането на БСП за референдум дали Истанбулската конвенция да бъде ратифицирана беше отхвърлено от парламентарната комисия за взаимодействие с неправителствените организации. Това се случи със шест гласа \"за\", седем \"против\" - на ГЕРБ и ДПС и 1 \"въздържал се\" . В разгара на дебатите по документа, който предвижда защита от насилие на жени и деца, премиерът  Бойко Борисов обяви в телевизионно интервю , че ГЕРБ оттегля ратифицирането на конвенцията, докато не се стигне до разбиране за какво точно е документът. Когато това се случи, БСП вече бяха внесли искането за референдум със 74 депутатки подписа. Веднъж същата комисия отложи обсъждането на въпроса, като това е и първата комисия, която се произнася по идеята на БСП.", "date": "2018.03.01", "title": "Искането за референдум за Истанбулската конвенция се препъна в парламентарна комисия"}
{"url": "https://www.dnevnik.bg/sviat/2018/03/01/3138844_gazprom_otkaza_gaz_na_ukraina_ot_subota_ukraincite/", "text": "Украйна трябва в следващите четири дни да намали потреблението с 5-10 процента заради отказа на \"Газпром\" да доставя природен газ на страната от 1 март, заяви ръководителят на националната компания \"Нафтогаз\". Ограниченията започват в събота, допълни Андрей Коболев. Това става няколко часа, след като руската компания заяви, че няма да снабдява Украйна с газ, и върна на Киев предплатената за месеца сума. Причината била, че няма одобрено от двете страни допълнително споразумение. Поредният сблъсък започна след решение на арбитражен съд в Стокхолм, който задължи \"Газпром\" да изплати на \"Нафтогаз\" 4.63 млрд. долара по договор за пренос към Европа. Руснаците не са съгласни с решението, аргументирано с това, че в периода 2009 - 2017 г. през украинска територия е пренесено по-малко от договореното количество и по този начин Киев е бил лишен от приходи. В същото време Стокхолмският арбитраж отказа да удовлетвори искането на Украйна от 2009 г. да бъдат преразгледани тарифите за пренос в договора с \"Газпром\". Според украинците искането им било отклонено, защото не съответствало на процесуалните изисквания. В \"Газпром\" не са съгласни и настояват, че се прилага двоен стандарт. От една страна арбитрите приели аргумента на украинците, че не са изпълнили своите ангажименти, защото икономиката на страната рязко се е влошила и е намаляло потреблението на газ. От друга, се отхвърля аргументът на руснаците, че транзитът през Украйна е намалял заради свито потребление от европейските клиенти на \"Газпром\". \"В резултат на решенията на арбитражния съд \"в отношенията между \"Газпром\" и \"Нафтогаз\" за доставки и пренос възниква съществен дисбаланс, нарушаващ основни принципи на шведското право, по което се урежда договорът\", допълва руската компания. Искът на \"Нафтогаз\" от 2014 г. за преразглеждане на транзитните тарифи бе те да се коригират със задна дата и договорът от 2009 г. да бъде приведен в съответствие с Третия енергиен пакет на ЕС и украинското законодателство. Заявителят бе изчислил, че \"Газпром\" трябва да плати над 6 млрд. долара компенсация за недоставен транзитен обем газ. Реално \"Газпром\" ще трябва да плати около 2.56 млрд. долара, защото през декември 2017 г. по руско насрещно искане бе постановено \"Нафтогаз\" за преведе 2 млрд. долара за вече доставен газ през 2014-2015 г. Тогава шведският съд коригира и обемите газ, които украинците трябва да потребяват по клаузата \"взимаш или плащаш\". Според руското делово издание РБК се предполага, че до края на договора през 2019 г. Киев ще трябва да купи поне 8 млрд. куб.м за 2-2.5 млрд. долара. След декемврийското решение на арбитражния съд \"Нафтогаз\" съобщи, че няма да бърза с превеждане на средствата и ще изчака края на следващия иск през февруари. Това изчакване струва близо 42 млн. долара досега, защото глобата за всеки ден забавяне след 22 декември 2017 г. е 0.03% от 2.019 млрд. долара. В четвъртък президентът Пьотр Порошенко заплаши, че ако \"Газпром\" не изпълни решението от Стокхолм, Украйна ще блокира активите на компанията в Украйна, за да си събере милиардите долари. Той добави, че действията на руската компания не предизвикват паника сред украинците и не могат да върнат страната \"в коловоза на патологичната зависимост от руския газ\".", "date": "2018.03.01", "title": "\"Газпром\" отказа газ на Украйна, от събота украинците свиват потреблението"}
{"url": "https://www.dnevnik.bg/photos/2018/03/01/3138867_snimka_na_denia_v_rusiia_veche_glasuvat_za_prezident/", "text": "Денят на президентските избори е 18 март, но гласуването вече започна в отдалечените райони на огромната страна. В Ненецкия автономен район, разположен по брега на Северния ледовит океан, мобилни избирателни комисии обикалят с урни, включително до метеостанция на остров Колгуев в Печорско море. Автономният район е по-голям от България (176 700 хил. кв. км), но в него живеят едва 44 000 души. Осем са кандидатите и Владимир Путин няма конкурент за получаването на пореден мандат.", "date": "2018.03.01", "title": "Снимка на деня: В Русия вече гласуват за президент"}
{"url": "https://www.dnevnik.bg/politika/2018/03/01/3138708_cvetanov_dali_bsp_ne_obslujva_niakoi_kandidat_za_chez/", "text": "Дали днес опозицията не обслужва някои от кандидатите, участвали в това съревнование?\" - с този въпрос лидерът на парламентарната група на ГЕРБ Цветан Цветанов се обърна към представителите на БСП по време на съвместното заседание на парламентарните комисии по енергетика и за контрол на службите, които обсъдиха сделката за придобиване на активите на чешката компания ЧЕЗ в България от българското дружество \"Инерком България\" на Гинка Върбакова. Преди това в изявление пред депутатите самата  Върбакова посочи , че около сделката се е развила политическа интрига заради атака от конкуренти, \"които искат да провалят сделката и да я обърнат в своя полза, но не по законов ред или чрез откритото и прозрачно конкурентно състезание, а чрез оказване на политически натиск в България и в Чехия\". Лидерът на БСП Корнелия Нинова репликира Цветанов с настояването да посочи незабавно и поименно чии интереси смята, че БСП защитава. \"Тези обвинения, които ръсите постоянно, отново ще ви заведат в Страсбург, където ще ви осъдим. Чии интереси, на какъв купувач? Искаме поименно кои са гадовете, които ще свалят правителството\", заяви Нинова и напусна залата. В отговор на въпрос от депутати на БСП за обрата в позицията на премиера Бойко Борисов, който днес поиска държавата да се включи в сделката като съсобственик, енергийният министър в оставка Теменужка Петкова отговори, че \"ескалацията на изкуствено напрежение доведе до промяна в позицията му\". Според нея \"напрежението ескалира до застрашителни размери\" и \"отговорен държавник като премиера Борисов нямаше друг полезен ход освен да проведе разговори за контролно участие в тази сделка\". Упрекната от Таско Ерменков от БСП, че е предизвикала напрежението с оставката си, Петкова отговори, че е била длъжна да обяви, че се познава с кандидат-купувача веднага след като подписването на предварителен договор в Прага е било оповестено. Преди това не е имало как да знае кой от кандидатите ще бъде избран от ръководството на ЧЕЗ. Заседанието продължава при закрити врата. Какво каза Върбакова пред депутатите четете  тук . Какви данни изнесоха ДАНС и разузнаването четете  тук.  Как Върбакова репликира Корнелия Нинова четете  тук .", "date": "2018.03.01", "title": "Цветанов: Дали БСП не обслужва някой кандидат за ЧЕЗ, Нинова: Назовете поименно гадовете"}
{"url": "https://www.dnevnik.bg/sviat/2018/03/01/3138798_armeniia_se_otkaza_ot_istorichesko_mirno_sporazumenie/", "text": "Армения обяви, че се отказва от мирното споразумение, подписано между нея и Турция през 2009 г., с което трябваше да се нормализират връзките между двете държави, предаде \"Ройтерс\", като цитира арменската теливизия \"Йеркир медия\" и цитира говорител на президента. Пред медията говорителят Владимир Хакобян казва, че президентът Серж Саркисян е съобщил на среща на Националния съвет за сигурност, че турско-арменските протоколи са \"анулирани\". И говорителят на външното министерство Тигран Балаян  написа в \"Туитър\" , че протоколите са обявени за \"нищожни\". По-късно публикува с язвителен коментар писалката, с която е подписано споразумението от арменска страна, и попита дали тя сега е спомен или инструмент на дипломацията.  Споразумението между Армения и Турция  е от октомври 2009 г.  С него двете страни се разбраха да възстановят отношенията си и да отворят границата си след столетието на напрежение заради масовото избиване на арменци в Османската империя в годините на Първата световна война. Актът е силно символичен, тъй като протоколите така и не са били ратифицирани за почти осем и половина години. Освен събитията отпреди сто години на отношенията между Анкара и Ереван повлияха и събитията от Нагорни Карабах. Турция прекъсна отношенията и затвори границата си с Армения през 1993 г. в знак на солидарност с Азербайджан, който тогава се сражаваше в една загубена битка с арменските сепаратисти в Карабах.", "date": "2018.03.01", "title": "Армения се отказа от историческо мирно споразумение с Турция"}
{"url": "https://www.dnevnik.bg/bulgaria/2018/03/01/3138896_bulgariia_se_nadiava_da_poluchi_helikopter_dofen_i_da/", "text": "България може да приключи 8-годишния спор с \"Еърбъс хеликоптерс\" (бившия \"Юрокоптер\"), като получи един хеликоптер \"Дофен\" (Dauphin) оборудван за акции за търсене и спасяване. Това се разбра от думите на заместник-министъра на отбраната Анатолий Величков пред ресорната парламентарна комисия. Според Величков и адвокатите на министерството има големи шансове България да загуби арбитражното дело и да се наложи да плати и разходите на френската фирма за адвокати. \"Дофен\" e цивилната версия на \"Пантер\". За това се надяват на извънсъдебно споразумение. До арбитражното дело се стигна, след като първото правителството на Бойко Борисов реши да предоговори договора и да се откаже от доставките на последните 3 хеликоптера \"Пантер\" за Военноморските сили. \"Юрокоптер\" не изпълниха задълженията си по офсетната програма, която беше част от договора за доставка 12 хеликоптера \"Кугър\" и 6 \"Пантер\". Стойността на сделката, сключена през 2005 г. по време на правителството на Симеон Сакскобургготски, беше за над 383 млн. евро. Изпълнителят трябваше да инвестира в България директно или чрез свои партньори 360 млн. евро, от които 255 - като военен офсет (поддръжка на хеликоптерите, строеж на хангари и т.н.), и 105 - като цивилен офсет (вложения в икономиката на страната). Величков каза пред депутатите от комисия по отбрана, че според анализ на юристите, които представляват министерството, договорът е бил сключен на цена, 35% по-висока от пазарната. Хеликоптерите реално не могат да се използват за бойни цели, тъй като бяха поръчани и доставени без въоръжение и допълнително оборудване. То трябваше да бъде поръчано по-късно. Проблем има и  при използването на машините при зимни условия . Министерството на отбраната няма пари за поддръжка и  от 12 \"Кугър\" летят само 4 . В  грама на американския посланик  Джеймс Пардю от 31 януари 2005 г. процедурата по избор на хеликоптерите е окачествена като \"предрешена\". Пардю настоява тогавашният държавен секретар по отбраната на САЩ Доналд Ръмсфелд да повдигне въпроса пред българския си колега при предстоящата им среща в САЩ: \"Вашето решение да придобиете машините от \"Юрокоптер\" е резултат от манипулиран и непрозрачен търг\", е изразът, който Пардю препоръчва да бъде използван в разговора. Договорът с \"Юрокоптер\" е подписан през януари 2005 г.  от тогавашния военен министър Николай Свинаров. Сумата от 358 млн. евро не беше изцяло изплатена и по време на тройната коалиция, ръководена от Сергей Станишев, и така правителството на Бойко Борисов завари непокрити около 40% от стойността.  В началото на първия мандат на Борисов военният министър Аню Ангелов съобщи, че по сделката е платен гаранционният депозит  в размер на 249 млн. евро. Военното министерство вече е дало близо 2 млн. лева в делото, което трябваше да реши спорните въпроси по договора. Военноморските сили използват и двата останали хеликоптера \"Пантер\", след като по-рано тази година  третият хеликоптер падна  в Черно море по време на учение и един пилот загина.", "date": "2018.03.01", "title": "България се надява да получи хеликоптер \"Дофен\" и да приключи сагата с \"Еърбъс хеликоптерс\""}
{"url": "https://www.dnevnik.bg/sport/2018/03/01/3138115_milan_produlji_vuzhoda_si_i_stigna_final_s_juventus_za/", "text": "Милан\" продължи възхода си и се класира за финала за Купата на Италия. \"Росонерите\" спечелиха с 5:4 срещу \"Лацио\" след дузпи. И реваншът на \"Олимпико\" завърши без голове. Нулевото равенство се запази и след продълженията. При дузпите \"Милан\" започна с два пропуска на Родригес и Монтоливо, но след това дойде ред на пет безгрешни изпълнения. В другия попуфинал \"Ювентус\" отново се наложи с 1:0 срещу \"Аталанта\". Победния гол вкара Миралем Пянич в 75-ата минута от дузпа. \"Бианконерите\" са рекордьори в турнира с 12 купи от 18 изиграни финала. Те спечелиха купата в последните три сезона, като през 2016 г. се наложиха срещу \"Милан\" с гол на Алваро Мората в продълженията. Финалът този сезон ще е на 9 май на \"Олимпико\". \"Милан\" държеше повече топката през първата част, но \"Лацио\" имаше превъзходство, като атакуваше повече и имаше девет удара. В 36-ата минута Джанлуиджи Донарума се справи с изстрел на Чиро Имобиле. След почивката Хакан Чалханоглу имаше добра възможност за \"Милан\", но не се възползва. В края на продълженията Никола Калинич два пъти стреля в опит да донесе победата на \"росонерите\", но беше неточен.", "date": "2018.03.01", "title": "\"Милан\" продължи възхода си и стигна финал с \"Ювентус\" за купата"}
{"url": "https://www.dnevnik.bg/sviat/2018/03/01/3137902_istanbulskata_konvenciia_vliza_v_sila_dnes_v_kipur/", "text": "Истанбулската конвенция - както стана популярна Конвенцията на Съвета на Европа за превенция и борба с насилието над жени и домашното насилие, влиза в сила днес в Кипър. Страната подписа документа през юни 2015 г. и през ноември 2017 г. стана 27-та страна, член на най-старата европейска организация, която го е ратифицирала. Междувременно документът бе подложен на обществен дебат с участието на партии, неправителствени организации, движения за правата на жените. В крайна сметка бе постигнат консенсус, че конвенцията е важна, защото по официални данни в периода 2005-2015 г. е имало регистрирани около 9800 случая на насилие над жени в страна с население малко над 1 млн. души. Кипър имаше три резерви по конвенцията, припомня кореспондентът на БНР в Никозия Бранислава Бобанац. Те се отнасяха до обезщетението за жертвите на насилие, което води до високи разходи, до компетентността на кипърските съдилища да разглеждат дела, които се провеждат в други държави или от некипърски граждани, и до изискването за режим на пребиваване на жертвите. В изпълнение на ангажиментите си по конвенцията правителството на Кипър осигурява финансиране от бюджета и от европейски фондове за дейността на Асоциацията за предотвратяване и работа със случаите на насилие в семейството, която управлява \"горещата\" телефонна линия за жертви на насилие. През миналата година нейните експерти са работили по 1680 случая. Кипър символично депозира ратификацията в централата на Съвета на Европа в Страсбург точно преди 25 ноември - Международния ден за премахване на насилието срещу жени.", "date": "2018.03.01", "title": "Истанбулската конвенция влиза в сила днес в Кипър"}
{"url": "https://www.dnevnik.bg/bulgaria/2018/03/01/3136444_evromonitoring_na_administrativnoto_pravosudie/", "text": "През май трябва да започне мониторинг от Европейската комисия на административното правосъдие в страната, обясниха от Министерството на правосъдието за \"Дневник\". На 19 и 20 февруари на работно посещение в София е бил екип от Службата за подкрепа на структурните реформи към Европейската комисия. Той е провел срещи с Върховния административен съд (ВАС) и с Инспектората към ВСС за изготвяне на документацията за предоставяне на техническа помощ, в съответствие с отправените искания от страна на България. В екипа са били включени и представители на Съвета на Европа, след като организацията е заявила готовност да се включи с експерти в предстоящото сътрудничество. Очаква се в хода на предоставяне на техническата помощ след няколко месеца да бъдат уточнени техническите въпроси. Срокът за приключване на съвместната дейност, определен от Европейската комисия, е една година. Искането за мониторинг е дошло от правителството. Решението за това е взето от кабинета на 18 октомври миналата година. Преди това Службата за подкрепа на структурните реформи към Европейската комисия (ЕК) изпрати в София прокурори от различни европейски държави, които направиха анализ на българската прокуратура. Докладът, който те изготвиха, бе силно критичен. Още тогава се появиха информации и намеци, че подобен мониторинг ще бъде поискан и за съдилищата. С решението от октомври правителството е поискало от служба на ЕК помощ в 12 области, като три от са насочени към съдебната система. Очакваше се, че анализ ще има и за Върховния касационен съд (ВКС). Но според отговора на правосъдното министерство \"към момента не е предоставяна официална информация за мониторинг с приемащ орган ВКС. Той предвижда \"установяване на причини от законодателен и организационен характер за забавяния на наказателни дела в съдебна фаза и предприемане на мерки за ускоряването им, както и подобряване на законодателната уредба на наказателното производство и на дела с високата обществена значимост в борбата с корупцията и организираната престъпност\". Източници на \"Дневник\" във ВКС разказаха, че тяхната структура, която обхваща всички районни и окръжни съдилища в страната, е изключително голяма и Службата за подкрепа на структурните реформи към Европейската комисия няма капацитета да я провери цялата. Затова по-вероятно е да се проведе мониторинг само на 28-те административни съдилища и ВАС. Опасенията на магистратите Източници на \"Дневник\" от административното правосъдие разказаха, че искането на вицепремиера, отговорен за съдебната реформа - Екатерина Захариева, за евроанализ на административното правосъдие има за официална цел разтоварване на Върховния административен съд (ВАС). Магистрати обаче изразиха притеснение, че с мониторинга се преследва друга скрита цел - да стане известно, че страната няма нужда от всички административни съдилища. Което може да доведе до реформа в съдебната система чрез закриване на част или на всички 28-те съдилища и преместването на магистратите - които са несменяеми, в окръжните съдилища. Това според юристи, занимаващи се с административно право, ще доведе до липсата на специализация и развитие на практикуващите административно право магистрати. Освен това те подчертаха, че резултатите от дейността на административните съдилища са най-добри. Бившият председател на ВАС Георги Колев нееднократно е подчертавал, че в мониторинга на Европейската комисия обикновено няма критики към административното правосъдие. В последния доклад имаше - една, за нуждата от постановяване на тълкувателно решение, свързано с дисциплинарната практика на ВСС, което вече е факт. Още старият състав на ВСС обсъждаше да поиска мониторинг на съдилищата по подобие на този на прокуратурата, който се случи през миналата година. Тогава и двамата председатели на върховните съдилища - Лозан Панов (ВКС) и Георги Колев (ВАС), изразиха своето несъгласие с идеята. Така през пролетта на 2017 г. Колев представи пред съвета резултати от проведен вече мониторинг във ВАС, което доведе до  отказа на съдебния съвет да иска евроанализ на административното правосъдие . Тогава не стана известно кой го е правил, кога е правен този мониторинг, нито какви са били изводите му.", "date": "2018.03.01", "title": "Евромониторинг на административното правосъдие започва през май, съдии подозират закриване на съдилища"}
{"url": "https://www.dnevnik.bg/bulgaria/2018/03/01/3137975_chestita_baba_marta/", "text": "На първи март българите отбелязват празника на Баба Марта. По традиция на този ден всеки подарява на близките и приятелите си специален амулет - мартеница, изработена от бял и червен конец, за здраве и сила. Празникът вероятно е древен езически обичай, запазен единствено от българите. Той се свързва и с началото на пролетта и новата стопанска година. На 1 март Баба Марта спохожда хората и посевите, облечена в червен сукман, червена забрадка и червени чорапи. Месец март е единственият женски месец, той е месецът на зачатието на пролетта и земята, която ще роди лятото и плодородието. Според народните вярвания Баба Марта е сестра на Голям и Малък Сечко (януари и февруари) и винаги е сърдита, защото двамата ѝ братя всяка година изпиват виното и не я оставят да го опита. Ето защо Баба Марта трябва да се умилостиви, защото настроението ѝ оказва силно влияние върху времето - когато е засмяна, то е слънчево и топло, но ядоса ли се, задухва вятър и облаци закриват слънцето. На 1 март дърветата и животните също трябва да бъдат закичвани с мартеници. Мартениците се свалят при вида на първите пристигнали щъркели и лястовици или на цъфнало плодно дръвче.", "date": "2018.03.01", "title": "Честита Баба Марта"}
{"url": "https://www.dnevnik.bg/zelen/2018/03/01/3137891_i_tozi_chetvurtuk_grajdani_izlizat_da_protestirat_za/", "text": "Граждани в редица градове в страната и чужбина продължават да протестират всеки четвъртък в защита на Пирин. Те настояват за оттегляне на решението на правителството да промени плана по начин, който отваря врата за строителство в 48% от територията парка. Гражданското недоволство е и срещу готвените промени в Закона за горите, които ще улеснят урбанизирането им. Протестът е срещу корупцията на всички нива, срещу безцеремонността на олигарсите, срещу зависимите политици, които не желаят да спазват законите, уточняват организаторите от коалицията \"За да остане природа в България\". В  София  протестиращите се събират в парк \"Баня Лозенец\", близо до моста на влюбените на НДК срещу \"Хилтън\", от 18,30 ч. По това време в НДК ще се провеждат събития от европредседателството на България, уточняват организаторите и обещава да отбележат 1 март – Баба Марта - по запомнящ се начин.", "date": "2018.03.01", "title": "И този четвъртък граждани излизат да протестират за Пирин"}
{"url": "https://www.dnevnik.bg/evropa/2018/03/01/3137483_junker_borisov_i_liderite_na_zapadnite_balkani_se/", "text": "След края на обиколката си на Западните Балкани председателят на Европейската комисия Жан-Клод Юнкер днес ще се срещне в София с премиера Бойко Борисов и с лидерите на държавите от региона. Срещата отбелязва края на  балканската обиколка на Юнкер , която започна в неделя от Скопие и Тирана. В понеделник той посети Белград, във вторник - в Черна гора, а в сряда - Босна и Херцеговина и Косово. Юнкер е придружаван от върховния представител на ЕС по външната политика и сигурността Федерика Могерини и комисаря за политиката за съседството и преговорите за разширяване Йоханес Хан. На работен обяд в София днес премиерът Бойко Борисов, председателят на Европейската комисия и лидерите на Западните Балкани ще обсъдят перспективата пред региона и възможностите за инфраструктурна и дигитална свързаност. В срещата ще участват лидери от всички страни от Западните Балкани – президентите на Босна и Херцеговина Драган Чович, на Косово Хашим Тачи и на Сърбия Александър Вучич, както и премиерите на Черна гора Душко Маркович, на Албания Еди Рама, на Република Македония Зоран Заев. От българска страна в разговорите ще участват също вицепремиерът и министър на външните работи Екатерина Захариева и министърът за Българското председателство на Съвета на ЕС 2018 Лиляна Павлова.  Европейската перспектива за региона е един от основните приоритети на българското председателство на Съвета на ЕС, което започна през януари. София ще организира през май среща на върха между лидерите на ЕС и колегите им от Западните Балкани. Юнкер започна мандата си начело на еврокомисията през 2014 г., като каза, че в близко бъдеще няма да има ново разширяване на ЕС. В началото на февруари обаче  Европейската комисия обяви новата си стратегия  за шестте страни от Западните Балкани, която очертава възможност за еврочленство на Черна гора и Сърбия до 2025 г., при условие че покрият необходимите условия, посочени в документа. Европейски представители многократно подчертаха, че  става въпрос за перспектива , а не за краен срок, и че процесът ще продължи да се основава на заслуги. Посланията в Сърбия и Македония В началото на обиколката в Скопие Юнкер  каза, че Македония е на добър път  и ако продължи така и реши спора за името с Гърция, може да получи препоръка за начало на преговорите от Европейската комисия до броени месеци. По-рано българският външен министър Екатерина Захариева каза, че  очаква ЕС да реши  през юни да започне преговори за присъединяване както на Македония, така и на Албания. През седмицата в интервю за \"Ройтерс\" македонският премиер Зоран Заев заяви, че  Скопие е предложило на Атина  четири възможности за бъдещото си име, от които Гърция приема някои. Всички те съдържат думата \"Македония\". За агенцията Заев обяснява след срещата на Европейската банка за възстановяване и развитие (ЕБВР)  и Западните Балкани в Лондон , че предложенията са \"Република Северна Македония, Република Горна Македония, Република Вардарска Македония и Република Македония (Скопие)\". В Сърбия  Юнкер настоя, че страната  трябва да реши спора с Косово, преди да може да влезе в ЕС. По думите му Сърбия е на прав път, но ЕС не може да приеме страна с нерешени териториални спорове. Сръбският президент Александър Вучич заяви, че призовава към компромис с Косово, чиято  декларация за независимост от 2008 г . Белград не признава. По-рано през февруари  пред \"Ройтерс\" Вучич каза , че Сърбия няма да подкрепи пълното признаване на независимостта на Косово в замяна на членство в ЕС и единствено постигането на компромис може да спре превръщането на въпроса за статута на Косово в \"замразен конфликт\" в продължение на десетилетия. Перспективи В Албания Юнкер обеща да помогне на страната да се подготви за членство в ЕС. \"Датата 2025 г. е отворена за всички страни кандидатки\", заяви той по време на пресконференция с албанския премиер Еди Рама. \"Мога само да окуража Албания да продължи с реформите\", допълни Юнкер, според когото \"естественото място на Албания е в ЕС\". Балканската страна трябва да се придържа към политически реформи, свързани с върховенството на закона, борбата с корупцията, медийната свобода, стимулирането на икономиката и решаването на конфликтите в съседните държави. Премиерът на Черна гора Душко Маркович заяви по време на пресконференцията с Юнкер, че очаква страната да отвори две нови преговорни глави по-късно тази година. Черна гора досега е отворила 28 от 35 преговорни глави, като три от тях вече са временно затворени. В Босна  Юнкер призова лидерите на страната да се обединят , ако искат да се присъединят към ЕС. Там той получи от босненските представители попълнен въпросник за готовността на страната да влезе в съюза. Те се надяват, че това би помогнало на Босна да получи статут на кандидат за членство по-късно тази година. По време на посещението в Косово Юнкер  настоя Прищина да ратифицира споразумението  за демаркация на границата и да подобри връзките си със Сърбия. В сряда депутатите в косовския парламент отново не успяха да гласуват за граничното споразумение, тъй като не се събра необходимото мнозинство от две трети за ратифицирането му. Черна гора, която е одобрила сделката, признава обявената през 2008 г. независимост на Косово от Сърбия. Инвестиции В края на миналия месец по време на инвестиционния форум за Западните Балкани, който Европейската банка за възстановяване и развитие (ЕБВР) организира в Лондон, българският министър-председател разви тезата как с помощта на банката може да се финансира един балкански проект,  в който да се включат вече купените реактори  за непостроената атомна централа \"Белене\". Тогава той обяви, че  за изграждане на транспортна, железопътна и дигитална инфраструктура на Западните Балкани  по приблизителна сметка са необходими 30 млрд. евро. \"Крайно време е да говорим за цифри, срокове и кое кога ще стане\", каза Борисов.", "date": "2018.03.01", "title": "Юнкер, Борисов и лидерите на Западните Балкани се срещат днес в София"}
{"url": "https://www.dnevnik.bg/politika/2018/03/01/3138033_deputati_ot_dve_komisii_izslushvat_regulatori_i_slujbi/", "text": "На съвместно заседание следобед две парламентарни комисии ще изслушат представителите на няколко регулатора във връзка с готвената продажба на бизнеса на ЧЕЗ в България. Депутатите от комисията по енергетика съвместно с тези от комисията за контрол над службите за сигурност ще изслушат представители на Комисията за защита на конкуренцията, Комисията за енергийно и водно регулиране, Комисията за финансов надзор, Агенцията за приватизация и следприватизационен контрол, Държавна агенция \"Национална сигурност\" и Държавната агенция \"Разузнаване\". Изслушването е по предложение на управляващото мнозинство. На него вчера се разбра, че ще бъде поканена и Гинка Върбакова, която е собственик на \"Инерком България\" - одобрения от ЧЕЗ купувач на активите. Не е известно дали тя ще се отзове на поканата. Дотук се стигна, след като първо опозицията в лицето на БСП в петък шумно коментира темата в Народното събрание и поиска отговори от управляващите, а след това изненадващо енергийният министър  Теменужка Петкова сама обяви, че подава оставка  заради познанството си с Върбакова от 20 г. По-късно се разбра, че премиерът е поискал оставката, за да не навреди познанството на имиджа на правителството. Във вторник обаче  премиерът Бойко Борисов обяви някои данни  около готвената сделка, позовавайки се на информация от чешкия му колега Андрей Бабиш, и обяви, че оставки този път няма да има. Разбра се и че  се готвят промени в Закона за енергетиката , с които държавата ще направи опит да осуети сделката.", "date": "2018.03.01", "title": "Депутати от две комисии изслушват регулатори и служби за ЧЕЗ"}
{"url": "https://www.dnevnik.bg/sport/2018/03/01/3137981_politikata_na_trump_prevrushta_maroko_vuv_favorit_za/", "text": "Мароко е изненадващият фаворит за домакин на световното първенство по футбол през 2026 г. Предварителните прогнози дават преднина на африканската страна пред  силната обща кандидатура на САЩ, Мексико и Канада , съобщава ESPN по информация на свои източници във ФИФА. Според информацията мнозина от членовете на международната футболна федерация са решили да дадат вота си за Мароко заради противоречивите действия на американския президент Доналд Тръмп в последните месеци. В това число влизат решението за ограниченията за влизане в страната на граждани от държави от Близкия изток и Африка, както и острите му коментари срещу по-бедните държави. Домакинът за световното през 2026 г. ще бъде избран на 13 юни - ден преди старта на шампионата на планетата в Русия. До момента са внесени две кандидатури, а срокът за подаване на документи е до 16 март. Право на глас ще имат 206 от общо 211 страни, членки на ФИФА. Мароко, САЩ, Канада и Мексико участват със свои кандидатури и няма да гласуват, докато  Гватемала е изключена за неопределено време . В края на октомври 2017 г. ръководителите на местната федерация отказаха да признаят назначения от ФИФА комитет, което доведе до наказанието.  Първоначално беше планирано изборът на домакин на световното през 2026 г. да се състои през 2020 г.  През май 2017 г. обаче ФИФА прие план за ускоряване на процеса,  което значително наклони везните към успех на САЩ, Канада и Мексико. Тогава южноамериканските страни обявиха подкрепата си за общата кандидатура Официално лице от международната футболна федерация е заявило пред ESPN, че настроенията във ФИФА са се променили в последната година. Освен от африканските страни американското издание очаква голяма подкрепа от Азия и Южна Америка за кандидатурата на Мароко. \"Никога не сме приемали процеса за приключен в наша полза. Разбираме, че много различни фактори определят решението при избора\", каза  президентът на американската футболна федерация Сунил Гулати . Световното първенство през 2026 г. ще е първото с 48 отбора, а броят на мачовете беше увеличен на 80. Според ротационната система на ФИФА Европа и Азия, които ще посрещнат следващите два мондиала - Русия 2018 и Катар 2022, нямат право да кандидатстват за световното през 2026 г. Мароко се включва за пети път в надпреварата за домакинство  след неуспешните опити през 1994, 1998, 2006 и 2010 г. Страната се надява да стане втората африканска държава, която приема световно по футбол, след Южна Африка през 2010 г.", "date": "2018.03.01", "title": "Политиката на Тръмп превръща Мароко във фаворит за домакин на световното по футбол през 2026 г."}
{"url": "https://www.dnevnik.bg/kultura/2018/03/01/3137941_da_se_provresh_pod_dugata_-_89_godini_ot_rojdenieto_na/", "text": "Книгата ще бъде представена на 6 март в \"Нов театър\" в НДК с думи на Димитър Кенаров, Димитър Бочев, Тони Николов и автора на предговора на новото издание на \"Пиеси\" – Георги Тенев. С думите на Георги Марков ще зазвучи и гласът на Стоян Алексиев. \"Дневник\" публикува откъс от Да се провреш под дъгата ДЕЙСТВАЩИ ЛИЦА: БОЛНИТЕ, ГЪРБАВИЯТ ДЪРВОДЕЛЕЦ, ДОКТОРЪТ, ФИЛОСОФЪТ, УЧИТЕЛЯТ ПО РИСУВАНЕ, ПЕДРО, АКРАБОВ. Д-Р ГОСПОДОВ – УПРАВИТЕЛ НА САНАТОРИУМА, НЕМИЯТ САНИТАР ЖАНДАРМЕРИЙСКИЯТ КАПИТАН, ПАРТИЗАНИТЕ, ЖАНДАРМЕРИСТИТЕ Време на действието – май 1944 година.", "date": "2018.03.01", "title": "Да се провреш под дъгата - 89 години от рождението на Георги Марков"}
{"url": "https://www.dnevnik.bg/evropa/2018/03/01/3137708_nesigurnostta_okolo_brekzit_kara_vse_poveche_hora_da/", "text": "Под звуците на \"Бийтълс\" чисто новите британски поданици се готвят да положат клетва за вярност към кралица Елизабет Втора и да се влеят в редиците на гражданите от Европейския съюз, надяващи се така да гарантират бъдещето си в Обединеното кралство след Брекзит. В кметството в Излингтън (Северен Лондон) група хора, събрала се пред британското знаме \"Юниън Джак\" и портрет на кралицата, разговарят за крикет (един високо ценен в страната спорт) - признак за привързаността им към новата родина. \"Преди референдума (за ЕС от 23 юни 2016 г.) никога не бях мислила да взема британско гражданство\", обяснява 43-годишната испанка Алмудена Лара, служител в благотворителна организация. \"Като европейски гражданин се чувствах у дома тук. Сега обаче при цялата тази несигурност. . . Предвид това, че имам право на гражданство, беше по-сигурно да го направя\", допълва жената - майка на две деца, която живее във Великобритания от 19 години. \"Тук имам своето място\" Пред декември миналата година Лондон и Брюксел  сключиха предварително споразумение , за да гарантират правата на около три милиона европейски граждани, живеещи в Обединеното кралство, и един милион британци, емигрирали в ЕС. Мнозина обаче не вярват на обещания и  през 2017 г.  38 528 граждани на ЕС получиха британско гражданство при едва 15 460 през 2016 г. \"Рано или късно вероятно щях да го направя\", казва при получаването на новия си паспорт 33-годишната Юлие Кверндруп, учителка по музика от Дания. \"Референдумът обаче ускори решението ми. Запитах се какво ще стане след пет, след десет години\", допълва тя. Узаконяването на полученото британско гражданство става на церемония в районното кметство, на която кандидатът полага клетва за вярност към кралицата и обещава да спазва законите и да уважава демократичните ценности на страната. Служителят по гражданското състояние в Излингтън Дион Гонсалвеш е решил да добави малко атмосфера, като пуска хитове на \"Бийтълс\". Работата му се състои главно в това да следи натурализираните лица да произнесат правилно клетвата. Когато стига до обясняването на новите им права, той заговаря за множащите се призиви за второ допитване за Брекзит, отбелязвайки, че сега те ще могат да участват \"в съвсем нов референдум\". Гонсалвеш, южноафриканец с родители португалци, ръководи тези церемонии от 2005 г., макар самият той да е придобил гражданство през 2013 г. Какво е спечелил от това? Възможността да носи чорапи със сандали, шегува се той, преди да добави по-сериозно: \"Това означава, че тук имам своето място\". Усещане за спешност Повечето молби идват от индийския субконтинент и тропическа Африка. Някои граждани на тези страни, но и от ЕС, са дошли във Великобритания, бягайки от родината си. \"Аз съм гей и израснах в страна, където не се чувствах в безопасност\", подчертава 36-годишният кипърски артист Георгиос. \"Днес се чувствам в безопасност. Въпросът не е просто да съм британец, а да имам дом, където ме приемат\", казва той. По правило, за да получат британски паспорт, кандидатите трябва да са живели в Обединеното кралство поне пет години. Самата процедура може да се окаже продължителна и скъпа - над 1300 паунда, което прави около 1500 евро. Кандидатите трябва да положат изпит под формата на тест по британска култура, което включва история, политика, спортове и дори британска кухня. Андрей Мизарка, 26-годишен румънски компютърен инженер, току-що е получил гражданството си на церемония в Илинг, Западен Лондон. Той обаче не очаква особени промени от това, като се изключат облекченията за пътуване. Младият мъж, живеещ във Великобритания вече повече от седем години, казва, че след референдума за Брекзит е бил обзет от \"чувство за спешност\". \"Сега вече се чувствам като част от (британското) общество. Въпреки че така и не разбрах правилата на крикета. . .\", отбелязва той./БТА/", "date": "2018.03.01", "title": "Несигурността около Брекзит кара все повече хора да избират британско гражданство"}
{"url": "https://www.dnevnik.bg/sviat/2018/03/01/3135035_putin_shte_se_oburne_kum_ruskite_deputati_v_neobichaen/", "text": "Три месеца след обичайното и броени седмици преди президентските избори в Русия държавният глава Владимир Путин се обръща към Федералното събрание - двете камари на парламента - по-късно днес.  Няколко руски медии вече съобщиха, че се очаква той да направи обзор на последните си шест години на власт. Тази година обръщението няма да е в Георгиевската зала на Кремъл, а в Големия манеж, тъй като ще има и други гости освен представители на двете камари. По думите на прессекретаря на Путин, Дмитрий Песков, поканените са \"доста повече\" от депутатите. Според Песков изборът на Манежа е заради възможностите да се показват визуализации и инфографики по време на изявата на Путин, което в историческата Георгиевска зала е по-трудно. Според \"Комерсант\" допълнителните гости са доверени лица на Путин като кандидат-президент. За какво ще се говори Вчера Путин каза, че една от темите на посланието ще нуждата да се поддържа комфортна бизнес среда и предприемачи да не се преследват неоснователно. \"Затова ще говоря и утре в посланието (до Федералното събрание). Но такива събития подкопават доверието на обществото към властта\", предаде РБК след изява на Путин за медиите. В същата реч Путин обяснява, че през поседните години нивото на разкриване на престъпления от руското вътрешно министерство не се е подобрило значително и ту расте, ту намалява. РИА \"Новости\" писа, че депутатите очакват от речта му план за икономически реформи, мерки за борба с бедността и социалните проблеми и оценки на международната обстановка. Други предлагат сред темите да е преходът към икономика на иновациите. На миналата реч - на 1 декември 2016 г., сред акцентите бяха човешкият капитал като \"главно богатство на Русия\" и редица социални въпроси, а на по-миналата - руската кампания в Сирия. Тогава посланието започна с минута мълчание в памет на руските военнослужещи, убити там. През 2014 г. очаквано в обръщението ставаше въпрос за анексията на Крим и международните санкции, а и за данъчни въпроси.", "date": "2018.03.01", "title": "Путин ще се обърне към руските депутати в необичаен момент и на ново място"}
{"url": "https://www.dnevnik.bg/bulgaria/2018/03/01/3125669_rusko-turskata_voina_i_cennostite_na_mira_v_spomenite/", "text": "Берта фон Зутнер е родена в Прага през 1843 г. в семейството на австрийския генерал граф Кински. Тя се сближава със семейството на грузинската княгиня Екатерина Дадиани. Чрез княгинята среща и руския император Александър Втори, когото описва като \"висока, импонираща фигура\". След като семейството на Берта се разорява, тя работи като гувернантка, а през 1876 г. за кратко време е секретарка на Алфред Нобел в Париж. Наскоро след това заминава със съпруга си Артур фон Зутнер за Русия и се установява в Кавказ в семейството на княгиня Дадиани, като близо десетилетие преподава немски и други езици. В град Кутаиси Берта и Артур фон Зутнер преживяват Руско-турската война 1877–1878 г. И двамата кандидатстват да бъдат назначени като болногледачи. Берта и Артур фон Зутнер симпатизират на Русия във военния конфликт, но виждат със собствените си очи страданията и смъртта, които войната носи, както и средствата, с които се въздейства върху общественото мнение. Видяното им дава материал за преосмисляне на войната. Двамата започват първите си писателски опити, които им донасят известност и успех в родината. След завръщането си във Виена в средата на 1880-те години двойката Зутнер посещава Алфред Нобел в Париж. Берта е потресена от желанието за реванш срещу Германия, обхванало парижките салони, заради поражението на Франция във Френско–Пруската война шестнадесет години по-рано. Настроенията в полза на войната й изглеждат лекомислени и опасни. Тук тя научава, че вече съществува антивоенно движение и решава да го подкрепи, като напише роман против войната. Тази нейна книга – \"Долу оръжията. История на един живот\" \"  (\"Lay Down Your Arms!\") излиза от печат през 1889 г.и бързо се превръща в едно от най-въздействащите антивоенни литературни произведения. В спомените си Берта фон Зутнер описва преживяванията си от времето на Руско-турската война 1877–1878 г. В началото тя посреща войната като нещо естествено. Както в собственото си семейство като дъщеря на генерал, така и в семейството на княгина Екатерина Дадиани в Кавказ, чиито синове са офицери в руската армия, Берта фон Зутнер е обградена от военни. Но възпитаната в духа на преклонение пред войната аристократка, постепенно се променя под въздействие на преживяванията си в месеците на войната:  Впрочем, отекваше и един втори лозунг, вдигнат от живеещите в Кавказ мохамедани, от дивите планински народи, другарите на Шамил: призивът да се отхвърли руското иго. Всичко това звучеше много героично. Но не се стигна до въстание; Кавказ се оказа доста русифициран и лоялен. Синовете на страната – –  – – – ... ...Чувствителна към военната тема – \"вече мразех войната със страст\" – Берта фон Зутнер съотнася собствените си преживявания с настроенията в полза на една бъдеща война между Франция и Германия, с които се сблъсква в Париж при гостуването си при Алфред Нобел. В спомените си тя описва този за нея необясним възторг в полза на войната, на който се натъква в парижките салони: – – – – – – – Както и тук, в Париж, така и преди това в Кутаиси, Берта фон Зутнер чувства настроението на обществото като \"треска\". С тази дума тя се дистанцира от общественото мнение, което се оказва на страната на войната. Именно тук, в Париж, Берта фон Зутнер научава, че вече съществува организирано движение за мир. Тя решава да се включи в него и да го подкрепи, като напише роман, който да изрази и популяризира нейните антивоенни послания. Тя се посвещава изцяло на борбата против \"масовата лудост\" на войната, като \"насочва срещу нея перото си\". След основаването на списанието \"Долу оръжията\", Берта фон Зутнер среща във Виена художника Василий Верешчагин, който представя картините си от Руско-турската война. Запознат с нейната дейност, той сам я кани на изложбата. Темата й е близка, картините на Верешчагин я връщат към времето и преживяванията от 1877–1878 г. Тя го описва така: \"Среден на ръст, с дълга сива брада, жизнен, сладкодумен (говореше френски), страстно същество, чиято страст бе приглушена от ирония.\"  Картините на Василий Верешчагин са изцяло съзвучни с нейните чувства към войната. Шипка, Плевен – това са места, от които и Берта фон Зутнер с трепет е чакала през 1877 г. вести заедно със своите руски и грузински приятели. Берта фон Зутнер моли художника да опише преживяванията си и ги публикува в списанието. В спомените си тя описва срещата си с руския художник и неговия разказ за войната: – – – – – – – – – – – – – – –  – – – – – – –  – – – – ...За много от големите фигури на движението за мир във втората половина на 19 век: Хенри Ричард, Фредерик Паси, Лев Толстой, Берта фон Зутнер, опитът и преживяванията им от времето на Руско-турската война допринасят съществено за техните антивоенни възгледи. Прозренията от 1877 - 1878 г. помагат на Лев Толстой и на Берта фон Зутнер да осъзнаят опасността от пропагандата на войната и злоупотребата с патриотизма и военната история в медиите, в училището, във възпитанието на момичетата и момчетата. Те достигат до необходимостта от изграждане на общественото мнение в духа и ценностите на мира и особено във възпитанието на младите поколения. Техните идеи против насилието и войната за дълги десетилетия привличат хиляди жени и мъже към пацифисткото движение. ", "date": "2018.03.01", "title": "Руско-турската война и ценностите на мира в спомените на Берта фон Зутнер и Верешчагин"}
{"url": "https://www.dnevnik.bg/sport/2018/03/01/3137619_formula_1_se_nasochva_kum_budeshteto_s_onlain/", "text": "Новият сезон във  Формула 1  ще бъде излъчен по революционен начин, обявиха собствениците от \"Либърти медия\". Най-престижната автомобилна надпревара вече ще може да бъде наблюдавана по-детайлно и разнообразно благодарение на платформата F1TV Pro. Тя ще бъде основана на платформата OTT (over the top), която навлезе в последните години и беше популяризирана от \"Нетфликс\" и \"Амазон\". Феновете ще могат да наблюдават състезанията без реклами и да имат много по-разнообразно съдържание, различно от това на всяка една телевизия по света. F1TV Pro ще предлага гледна точка от всеки един от 20-те болида в колоната с възможност да се следят двама пилоти едновременно. Освен това за първи път ще могат да се следят в реално време постиженията на пилотите, а също така зрителите ще имат достъп и до радиокомуникацията. Платформата ще бъде достъпна на четири езика – английски, френски, немски и испански. Засега е потвърдено, че ще се предлага на над 20 пазара в Европа, Северна Америка и Латинска Америка (за България все още няма информация). Сред интересните нововъведения е разделянето на екрана на две, като всеки зрител ще може да избира дали да гледа двама пилоти едновременно, или да се следи общият международен сигнал. Той не се различава по нищо от сигнала, който телевизиите, притежаващи правата за Формула 1, ще излъчват в ефира си. F1TV Pro ще бъде достъпна от всякакви платформи - както от компютри, така и от мобилни устройства с операционна система на Apple или Андроид. Цената, която ще се плаща месечно, е между 8 и 12 долара, а годишната такса ще бъде съобразена с пазара. Освен състезанието, свободните тренировки и квалификациите зрителите ще могат да гледат пресконференцията на пилотите, както и всички интервюта след сесиите. Ще се предлагат и разширени репортажи. Абонатите на F1TV Pro ще могат да следят по същия начин и всички съпътсващи серии – Формула 2, GP3 и \"Порше суперкъп\". Ще има и пакет F1 TV access, който ще бъде по-евтин. Той обаче ще предлага само радиокоментар и лайв тайминг на състезанието. В крак с тенденциите \"Либърти медия\" анонсира промяна в излъчването на спорта още в края на сезон 2017. В началото на новата година компанията съобщи, че работи много дейно по новото мобилно приложение, което \"да изкачи спорта на следващото стъпало\". В основата на проекта за новата телевизия е  Шон Братчис  – търговският директор и един от тримата души в \"Либърти медия\" заедно с Рос Браун и Чейз Кери, които имат тежката дума. На практика Формула 1 тръгва по пътя на  Световния рали шампионат (WRC) , който от 2018 г. вече може да бъде наблюдаван изцяло чрез приложението WRC Plus. То също е платено и за първи път в историята предлага ралитата да се следят от самия старт до финала. С F1TV Pro от \"Либърти медия\" търсят нова целева група, която е склонна да плаща, за да има ексклузивно съдържание. Още през 2017 г. американската компания съобщи, че начинът, по който се излъчваха състезанията до момента, е крайно недостатъчен за най-големите фенове. Освен развитието на собствен начин за излъчването на състезанията от \"Либърти\" ще преразгледат и много от сделките, които имат с телевизиите към момента. Испанският телевизионен оператор Movistar, който е собственост на Telefonica, вече подписа нов договор. Партньорството е продължено за територията на Испания от 2018 до 2020 г. включително. Чрез своето приложение Movistar + от компанията се ангажират да предложат възможност за гледане на стартовете в  онлайн в мрежата на своите абонати . В момента единствената телевизия, която има ексклузивно съдържание, е британската Sky Sports F1. Специализираният 24-часов канал беше създаден през 2012 г., а договорът за излъчване на състезанията е до 2024 г. включително. Sky предлага на своите абонати възможност да следят състезанието от болид, който изберат (единствено за абонатите на платформата Red Button – бел. ред.), както и им предлага данни в реално време за движението на всеки пилот по пистата. Приходи от 100 милиона за пет години С влизането си в най-гледаната автомобилна надпревара \"Либърти медия\" съобщи, че иска да увеличи приходите от различните източници. Освен рекламните права и продажбата на билети американците се насочиха и към алтернативни начини. Един от тях е по-сериозното навлизане в интернет, като по този начин Франк Артхофер, директор на дигиталния нов бизнес във Формула 1, обяснява стартирането на F1 TV. \"Със започването на този проект ние искаме да променим излъчването на спорта. Продуктът е насочен изцяло към най-големите фенове на Формула 1, защото сме наясно, че докато опитваме да заразим все повече хора, трябва да предлагаме винаги по нещо повече на тези, за които Формула 1 е начин на живот\", каза Артхофер. Смята се, че годишният абонамент за F1 TV Pro ще бъде около 100 долара. От \"Либърти медия\" вече имат начертан предварителен план, според който приходите от новото приложение трябва да достигнат 100 милиона долара. \"Ние имаме около 500 милиона фенове по цял свят и смятаме, че е реалистично поне един милион от тях да се абонират. Ако не в първата година, то с течение на времето. F1 TV е дългосрочен проект и до пет години можем да достигнем 100 милиона приход от този източник\", обясни Артхофер пред \"Ройтерс\". Плановете на \"Либърти\" се подкрепят и от данните за 2017 г., според които имат ръст на зрителите. Двадесетте най-големи пазара (отчетени на база на аудиторията) са имали общо 1.4 милиарда телевизионни зрители през годината. Това е увеличение с 6.2% от 2016 г. От водещите пазари най-сериозен е ръстът в Италия – 19.1%, следван от Бразилия (13.4), Великобритания (3.9) и Германия (0.9). Китай също представи рекордни числа, като увеличението на аудиторията е 42.2%. В Швейцария и Дания, които традиционно не са притегателна сила за феновете на Формула 1, отчитат 14.3 и 14.1%. Не случайно наскоро дойде и новината, че Дания може да приеме улично състезание в Копенхаген.", "date": "2018.03.01", "title": "Формула 1 се насочва към бъдещето с онлайн телевизия"}
{"url": "https://www.dnevnik.bg/skorost/2018/03/01/3137918_novoto_audi_a6_e_s_chetiri_zavivashti_kolela_i/", "text": "Ауди\" А6 влиза в своето осмо поколение с няколко иновации за сегмента. Моделът запазва почти същите дължина (4.94 м) и височина (1.46 м), докато ширината е увеличена с 1.2 см до 1.89 метра. Работното място на водача е изцяло преработена, като настройките стават през два екрана. Горният е с размер до 10.1 инча, като на него всички иконки могат да се подредят според желанието на водача. По-малкият дисплей е 8.6-инчов, разположен е по-ниско и през него се правят настройките на вентилацията. Приборното табло също е дигитално, като неговият екран е 12.3-инчов. Новото \"Ауди\" А6 позволява настройките си да запомнят до седем водачи, като се променят до 400 параметъра. С инсталирането на специална апликация до петима оторизирани от собственика ползватели могат да отключват, заключват и палят колата през своя смартфон. Салонът на \"Ауди\" А6 е по-голям от този на предишния модел. Багажното пространство също е увеличено и стига 530 литра. Капакът на багажника може да е с електрическо задвижване и отваряне без ръце (с жест с крак). Седалките са изцяло нови, като предните могат да бъдат с подгряване, вентилация и масаж. Вентилационната система разполага с ароматизатор, йонизатор и ефективен филтър за пречистване на въздуха. За момента лимузината излиза на пазара с един бензинов и един дизелов двигател, като и в двете версии лимузината е микрохибрид. Благодарение на допълнителен 48-волтов акумулатор стартерът алтернатор се използва за подпомагане на потеглянето и ускорението до 22 км/ч. В реални условия това води до спестяването на 700 милилитра гориво на 100 километра. Освен това автомобилът може да се движи по инерция, без съпротивление от скоростната кутия при скорост между 55 и 160 км/ч. Базовият двигател е трилитров шестцилиндров V-образен дизел с мощност 286 конски сили и максимален въртящ момент 620 Нм. Той е комбиниран с осемстепенен автоматик и задвижване куатро. Средният разход на гориво е 5.5 л/100 км. Бензиновият двигател също е трилитров V6, но мощността е 340 коня, а въртящият модел стига 500 Нм. С него А6 спринтира до 100 км/ч за 5.1 секунди. Тук трансмисията е седемстепенна автоматична, а задвижването също е куатро. Средният разход на гориво е 6.7/л 100 км. Друга голяма технологична новост е завиването и на задния мост. Задните колела се отклоняват до 5 градуса. При ниска скорост те се завъртат в посока обратна на предните, което е позволило радиусът на обратен завой да е намален с над метър до 11.1 метра. При висока скорост задните гуми са в същата посока като предните, което подобрява стабилността в завой и при смяна на лентите на движение. Воланът е с променлива характеристики, а по отношение на окачването изборът е между четири варианта. Серийното е със стоманени пружини и амортисьори. на разположение са също спортно окачване, окачване с променливи характеристики и въздушно с променливи характеристики. Асистиращите системи в новото \"Ауди\" А6 разчитат на до пет радарни сензора, пет камери, 12 ултразвукови сензора и един лазарен скенер. В резултат колата може да се снабди със система за автономно паркиране, дори когато водачът е извън автомобила. На разположение е и функция за самостоятелно влизане и излизане от гараж. Сред помощните системи има такава, която избягва удар с пресичащо пътя на колата превозно средство, адаптивен круизконтрол със самостоятелно следване на извивките на пътя и други. Най-скъпите фарове са матрични светодиодни. \"Ауди\" А6 ще се предлага в пет нива на оборудване - basic, sport, design, design selection и S line. Колата ще дебютира на автосалона в Женева след броени дни и ще се прави в завода на \"Ауди\" в Некарсулм. Първите доставки ще са през юни. Стартовата цена в Германия е 58 050 евро за дизеловата версия.", "date": "2018.03.01", "title": "Новото \"Ауди\" А6 е с четири завиващи колела и микрохибрид"}
{"url": "https://www.dnevnik.bg/politika/2018/03/01/3138191_borisov_poiskal_sudeistvie_ot_babish_v_sluchai_che/", "text": "Премиерът Бойко Борисов е помолил за съдействие чешкия си колега Андрей Бабиш за разговори с ръководството на \"ЧЕЗ Груп\", в случай че българската държава реши да купи активите на компанията в България. Това съобщава правителствената информационна служба, след като снощи двамата отново са провели разговор по сделката. През седмицата обаче  премиерът отхвърли вероятността това да  се случи, като обясни, че по тази логика държавата би трябвало да купи активите и на останалите две електроразпределителни дружества, макар че те не се продават. Малко преди да  подаде оставка, енергийният министър Теменужка Петкова  също отговори на такъв журналистически въпрос, като обяви, че държавата няма интерес от подобна покупка. В разговора Бабиш е обърнал внимание на колегата си Борисов, че вече има подписан договор между продавача и купувача. Междувременно пред БиТиВи говорителят на главния прокурор Румяна Арнаудова обяви, че прокуратурата следи внимателно какво се представя по медиите по случая, но до този момент няма основания за самосезиране. Ако постъпи сигнал, ще изпълним задълженията си по закон и ще проверим, увери тя. В снощния разговор Борисов е поискал от Бабиш допълнителни разяснения за позицията на чешкото правителство. Андрей Бабиш посочил, че след изразените от медиите в Чехия съмнения по отношение на компанията купувач е поискал да бъдат представени доказателства, които да разсеят притесненията около сделката. Затова надзорният съвет на \"ЧЕЗ Груп\" е изискал от съвета на директорите на дружеството информация за \"Инерком\". Съветът на директорите е потвърдил пред надзора, че е извършил множество проверки на потенциалния купувач и източниците му на финансиране и те не са показали проблеми за осъществяване на продажбата и ръководството на ЧЕЗ поддържа тази позиция. Борисов посочил, че изнесената информация в чешките и в българските медии подхранили съмненията му, че сделката е проблемна. Според информацията на правителствената пресслужба двмата премиери заявили, че нямат и не са имали каквато и да е връзка със сделката или дружеството купувач, решенията за които са взети от съвета на директорите на \"ЧЕЗ Груп\". Двамата се уверили взаимно, че ще следят внимателно сделката за довеждане до край на проверките от компетентните органи на двете държави. Междувременно вчера в интервю  Бабиш обяви, че не е пращал документи  на българския си колега по случая. Повод за това стана лист с информация, който показа Борисов и който бе заведен в секретното деловодство на Народното събрание. След като БСП обяви, че не става дума за документ, а за \"хвърчащ лист\", правителството обяви, че върху листа няма секретен гриф и че той всъщност е бил пратен не от премиера Бабиш, а от зам.-министър в чешкото правителството след разговора между двамата премиери. По-късно днес  две парламентарни комисии ще изслушат  регулатори и служби по сделката, след като вече се разбра, че някои от тях нямат основания да проверяват сделката. На изслушването е поканена и Гинка Върбакова, собственик на купувача \"Инерком България\".", "date": "2018.03.01", "title": "Борисов поискал съдействие от Бабиш, в случай че държавата реши да купи ЧЕЗ"}
{"url": "https://www.dnevnik.bg/politika/2018/03/01/3138193_ginka_vurbakova_i_boiko_borisov_razgovariat_v/", "text": "Малко преди 8:30 ч. собственикът на \"Инерком България\" Гинка Върбакова, която купи българския бизнес на чешкото дружество ЧЕЗ, пристигна в Министерския съвет, където ще се срещне с премиера Бойко Борисов, съобщава Би Ти Ви. На влизане в сградата тя отказа коментар и уточни, че ще направи изявление след разговора си с министър-председателя. Предварително съобщение за такава среща от правителствената информационна служба нямаше. Тя обаче по-рано съобщи, че  Борисов снощи отново е разговарял с чешкия си колега Андрей Бабиш,  като е поискал съдействие за разговори с \"ЧЕЗ Груп\", в случай че правителството реши да купи активите на компанията в България. По-късно днес Върбакова ще бъде изслушана в парламента, като е поискала това да не бъде публично, защото ще разкрие търговска информация. Това обяви в ефира на \"Нова телевизия\" Валентин Николов, зам.-председател на комисията но енергетика. В ранния следобед на съвместно заседание  две парламентарни комисии ще изслушат  представителите на няколко регулатора във връзка с готвената продажба на бизнеса на ЧЕЗ в България. На изслушването бе поканена и Върбакова, като до днес не се знаеше дали тя е приела. Заседанието на двете комисии се предвижда не само да е публично, но и да може да се гледа онлайн на сайта на Народното събрание. Николов обясни, че явно ще има публична и закрита част това изслушване, като закритата ще е по искане на съответния изслушван.", "date": "2018.03.01", "title": "Гинка Върбакова и Бойко Борисов разговарят в Министерския съвет"}
{"url": "https://www.dnevnik.bg/evropa/2018/03/01/3138198_studenata_vulna_v_evropa_prichini_smurtta_na_nai-malko/", "text": "Студената вълна в Европа причини смъртта на най-малко 47 човека, предаде \"Франс прес\", цитирана от БТА. Сред жертвите са много бездомници. Според преброяване на \"Франс прес\" студената вълна е причинила смъртта на 18 човека в Полша, шестима в Чехия, петима в Литва, по четирима във Франция и Словакия, по двама в Италия, Румъния, Сърбия и Словения и по един в Холандия и Испания. В Естония студът е взел общо седем жертви този месец. Миналата нощ бяха поставени отрицателни температурни рекорди на много места. В Швейцария бяха измерени -36 градуса по Целзий в Глаталп, необитаемо място на надморска височина от 1850 метра. Температурите на много места паднаха до между -10 и -20 градуса. Студената вълна е наричана  \"Звярът от изток\"  от британските медии, \"Сибирската мечка\" в Холандия, \"Снежното оръдие\" в Швеция и \"Москва-Париж\" във Франция. Очаква се температурите да останат много ниски до утре. Особено засегнати са бездомниците. От началото на студената вълна са починали общо най-малко осем човека без постоянно жилище - по трима във Франция и Чехия и двама в Италия. Френските власти разкриха 150 000 места за спешно настаняване. В Белгия властите в няколко града взеха безпрецедентно решение за принудително въдворяване на бездомници в центрове за настаняване. В Ирландия много хора се запасяват в магазините, за да се запасят с храна с наближаването на бурята \"Ема\". Очаква се тя да причини най-обилните снеговалежи в страната от 1982 г. Холандия бе обхваната от мания за каране на кънки. Въпреки че на места студът се усеща като -15 градуса, условията са идеални за този зимен спорт, в който страната постигна големи успехи на завършилите в неделя 23-и зимни олимпийски игри в Южна Корея. 75-годишен мъж загина, след като падна в ледени води, пързаляйки се по тънък лед. Регистрирани бяха още няколко подобни инцидента, завършили без жертви. В цяла Европа въздушният, железопътният и автомобилният транспорт бяха нарушени заради студа и снега. Много училища бяха затворени, а планински села - изолирани от света.", "date": "2018.03.01", "title": "Студената вълна в Европа причини смъртта на най-малко 47 човека"}
{"url": "https://www.dnevnik.bg/evropa/2018/03/01/3138202_slovashkata_policiia_zadurja_zapodozrian_za_ubiistvoto/", "text": "Заподозрян за убийството на словашкия журналист Ян Куцяк беше задържан в Словакия, предаде ТАСС, цитирайки изявление на началника на националната полиция Тибор Гашпар пред словашкото радио. Полицията е извършила обиски в домовете на лица, отдавна заподозрени за разпространение на наркотици. Обиските са извършени близо до селището Велка Мача,  където са убити журналистът и приятелката му . Задържан е заподозрян, за когото се предполага, че е свързан с убийството. Конфискувани са 160 г. от наркотика перветин, хладно и огнестрелно оръжие, което е изпратено за балистична експертиза. Гашпар уточни, че е рано да се каже дали убийството е извършено с конфискуваното оръжие.  Основната версия  за убийството на журналиста, работил за братиславското онлайн издание Aktuality.sk, е разправа на италианската ндрангета. Куцяк  е подготвял материал  за дейността на престъпната групировка в Словакия и връзките й с властите на страната. Още оставки След като по-рано вчера  министърът на културата на Словакия Марек Мадярич подаде оставка  заради убийството, двама високопоставени чиновници съобщиха, че се оттеглят от постовете си, тъй като са споменати в последната статия на Ян Куцяк. Това са Вилиам Ясан, секретар на Съвета за национална сигурност, и Мария Трошкова, съветник на премиера Роберт Фицо, предаде \"Ройтерс\", цитирана от БТА. Ясан и Трошкова твърдят, че нямат нищо общо с убийството на журналиста, който пише за тях, че преди да навлязат в политиката, са били свързани с италиански бизнесмен. Куцяк не посочва, че те са извършили нещо нередно, но призиви за тяхната оставка отправиха правосъдният министър Луция Житнянска и представители на опозицията. Двайсет и седем годишният Ян Куцяк е разследвал предполагаеми престъпления на бизнесмени, някои от които свързани с политици, припомни \"Ройтерс\". Заради кървавата разправа, разтърсила словашкото общество, хиляди хора излязоха вчера вечерта на протест в столицата Братислава, свикан от опозицията, съобщи \"Асошиейтед прес\". За петък студенти са свикали шествия в памет на Куцяк в редица словашки градове.", "date": "2018.03.01", "title": "Словашката полиция задържа заподозрян за убийството на журналиста Ян Куцяк"}
{"url": "https://www.dnevnik.bg/bulgaria/2018/03/01/3138197_bivshi_kmetove_na_pernik_sa_oshtetili_obshtinata_s_12/", "text": "В община Перник е настъпила щета за над 1.2 млн. лв заради действия, за които са събрани доказателства. И двамата бивши кметове в различен период през 2014 г. са извършили умишлено според прокуратурата действия по служба, след което е имало дублиране на дейности от две различни фирми. Действията по сметосъбиране и извозване са били извършени от една фирма, а другата е получила 1.2 млн. лв., без да има каквито и да е документи и доказателства за реално извършени действия. Това обяви в сутрешния блок на БНТ Румяна Арнаудова, говорител на главния прокурор. Тя обясни, че Илинка Никифорова, която е била временно изпълняващ длъжността кмет за месец през 2014 година, е свикала кризисен щаб в община Перник, без да е налице криза или бедствие. Установено е, че дори не е имало опасност от биологично заразяване на населението. За да се избегне дългият и тежък път на обществена поръчка, а и за да се облагодетелства една конкретна фирма, която да получи 1.2 млн. лв., са били създадени документи, твърди прокуратурата. По този начин, без да е налице бедствие, са създадени условия да се разплати общината в полза на едно търговско дружество, което според нас не е извършило каквото и да е действие по сметоизвозване и сметопочистване, обясни Арнаудова. Пред Би Ти Ви Арнаудова посочи, че кръгът на обвиняемите по това разследване не е изчерпан, продължава събирането на доказателства и е възможно да се стигне и до други обвинения, каза говорителят. Двамата обвиняеми  - Иван Иванов (от ГЕРБ, който пое управлението на града, след като предишният, Росица Янакиева, стана депутат) и Илинка Никифорова, която е била временно изпълняващ длъжността кмет за месец през 2014 година, са отказали да дадат обяснения. По думите на Арнаудова престъпленията са достатъчно тежко наказуеми. Освен това има и още едно съмнение за документи престъпления. Цитиран от \"Нова телевизия\" Иванов обясни, че на 13 ноември 2014 година, когато е встъпил в длъжност, е видял, че още на 9 септември същата година е сключен договор с фирма за почистване на нерегламентирани сметища, на базата на решение на кризисния щаб. \"Действително имаше кризисна ситуация и градът беше задръстен\", разказа бившият кмет. \"В същото време друга фирма, която си имаше надлежен договор от 8 години, и на която договорът изтичаше на 1-ви декември същата година Дейността, за която ме обвиняват, че съм платил е извършена от септември, октомври и ноември месец. Аз заварвам надлежно издадени документи за тази дейност и този договор\", каза той.", "date": "2018.03.01", "title": "Бивши кметове на Перник са ощетили общината с 1.2 млн. лв., твърди прокуратурата"}
{"url": "https://www.dnevnik.bg/photos/2018/03/01/3137478_fotogaleriia_izchezvashtoto_murtvo_more_e_rai_za/", "text": "Богатите на сол води на Мъртво море изчезват, а по бреговете отшелници от най-различни секти се заселват на едно от последните девствени места на планетата. През вековете то е привличало свещеници, аскети, малки еврейски секти, пътници и туристи.", "date": "2018.03.01", "title": "Фотогалерия: Изчезващото Мъртво море е рай за отшелници"}
{"url": "https://www.dnevnik.bg/evropa/2018/03/01/3138203_velikobritaniia_zatiaga_rejima_za_priem_na_semeistva/", "text": "Гражданите на страни в Европейския съюз, които идват във Великобритания през преходния период след Брекзит, ще могат да кандидатстват за безсрочно разрешително за престой. Те обаче няма да могат автоматично да доведат и семействата си. Това съобщи вчера британското правителство, цитирано от \"Ройтерс\" и БТА. Миналия месец  британският премиер Тереза Мей каза , че хората, идващи във Великобритания през  преходния период , ще бъдат третирани различно от онези, дошли преди излизането на страната от ЕС на 29 март 2019 г., и така влезе в сблъсък с  позицията на Брюксел по въпроса , припомня \"Ройтерс\". Документ на британското правителство, качен в неговия сайт, представя система, която ще даде възможност на гражданите на страните в ЕС, идващи във Великобритания след Брекзит, но преди края на преходния период, да останат толкова дълго, че да кандидатстват за безсрочно разрешително за престой. Но правото на тези хора да доведат и семействата си след преходния период ще се управлява от британското, а не от европейското законодателство. При европейското законодателство семействата получават правото автоматично да дойдат. При британското законодателство режимът ще е по-строг. Правата на европейските граждани, дошли във Великобритания през преходния период, ще бъдат дефинирани в британското законодателство и тълкувани само в британските съдилища, посочи вътрешното министерство. Британски съдии няма да могат да сезират Съда на ЕС по въпроси, свързани с тълкуването на законодателството за правата на европейските граждани. Овладяването на имиграцията бе ключова причина, поради която британците гласуваха за излизане от ЕС на референдума през 2016 г. след големия приток на мигранти основно от по-бедните източноевропейски страни, отбелязва \"Ройтерс\".", "date": "2018.03.01", "title": "Великобритания затяга режима за прием на семейства от ЕС след Брекзит"}
{"url": "https://www.dnevnik.bg/bigpicture/2018/03/01/3132889_nai-dobrite_snimki_na_dnevnik_prez_fevruari/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Георги Кожухаров. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2018.03.01", "title": "Най-добрите снимки на \"Дневник\" през февруари"}
{"url": "https://www.dnevnik.bg/evropa/2018/03/01/3138207_es_i_iaponiia_iskat_sdelkata_za_svobodna_turgoviia_da/", "text": "Европейският съюз и Япония полагат усилия споразумението им за свободна търговия, което планират, да влезе в сила в началото на 2019 година, в най-добрия случай - преди Великобритания да напусне Общността. Това посочиха вчера водещите преговарящи от двете страни, цитирани от \"Ройтерс\" и БТА. Сделката,  постигната от преговарящите миналата година , вероятно ще бъде представена пред японския парламент по-късно тази година, което ще позволи да бъде ратифицирана до края на годината, заяви вчера посланикът на Япония по международните икономически въпроси Йоичи Судзуки. \"Много важен приоритет е (споразумението) да влезе в сила преди края на март 2019 година\", каза той на конференция в Брюксел, отбелязвайки планираната дата на Брекзит. Ако сделката влезе в сила преди тази дата, то тя автоматично може да обхване и Великобритания в преходния период от около две години. Европейските и японски лидери могат да успеят да подпишат споразумението до лятото, посочи еврокомисарят по търговията Сесилия Малмстрьом. То трябва да бъде преведено на всички езици на ЕС, за което на преводачите са дадени само два месеца спрямо обичайния период от седем-осем месеца, допълни главният европейски преговарящ Мауро Петричоне. Япония следи внимателно Брекзит и бъдещите отношения между Великобритания и Общността, тъй като много от автомобилостроителните й компании обслужват европейския пазар от британски бази и разчитат на свободна и безпроблемна търговия между Обединеното кралство и континента. По думите на Судзуки, ако споразумението за свободна търговия Япония-ЕС влезе в сила във Великобритания в преходния период, това ще осигури на Токио време да постигне отделно търговско споразумение с Лондон. В ЕС бързото въвеждане ще зависи от сравнително ускорени дебати и одобрение в страните членки и от Европейския парламент.", "date": "2018.03.01", "title": "ЕС и Япония искат сделката за свободна търговия да влезе в сила преди Брекзит"}
{"url": "https://www.dnevnik.bg/bulgaria/2018/03/01/3138209_povreden_lokomotiv_spria_vlaka_sofiia-burgas_za_blizo/", "text": "Влакът София–Бургас остана в полето край Айтос за около 3 часа. Заради повреден локомотив около 5 ч. тази сутрин влакът е спрял и не е успял да продължи, съобщава Би Ти Ви. Според пътниците, на които не е съобщено какво се случва, след спирането на влака е спряло и отоплението. От БДЖ уточниха, че веднага след получаването на сигнала за проблема от Бургас е изпратен дизелов локомотив, който да извози пътниците до крайната гара. Той се прикачил към вагоните към 7:30 ч. Около 8:30 ч. пътниците са пристигнали в Бургас.", "date": "2018.03.01", "title": "Повреден локомотив спря влака София-Бургас за близо 3 часа"}
{"url": "https://www.dnevnik.bg/politika/2018/03/01/3138205_na_sreshtata_s_ginka_vurbakova_borisov_poiskal/", "text": "Правителството е поискало контролен дял при продажбата на бизнеса на ЧЕЗ в България, ако продавачът и купувачът се съгласят. Това се разбра от думите на финансовия министър Владислав Горанов след среща в Министерския съвет с Гинка Върбакова, собственик на купувача \"Инерком България\". В нея е участвал още премиерът Бойко Борисов и вицепремиерът Томислав Дончев, който се включи в импровизираната пресконференция. Горанов уточни, че държавата иска да участва по един или друг начин в сделката, ако продавачът се съгласи. Добави, че участието на държавата може да стане или с пари от бюджета, или чрез някое от държавните енергийни дружества, но подчерта, че става дума за сделка, която досега е договаряна между частни субекти извън държавата и вече има подписан договор. По думите му правителството е в \"деликатна ситуация\", при която ролята му зависи от частни субекти. Така излиза, че въпреки отхвърлената вече от самия премиер Бойко Борисов идея държавата да влезе като собственик в ЧЕЗ се върви в тази посока. По-рано сутринта  това намерение се разбра  и от поредния му разговор с чешкия му колега Андрей Бабиш. Самата Върбакова обяви след срещата,  за която се разбра тази сутрин , че премиерът Бойко Борисов е поискал пълен контрол върху случващото се. \"Водихме разговори за това, че премиерът желае да има пълен контрол върху сделката, която сключваме, и върху компанията\", каза тя.  Обясни, че била склонна държавата да има участие в сделката, да прехвърли договора, който има, стига продавачът да е съгласен. Затова и заминава за Чехия, за да обясни на продавача ситуацията. \"Премиерът пожела пълен контрол, за да може да бъде гарантирана сигурността на крайните потребители. Това са вече разговори, които ще водим с ЧЕЗ, с продавача\", обясни тя. Върбакова обяви, че финансирането е напълно публично и ще стане известно за всички, като то идва от международни банки, които ще подкрепят сделката с участие на \"Инерком България\". Няма участие на български банки във финансирането\", каза тя. (В изявление пред медиите преди няколко дни премиерът  Бойко Борисов обяви, че български банки  са се ангажирали със сделката - бел. ред.). Не пожела и да коментира детайли по сделката, като отново се позова на конфиденциалност, изисквана в договора с продавача и от банките. \"Виждаме добрата воля от българското дружество да допусне държавата в сделката. В момента, в който има позиция от Чехия, ще бъдете уведомени\", обяви още Горанов. По-рано се разбра, че Върбакова ще се отзове на поканата за изслушване в две парламентарни комисии днес. Това обяви зам.-председателят на комисията по енергетика Валентин Николов. Той посочи, че тя е поискала изслушването ѝ да не бъде публично, защото ще изнесе конфиденциални данни. След срещата при премиера се разбра, че Върбакова заминава за Чехия, но не се уточни кога и дали все пак ще бъде изслушана днес.", "date": "2018.03.01", "title": "На срещата с Гинка Върбакова Борисов поискал държавата да има контролен дял в бизнеса на ЧЕЗ"}
{"url": "https://www.dnevnik.bg/evropa/2018/03/01/3138210_avstriia_se_dobliji_do_oblekchavane_na_rejima_za/", "text": "Управляващата в Австрия дясна коалиция не се съобрази с искането на повече от 400 000 противници на облекчаването на режима за тютюнопушенето и внесе в парламента законопроект, предвиждащ смекчаване на разпоредбите по въпроса, предаде ДПА, цитирана от БТА. Законопроектът,  който ще бъде гласуван в пленарната зала през април , предвижда да се позволи на ресторантите и баровете да имат помещения за пушачи. Миналата година вицеканцлерът Хайнц-Кристиан Щрахе от крайнодясната Австрийска партия на свободата - самият той пушач - определи мярката като условие за участие в управляваща коалиция с дясноцентристката Австрийска народна партия. Законопроектът отменя пълната забрана за пушене в ресторанти и барове, която беше приета от предишната управляваща коалиция в Австрия между Австрийската социалдемократическа партия и АНП. Австрийски лекари  подеха широка кампания срещу по-лекия режим  и събраха около 420 000 подписа под петиция до парламента, която ще наложи на долната камара да разгледа възраженията, но няма да я задължи да промени законопроекта. Поддръжниците на подписката обаче се надяват кампанията им да засили обществения натиск върху правителството. \"Сигурни сме, че ще съберем достатъчно подписи, за да напомним на правителството задълженията му в здравната политика\", каза Томас Секереш, председател на Австрийския лекарски съюз.", "date": "2018.03.01", "title": "Австрия се доближи до облекчаване на режима за пушене"}
{"url": "https://www.dnevnik.bg/sport/2018/03/01/3138221_mbape_donese_novi_pritesneniia_za_psj_sled_novinata_za/", "text": "Нападателят на ПСЖ Килиан Мбапе донесе нови притеснения в клуба преди приближаващия реванш  срещу \"Реал\" (Мадрид) в Шампионската лига . Той беше сменен принудително на почивката на мача с \"Олимпик\" (Марсилия) от четвъртфиналите за Купата на Франция. На мястото му се появи Хавиер Пасторе. Засега няма информация за състоянието на Мбапе. Парижани се наложиха с 3:0 срещу големия си съперник за втори път в рамките на четири дни. Но отново покрай радостта от победата имаше и неприятности. В предния мач звездата Неймар получи травма и беше сменен принудително. Впоследствие беше съобщено, че  бразилецът има изкълчен глезен и счупена костица . В сряда вечерта от клуба обявиха, че Неймар ще бъде опериран в Бразилия в края на седмицата. Това потвърди опасенията на привържениците, че най-скъпият футболист в света ще пропусне мача с \"Реал\". Срещу \"Олимпик\" Анхел ди Мария вкара първите два гола за ПСЖ, а в последните минути се разписа и Единсон Кавани.", "date": "2018.03.01", "title": "Мбапе донесе нови притеснения за ПСЖ след новината за операцията на Неймар"}
{"url": "https://www.dnevnik.bg/sviat/2018/03/01/3138216_chetvurtiiat_direktor_na_komunikaciite_na_trump_podade/", "text": "Близката сътрудничка на американския президент Доналд Тръмп, директорката на комуникациите на Белия дом Хоуп Хикс, подаде оставка вчера. Бивш модел и служител на организацията \"Тръмп\", 29-годишната Хикс беше и сред най-дългогодишните помощници на държавния глава и беше прессекретар и в кандидатпрезидентската му кампания. С оставката си обаче тя стана и четвъртият човек, заемал поста директор на комуникациите в Белия дом, откакто Тръмп е президент. В началото тя трябваше да заема длъжността, докато екипът на Тръмп търси постоянно назначение. Майк Дубке, който беше първият директор в Белия дом, напусна през май, като според негови приятели, цитирани от \"Ню Йорк таймс\", причината беше нарастващото му недоволство от \"хаоса\" в Белия дом. Наследникът му, освободеният  Антъни Скарамучи , още с идването си на поста стана причина за  оставката на прессекретаря  Шон Спайсър, също заемал този пост. Говорителят на Белия дом Сара Сандърс, цитирана от БТА, заяви, че не е ясно кога точно Хикс ще предаде функциите си. Сандърс уточни, че оставката не е свързана с показанията на Хикс пред членове на комисията по разузнаване към Камарата на представителите на Конгреса при разследване за Русия и изборите в САЩ през 2016 година. Сандърс я определи в \"Туитър\" и като \"един от най-талантливите хора\", които е срещала.  Хикс беше и говорител на Тръмп по време на предизборната кампания през 2016 година. Във вторник тя отговори на въпроси за кампанията и за преходния период до встъпването на Тръмп в длъжност през януари 2017 г., но отказа да обсъжда ролята си в управлението, включително участието си в подготвянето на изявление през юли 2017 г., погрешно интерпретирало среща в \"Тръмп тауър\" през юли 2016 г., включвала най-големия президентски син Доналд Тръмп-младши, други сътрудници на президента и руската служителка Наталия Веселницкая. В. \"Ню Йорк таймс\" съобщи, че Хикс е заявила пред колеги, че е постигнала това, което е смятала за възможно на поста си. \"Хоуп е фантастична и свърши прекрасна работа\", заяви Тръмп, коментирайки решението ѝ, добавяйки, че тя ще му липсва. \"Убеден съм, че в бъдеще отново ще работим заедно\", каза той. Хикс заяви, че няма думи, с които да изрази благодарността си към президента, без да коментира причините за оттеглянето си. Според бивш служител на кампанията на Тръмп, цитиран от \"Политико\", с напускането на Хикс Белият дом остава без експертен \"преводач на Тръмп\". \"Тя знаеше какво иска президентът и можеше да го обясни на (екипа за) комуникациите.\"", "date": "2018.03.01", "title": "Четвъртият директор на комуникациите на Тръмп подаде оставка"}
{"url": "https://www.dnevnik.bg/evropa/2018/03/01/3138224_junker_prizova_kosovo_da_reshi_granichni_vuprosi_s/", "text": "Председателят на Европейската комисия Жан-Клод Юнкер призова Косово да ратифицира споразумението за демаркация на границата и да подобри връзките си със Сърбия, предаде \"Асошиейтед прес\". Косово бе последната спирка от обиколката на Западните Балкани на Юнкер, който  днес в София ще се срещне с  премиера Бойко Борисов и с лидерите на страните от региона. Миналия месец Европейската комисия представи  нова стратегия за Западните Балкани , която дава перспектива за еврочленство до 2025 г. най-вече за Сърбия и Черна гора, ако изпълнят определени условия. По време на обиколката Юнкер е придружаван от върховния представител на ЕС за външната политика и политиката на сигурност Федерика Могерини и от еврокомисаря за политиката за съседство и преговорите за разширяване Йоханес Хан. За ЕС граничното споразумение е предварително условие, за да могат гражданите на Косово да пътуват свободно в Шенген, отбелязва \"Асошиейтед прес\". \"Най-основният въпрос е ратификацията на граничната демаркация с Черна гора\", посочи Юнкер. \"Това е съществен въпрос, той е важен, защото е свързан с визовата либерализация\", допълни председателят на еврокомисията. Опозиционните партии твърдят, че Косово губи територия според споразумението от 2015 г., макар предишните правителства и международни експерти да не са на това мнение. В сряда депутатите в косовския парламент отново не успяха да гласуват за граничното споразумение, тъй като не се събра необходимото мнозинство от две трети за ратифицирането му. Черна гора, която е одобрила сделката, признава обявената през 2008 г. независимост на Косово от Сърбия. Юнкер подчерта също, че \"връзките между Косово и Сърбия са от съществено значение\" по пътя им към Европа. В понеделник, докато беше на посещение в Сърбия, Юнкер заяви, че ЕС иска \"правно обвързващо\" споразумение между Прищина и Белград. Сръбският президент Александър Вучич отвърна, че призовава към компромис с Косово, чиято  декларация за независимост  Белград не признава. По-рано през февруари  пред \"Ройтерс\" Вучич каза , че Сърбия няма да подкрепи пълното признаване на независимостта на Косово в замяна на членство в ЕС и единствено постигането на компромис може да спре превръщането на въпроса за статута на Косово в \"замразен конфликт\" в продължение на десетилетия.", "date": "2018.03.01", "title": "Юнкер призова Косово да реши гранични въпроси с Черна гора"}
{"url": "https://www.dnevnik.bg/evropa/2018/03/01/3138292_v_polsha_vleze_v_sila_zakonut_koito_nakazva_opredeleni/", "text": "В Полша днес влезе в сила законът, който криминализира обвиняването на полския народ или полската държава за престъпления, извършени от нацистка Германия, предаде \"Асошиейтед прес\", цитирана от БТА. Законът  предизвика криза в отношенията с Израел , където се тревожат, че неговата истинска цел е да възпре проучването на поляци, убивали евреи през Втората световна война. Полски представители отричат подобно нещо. Израелски и полски представители се събраха в Ерусалим на първа работна среща за уреждане на кризата. Полският президент Анджей Дуда подписа закона миналия месец, но също така го изпрати за преглед в Конституционния съд. Полски служители казват, че няма да бъдат повдигани наказателни обвинения, докато съдът не постанови своето решение, което се очаква след няколко седмици. Прокуратурата обаче вече проучва случаи, при които Полша е оклеветявана заради нейни военновременни действия.", "date": "2018.03.01", "title": "В Полша влезе в сила законът, който наказва определени изказвания за Холокоста"}
{"url": "https://www.dnevnik.bg/evropa/zemedelie/2018/03/01/3138304_obshto_100_mln_evro_shte_se_dadat_za_infrastruktura_po/", "text": "През тази година 100 милиона евро ще бъдат отделени за инфраструктура по програмата за развитие на селските райони, съобщи Министерството на земеделието, храните и горите. Приемът по мярката се очаква да започне на 7 или 8 март, като ще продължи 120 дни. Подаването на проекти ще става през електронната система ИСУН. Половината от средствата са предвидени за строителство и рехабилитация на улици и тротоари, каза земеделският министър Румен Порожанов пред общото събрание на Националното сдружение на общините в България (НСОРБ). Други 10 млн. евро ще отидат за обновяване на обществени площи като например площади, градинки и др. Разчетите на агроминистерството показват, че 12.5 млн. евро ще бъдат отделени за ремонт и оборудване на детски градини и училища, а още 10 млн. евро- за енергийна ефективност на обществени сгради.  При настоящия прием за първи път ще има отделени средства и за закрита спортна инфраструктура- 7.5 млн. евро като по това перо ще могат да се продават проекти и за училища и професионални гимназии- например за изграждане на физкултурни салони или закупуване на оборудване, с което да спортуват децата. Още 10 млн. евро ще бъдат отделени за друга спортна инфраструктура, сочи още планът на агроведомството.  Порожанов призова общините да участват в разяснителната кампания, която е започнала министерството съвместно с Държавния фонд \"Земеделие\", и увери кметовете, че индикациите по време на българското председателство на съвета на ЕС са, че обшата селскостопанска политика ще запази адекватно финансиране. Мерките, чрез които могат да бъдат обновявани малките общини, са сред най-атрактивните в програмата за развитие на селските райони. През 2016 г. фонд \"Земеделие\" обяви прием на проекти за инвестиции в малки по мащаби инфраструктура с бюджет от малко над 330 млн. евро, а подадените проекти надхвърлиха сумата от над 1 млрд. евро. ", "date": "2018.03.01", "title": "Общо 100 млн. евро ще се дадат за инфраструктура по програмата за селските райони"}
{"url": "https://www.dnevnik.bg/sport/2018/03/01/3138300_ispanskata_la_liga_navleze_v_elektronnite_sportove_s/", "text": "Испанската футболна лига навлезе в електронните спортове. Целта е да се достигне до  милениълите ( поколението, родено между 80-те и началото на 21-ви век)  и да се привлече вниманието им. Водещото послание е: \"Това е футбол. Това е Ла Лига\". От лигата обясниха, че стремежът е да разширят аудиторията си и да увеличат влиянието на марката си. В следващите месеци ще бъдат представени \"многобройни амбициозни проекти, които ще обединят страстта към футбола и емоцията на електронните спортове\". От Ла Лига посочват, че стремежът към победа, отборната работа и забавлението са ценности, които са общи и за двете сфери. Според представените данни в Испания играещите в електронните спортове са на възраст между 25 и 34 години, ползват активно социалните мрежи и прекарват в интернет около пет часа дневно. В профила им влиза и интересът към технологиите, както и доброто образование. Електронните спортове  са в основата на разрастващ се бизнес за милиарди . От години се провеждат състезания с огромни наградни фондове.", "date": "2018.03.01", "title": "Испанската Ла Лига навлезе в електронните спортове с поглед към милениълите"}
{"url": "https://www.dnevnik.bg/biznes/2018/03/01/3138303_firmite_deklarirat_izplateni_dohodi_do_15_mart/", "text": "До 15 март предприятията и самоосигуряващите се хора, които са изплатили през 2017 г. доходи на физически лица, са длъжни да представят в НАП справка по образец за тези доходи, припомня приходната администрация. Конкретните случаи, за които се отнася това задължение, са описани в чл. 73 на Закона за данъка върху доходите ни физическите лица. От НАП обръщат внимание, че в тази справка предприятията подават информация към приходната агенция и за всички изплатени парични награди, както и предметните на стойност над 30 лв., тъй като тези доходи се облагат с данък върху доходите. Тези доходи подлежат на деклариране от получателите им с годишна данъчна декларация за облагане на доходите на физическите лица в срок до 30 април на годината, следващата годината на придобиването им. Информацията от справките, които предприятията подават, позволява на приходната администрация да извърши съпоставка на декларираните данни от платците и получателите на доходи. Така, ако някой е получил пари по граждански договор, но не ги е декларирал пред данъчните, рискува да му бъде назначена проверка или ревизия. Санкциите за непредставяне на данни за изплатени суми на физически лица, както и за посочване на неверни или непълни данни в справката са в размер до 250 лева. Глобата се налага за всяко физическо лице, за което не е подадена информация или подадената информация не е коректна. Повече информация за попълването и подаване на декларацията за облагане с корпоративен данък може да се получи на телефона за информация на НАП 0700 18 700 на цената на градски разговор.", "date": "2018.03.01", "title": "Фирмите декларират изплатени доходи до 15 март"}
{"url": "https://www.dnevnik.bg/biznes/2018/03/01/3138332_deputatite_odobriha_novi_iziskvaniia_kum_kasovite/", "text": "Народните представители приеха окончателни промени в Закона за митниците и Закона за ДДС, с които се въвеждат нови по-строги изисквания към софтуера за управление на продажбите в търговските обекти и към производителите, разпространителите и ползвателите на такъв софтуер. Депутатите записаха, че производителите и разпространителите на софтуер ще трябва да декларират в Националната агенция за приходите (НАП), че той отговаря на изискванията. Ще се декларира и това, че софтуерът не може да променя, изтрива или манипулира информацията в базата данни, с която работи. НАП ще създаде електронен списък на софтуерите за управление на продажби в търговските обекти. Търговците ще са длъжни да използват в търговските си обекти само включените в списъка софтуери. Целта на промените е всеки касов апарат да предава по изградената дистанционна връзка данни от всяка касова бележка към сървърите на НАП. На касовата бележка, която се предоставя на клиента, ще се отпечатва QR код, чрез който всяко лице ще може да провери дали покупката му е отчетена в агенцията. От приходната администрация увериха наскоро, че промяната в закона няма да доведе до подмяна на всички касови апарати, каквито опасения имаше. В зависимост от техническите и функционалните параметри на използваните фискални устройства, те ще могат и да се преработят, така че да отговарят на новите изисквания според НАП. Данъчните успокоиха и че всички разходи за надграждането или подмяната на съществуващите фискални устройства ще се признават за данъчни цели. Изискването ще влезе в сила в началото на 2019 г. БСП не участва в обсъждането  и гласуването, защото според левицата измененията са лобистки и са в ущърб на предприемачите. В кулоарите на парламента председателят на бюджетната комисия Менда Стоянова коментира, че купените през последните три години касови апарати са по-нов модел и клас и няма нужда да бъдат сменяни, съобщи \"Фокус\". \"Един касов апарат струва между 100 и 150 лева. От 2011 година досега мога да попитам всеки от вас колко пъти си е сменил телефона и колко струва\", обърна се Стоянова към журналистите като припомни, че \"технологиите вървят напред\".", "date": "2018.03.01", "title": "Депутатите одобриха нови изисквания към касовите апарати"}
{"url": "https://www.dnevnik.bg/sviat/2018/03/01/3137931_kak_pravoslavni_mecenati_opitaha_da_prenesat_400_kg/", "text": "Дванайсет куфара с 389 кг кокаин на цена поне 50 млн. евро в руското посолство в Буенос Айрес предизвикаха напрежение и остри реплики от руските власти към аржентинските разследващи през последните дни. Наркотиците са открити в края на 2016 г. в училището при посолството - където учат децата на руските дипломати - и Следственият отдел на руското Министерство на вътрешните работи се занимава със случая от ноември. Така звучаха първите данни за операцията на аржентинските власти, в която те обявиха,  че са разбили схема за трафик  на наркотици в Европа и в Русия през руската мисия в Буенос Айрес. Дни по-късно, в неделя, на летището в Есейса е задържан руският гражданин Густаво Мейрович, опитал да превози 3.5 кг кокаин до Франкфурт, а полицията не изключва той да е свързан със схемата. Сигналът е дошъл от посланика Виктор Коронели (към когото Москва вече отправи благодарност), а куфарите вероятно са донесени по-рано от бивш служител на посолството. За руските институции историята официално може и да изглежда изяснена, а и според аржентински издания решаващата роля на посланик Коронели трудно може да се оспори; но ако се вярва на силите на реда в Буенос Айрес, пратката от почти 400 кг е само част от ребуса, но не и развръзката му. Брашно вместо кокаин Първият сигнал идва от посланик Коронели на 13 декември 2016 г. Още същия ден дипломатът звъни на министъра на сигурността на Аржентина Патрисия Булрич и полицията пристига в сградата, за да провери подозрителната пратка. Тя действително се оказва кокаин. Разследващите решават да я заменят с брашно и да поставят GPS устройства в дванайсетте куфара и започват да работят по случая и да чакат кой ще дойде да си вземе \"стоката\". Кокаинът не се разваля с времето, макар че, когато е пристигнал в Москва, вече се е бил превърнал в брашно, шегува се полицията. Там, на летището в Русия, куфарите с \"наркотик\" пристигат 364 дни след като устройствата са им поставени. Двама души, Владимир Калмиков и Ищимир Худжамов, очакват пратката си на летището. Бившият счетоводител в руското посолство в Буенос Айрес Али Абянов по-късно е задържан заедно с тях. Разследващите вярват, че Абянов, преди да се пенсионира, е одобрявал пратки по \"дипломатическа поща\", излизали от страната без митнически контрол. \"Държавната\" връзка Самолетът, с който може да е била превозена пратката, предизвиква въпроси, вместо да дава отговори. На снимки, публикувани от аржентинската жандармерия, се виждат пакети, за които се твърди, че са с кокаин и са били натоварени в самолет Ил-96 с номер 96023. Във флотилията на специалния авиоотряд \"Россия\", който извършва полети за най-високопоставените руски политици, има самолет с такъв номер,  отбелязват  РБК и \"Медуза\". Аржентинският \"Кларин\" пък писа, че с този самолет е летял бившият ръководител на руската Федерална служба за сигурност (ФСБ) Николай Патрушев. Той като секретар на Съвета за сигурност на Русия беше на официално посещение в Аржентина в началото на декември и се върна на 9-и - няколко дни преди арестите на Калмиков и Хуздамов. От Съвета за сигурност  опровергаха  информацията, че самолетът може да е свързан със случая. От екипа на президента Владимир Путин вече допуснаха, че е възможно снимките да са фалшифицирани, включително номерът. Във вторник обаче жандармерията настоя, че те са истински и са част от материалите, с които към момента разполага следствието. Чужди издания като \"Дойче веле\" и британския \"Дейли телеграф\" обаче допускат, че в схемата може да са замесени дипломати и представители на силовите структури или спецслужбите. \"Господин К\" Руският предприемач Андрей Ковалчук няколко дни беше известен на медиите с първата буква на името си като главния герой в \"Процесът\" на Франц Кафка. Известно е, че живее в Германия, на 50 години е и е единственият, който успя да избяга на полицията. За последно е бил видян в Хамбург. Полицията в Аржентина смята, че именно той е \"мозъкът\" на групата. Ковалчук най-вероятно продава напитки, храни, кафе и други продукти в Германия и според разследващите е човекът, купил наркотиците. На 26 февруари руската Федерална служба за сигурност (ФСБ) го арестува задочно и го обяви за международно издирване, тъй като смята, че той се укрива в Германия. Междувременно бившият счетоводител Абянов и предполагаемите му съучастници Калмиков и Худжамов са задържани и обвинени в опит за контрабанда на наркотици и опит за незаконно производство или пренос в особено големи размери. Худжамов днес настоя пред съда, че е станал жертва на \"голяма провокация\". Обръщението \"господин К.\" дойде от записи на разговори между Близнюк и Чикало, в които първият казва, че е говорил с Ковалчук за това как да пренесе пратката от посолството в Буенос Айрес: \"И за какво донесоха в Аржентина този боклук, да го бяха изпратили в Уругвай. И готово.\" \"Цигари и алкохол\" Появата на 400 кг кокаин в училището към посолството е загадка. В място, пълно с камери, това би трябвало да може да се проследи лесно. Полицията същевременно вижда \"дупки\" в записите на руската мисия. \"Може да са заради спиране на тока, а може и нарочно,\" отбелязва източник, запознат със случая, за  \"Кларин\" . При това високопоставени източници на вестника казват, че кокаиновата пратка, която той и съучастниците му са си мислели, че превозват, е с чистота между 88 и 95%. Според един от разследващите наркотикът най-вероятно е дошъл от Колумбия. Вероятно причината пратката да стои година в училището непотърсена е, че след пенсионирането на Абянов през юли 2016 г. е било трудно тя да се премести - той като предполагаем участник в схемата е трябвало да го разреши. На 9 декември миналата година Абянов намира начин - иска от Москва някои от принадлежностите му, останали в мисията в Буенос Айрес. Адвокат на Ковалчук каза в края на февруари, че в куфарите е имало цигари, кафе и спиртни напитки, оставени в сградата на училището \"с разрешение на Абянов\". След това клиентът опитал да си вземе вещите в Москва със същия транспорт, с който и Али Абянов, но те не пристигнали в Москва, а се оказали погрешка в друг полет за Узбекистан. \"Православни меценати\" Вероятно използването на посолството като терен (със или без знанието на руските власти) е било улеснено от факта, че 35-годишният полицай Иван Близнюк е отговарял и за сигурността на мисията като наемник на частна фирма. В градската полиция в Буенос Айрес той е работел в институт за обучение на служители на реда и е отговарял за връзките с колеги от Русия, Китай и Мексико. Близнюк е задържан, след като се завърнал от Рим със съпругата си миналата седмица - известно време след арестите на другите четирима. Разследващите изчакали да проверят къде в Европа ще отиде, обясняват източници на \"Кларин\". Според тях, когато се отбил в Германия, се срещнал с Ковалчук. Син на руснаци, със специализации в Русия, според полицията той е служел за връзка на Ковалчук в схемата. Като негов съучастник по това време е задържан Александър Чикало, руснак с аржентинско гражданство. Чикало и Близнюк се споменават на сайта на руското почетно консулство в Мар дел Плата като  президент и вицепрезидент  на фонд \"Руски православни меценати в Латинска Америка\". Близнюк  се споменава  и като дарител и на сайта на руската православна църква в Южна Америка. Неизвестните Остава отворен въпросът, ако действително съществува връзка между схемата и Русия - още повече с руската държава, - за какво му е на посланик Коронели да \"докладва\" четиристотинкилограмовата пратка. Още повече че в разследването участват и руски служители. Проблемът, пише \"Ехото на Москва\", е и че според записи, публикувани в аржентински медии, въпросната схема продължава няколко години и служителите на посолството са знаели за нея. \"Новая газета\" и \"Ехото на Москва\" писаха, че според някои индикации схемата може да работи и в други руски дипломатически мисии по света. Тези и други издания предизвикват гнева на Москва - говорителят на Министерството на външните работи Мария Захарова каза миналата седмица, че по темата говорят хора без нужните компетенции. И аржентинските власти  обаче допускат , че схемата може да работи и в други страни. Според секретаря на Съвета за национална сигурност (и дясната ръка на президента Маурисио Макри) Еухенио Бурсако в момента разследващите опитват да разберат дали е възможно групата да е опитала да извърши или да е успяла да извърши същата операция в други латиноамерикански държави. Записите, направени от полицията в хода на разследването, насочват към възможността това да се е случвало в Уругвай. Въпроси буди и убийството на главния съветник в отдела на руското външно министерство за Латинска Америка, Пьотр Полшиков. То стана дни след началото на операцията по подмяна и проследяване на наркотиците - на 20 декември 2016 г. Но както гласи клишето, с което властите отговарят на подобни въпроси, \"да оставим правоохранителните органи да си свършат работата\". Ако аржентинските институции не променят изводите си, навярно има място и за голям дипломатически скандал. Ако не го направят, случаят ще остане в историята като голямо дипломатическо недоразумение.", "date": "2018.03.01", "title": "Как \"православни меценати\" опитаха да пренесат 400 кг кокаин през руското посолство в Аржентина"}
{"url": "https://www.dnevnik.bg/sport/2018/03/01/3138316_stanimir_stoilov_zapochva_novo_prikljuchenie_nachelo/", "text": "Най-успешният български футболен треньор в последното десетилетие Станимир Стоилов започва ново предизвикателство. Той застава начело на националния отбор на Казахстан, съобщава sports.kz. Според информацията се очаква по-късно през деня Стоилов да бъде представен официално. Българинът идва на поста, освободен от уволнения през януари Александър Бородюк. Спортният сайт изтъква, че Стоилов има няколко основни предимства - работил е с голяма част от националите, знае отлично руски и познава местния манталитет. Всички тези плюсове се дължат на успешния му път в \"Астана\". Стоилов превърна отбора в хегемон в страната с четири поредни титли и в традиционен участник в европейските турнири след пристигането си в клуба през 2014 г. Казахстан заема 136-ото място в ранглистата на ФИФА, а рекордът е достигането до 83-ата позиция през 2016 г.. Първото изпитание за Стоилов ще е участието в  новосъздадения турнир Лига на нациите . Казахстан е в група 1 от дивизия D и ще играе с Грузия, Латвия и Андора.", "date": "2018.03.01", "title": "Станимир Стоилов започва ново приключение начело на националния отбор на Казахстан"}
{"url": "https://www.dnevnik.bg/photos/2018/03/01/3138306_snimka_na_denia_spomeni_ot_finansoviia_nadzor/", "text": "Председателят на Комисията за финансов надзор Карина Караиванова прие на среща в кабинета си всички предишни председатели на комисията – Апостол Апостолов (2003-2009), Петър Чобанов (2009-2010) и Стоян Мавродиев (2010-2016). Чобанов бе министър на финансите в кабинета \"Орешарски\", а после премина в редиците на ДПС. Мавродиев, в чийто мандат бе затворена КТБ, бе назначен за изп. директор на Българската банка за развитие. Бившите директори обявили, че   е в полза на обективността на работата му.", "date": "2018.03.01", "title": "Снимка на деня: Спомени от финансовия надзор"}
{"url": "https://www.dnevnik.bg/skorost/2018/03/01/3138351_prohodut_shipka_shte_e_zatvoren_na_2_i_3_mart_karta/", "text": "Проходът \"Шипка\" ще е затворен от 20 часа на 2 март до 18 часа на 3 март заради тържествата на връх Шипка по случай Националния празник 3 март, съобщиха от Агенция \"Пътна инфраструктура\". Заради ограничението няма да може да се ползва пътят през Шипченския проход (Габрово - Шипка - Казанлък), който е един от основните, свързващи Северна и Южна България.. Трафикът ще се насочва през Прохода на Републиката по следния маршрут: Велико Търново - Дебелец - Проход на Републиката - Гурково - Казанлък и обратно (виж картата). Шофьорите от област Габрово и пътуващите от северозапад могат да ползват маршрута: Габрово - Трявна - Белица - Вонеща вода - Проход на Републиката и обратно. За област Стара Загора към Прохода на Републиката движението ще се осъществява по маршрута Калофер - Казанлък - Гурково – Проход на Републиката - Велико Търново и обратно, като пренасочването ще става при пътен възел \"Мъглиж\". Ограничението в движението през Шипченския проход не важи за организирания междуградски автобусен транспорт.", "date": "2018.03.01", "title": "Проходът \"Шипка\" ще е затворен на 2 и 3 март (карта)"}
{"url": "https://www.dnevnik.bg/bulgaria/2018/03/01/3138330_kratki_novini_tri_dni_v_sofiia_shte_se_parkira/", "text": "На 3, 4 и 5 март \"синя\" и \"зелена\" зона за паркиране в София няма да работят, съобщиха от \"Център за градска мобилност\". Пожар в хотел в Чифлик Петдесет гости на хотел в троянския курорт Чифлик са били евакуирани тази вечер заради пожар, съобщи МВР. Сигналът за пожара е бил подаден около 19 ч. Няма пострадали. Изгоряла е голяма част от покрива, но не са засегнали долните етажи. Четири екипа на пожарната са се включили в гасенето. Огънят е локализиран, но един от пожарните автомобили ще остане на място през цялата нощ. Причините за пожара се изясняват. Образувано е досъдебно производство. Пореден протест в защита на Пирин Организаторите на протеста в София обявиха, че недоволството им е и срещу опита да бъде съсипана Витоша. Участниците в шествието отново настояха за оставката на министъра на околната среда, обявяване на реалния собственик на концесионера \"Юлен\" АД и международен одит на концесията с участие и на гражданското общество, съобщи БНТ. Това заяви президентът Румен Радев на среща с главния мюфтия Мустафа Хаджи, която се състоя на \"Дондуков\" 2 по инициатива на Главното мюфтийство, съобщиха от прессекретариата на държавния глава. \"Българските мюсюлмани са важна и неразделна част от обществото ни и не трябва да допускаме капсулация и изолация\", заяви Радев. По думите му, за да се предотвратят опити за външна намеса и влияния, е необходимо държавата да осигури издръжка за заплатите на духовниците и тяхното обучение в България. Детското отделение на болницата в Смолян ще бъде затворено Детското отделение на многопрофилната болница \"Д-р Братан Шукеров\" в Смолян ще бъде затворено временно поради невъзможност да осъществява дейност. Причината за създалата се ситуация е липса на лекари и невъзможността да се покрие месечния график. От болницата посочват, че наскоро са се пенсионирали началник отделението и още един лекар, другите специалисти са в отпуск по майчинство, във временна нетрудоспособност или в полагаем годишен отпуск. Нивото на бургаското езеро Вая се повиши близо до критичното Нивото на езерото Вая в Бургас се повиши и е близко до критичните точки, съобщи БТА като се позова на общинската система за ранно оповестяване на опасността от наводнения. От пресцентъра на общината съобщават, че имат готовност за изграждане на диги по околовръстния път, ако в следващите дни заради топенето на снега има реален риск от преливане. Продължава работата по отстраняване на последиците от силния снеговалеж в Бургаско. Почиства се пътят за селата Рудник, Брястовец и Драганово, а от днес е отворен пътят Банево - Изворище. Задържана е жена, ударила учителка на дъщеря си Жена на 44 години е задържана в Меричлери, след като нападнала и ударила учителка. Инцидентът е станал в сряда (28 февруари), след като 14-годишното момиче било изгонено от клас заради написани на дъската по време на час нецензурни думи. В същия ден по обяд майката нахлула в училището и ударила преподавателката с дървена дръжка на метла. След подаден сигнал в полицията нападателката е задържана за 24 часа и ѝ е съставен акт за хулиганство. Термометрите в Стара Загора отчетоха -22 градуса Най-ниската температура за изминалото денонощие е измерена в Стара Загора тази нощ - минус 22 градуса, предаде \"Фокус\". В Кнежа са измерени минус 21 градуса, а в Кюстендил, Чирпан и Казанлък – минус 19 градуса. Температурни рекорди са отчетени в два града в област Силистра. В Главница термометрите са показали минус 19 градуса, с което е подобрен рекорд от 1986 г. Тогава са били отчетени минус 18.4 градуса. В Алфатар в 7 часа тази сутрин в Алфатар са измерени минус 16.4 градуса - също рекорд от 1986 г., когато минималната температура е била 16 градуса. За днес в цялата страна е в сила жълт код за опасно ниски температури.", "date": "2018.03.01", "title": "Кратки новини: Три дни в София ще се паркира безплатно"}
{"url": "https://www.dnevnik.bg/politika/2018/03/01/3138353_volen_siderov_iska_durjavata_da_ima_zlatna_akciia_v/", "text": "Поддържам тезата, че държавата трябва да присъства в енергоразпределителните дружества (ЕРП), не само в ЧЕЗ. Трябва да има блокираща квота от 34%, или т.нар. златна акция. Това каза председателят на парламентарната група на \"Обединени патриоти\" Волен Сидеров. Според него държавата трябва да може да контролира всички ЕРП, за да бъде защитен потребителят. \"Добре е да има блокираща квота. Как да стане това трябва да кажат управляващите. Аз съм скромен парламентарист и давам идеи\", коментира Сидеров. Той каза още, че ако премиерът Бойко Борисов сам е стигнал до вече отхвърлената идея  държавата да си върне ЧЕЗ изцяло , \"може само да го поздрави\". Според лидера на \"Атака\" от \"БСП са яхнали темата\". \"Водил съм тази битка за отвоюване на енергоразпределителните дружества, но БСП ги нямаше\", каза Сидеров. След среща на финансовия министър Владислав Горанов в Министерския съвет с Гинка Върбакова, собственик на купувача на ЧЕЗ \"Инерком България\", в която участваха още премиерът Бойко Борисов и вицепремиерът Томислав Дончев, се разбра, че  п равителството е поискало контролен дял  при продажбата на бизнеса на ЧЕЗ в България, ако продавачът и купувачът се съгласят.  От БСП и ДПС отказаха да коментират идеята за участие на държавата в ЧЕЗ, преди да имат повече информация. След като Върбакова каза, че ще заминава за Чехия, за да преговаря за промяна на условията по сделката, не се знае дали тя или друг представител на бъдещия купувач \"Инерком\" ще присъства на съвместното заседание на парламентарните комисии по енергетика и контрол на службите.", "date": "2018.03.01", "title": "Волен Сидеров иска държавата да има \"златна акция\" в ЧЕЗ"}
{"url": "https://www.dnevnik.bg/sviat/2018/03/01/3138283_senatut_v_sasht_prie_zakon_za_po-blizki_vruzki_s/", "text": "Сенатът на САЩ прие снощи закон за по-близки връзки с Тайван, за който Китай беше предупредил, че може да изложи на заплаха стабилността в Тайванския пролив, но получи одобрението на самоуправляващия се остров, който обеща задълбочаване на сътрудничеството, предаде \"Ройтерс\", цитирана от БТА. Пекин смята Тайван за отцепническа провинция, която е част от единен Китай и не може да поддържа междудържавни отношения с други страни. Китайската народна република никога не се е отказвала от варианта островът да бъде възвърнат със сила. Сенатът на САЩ прие закона за пътуване до Тайван с единодушие. Той вече беше одобрен от Камарата на представителите през януари също без да срещне съпротива. Остава законът да бъде подписан от президента Доналд Тръмп, преди да влезе в сила, отбелязва \"Ройтерс\". Засега няма коментар от Белия дом дали Тръмп планира да подпише закона, но е необичайно някой президент да наложи вето на закон, приет с единодушие. Законът постановява, че САЩ трябва да позволяват на свои представители от всички равнища да  пътуват до Тайван  за срещи със свои тайвански колеги, да позволят на високопоставени тайвански представители да влизат на американска територия \"при достойни условия\" и да се срещат с американски колеги. Тайвански икономически и културни представители се насърчават да работят в САЩ. Какво мисли Пекин Китайското външно министерство първоначално не коментира, но по-късно говорител на институцията каза, че законопроектът сериозно нарушава принципа за \"един Китай\", който Пекин изповядва.  \"Китай е силно недоволен и решително се противопоставя на (законопроекта) и вече е изразил силни възражения към американската страна\", каза говорителят и добави, че политиката на \"един Китай\" е основа на отношенията между Пекин и Вашингтон. Китай също препоръчва всякакъв обмен с Тайван да бъде прекратен, за да не се нанесат вреди на китайско-американските отношения. Тайванското външно министерство благодари на САЩ за единодушната подкрепа за закона и за все по-приятелското и открито отношение към Тайван. Външното министерство на Тайпе обеща да продължи да развива отношения на сътрудничество със САЩ. Канцеларията на тайванския президент заяви, че САЩ са най-важният международен съюзник на страната и че ще обсъди въпроса с Вашингтон, като също обеща засилване на връзките. САЩ не поддържат официални отношения с Тайван, но по закон са принудени да помагат за отбраната на острова и са  най-големият му доставчик на оръжия , припомня \"Ройтерс\". Пекин редовно подчертава, че това е най-чувствителният въпрос във връзките с Вашингтон. ", "date": "2018.03.01", "title": "Сенатът в САЩ прие закон за по-близки връзки с Тайван и ядоса Китай"}
{"url": "https://www.dnevnik.bg/bulgaria/2018/03/01/3138362_pokrai_chez_radev_popita_dali_slujbite_obslujvat/", "text": "Президентът Румен Радев обяви, че по отношение на ЧЕЗ очаква рационални решения в интерес на България. Коментарът му дойде, след като по-рано днес правителството поиска да участва в покупката на дружеството. Това стана след срещата на премиера Бойко Борисов със собственика на фирмата-купувач на българския бизнес на чешкото дружество Гинка Върбакова. \"Искам само да констатирам, че хаотичните действия на правителството противоречат на собствените му декларации. За мен тревожното е, че службите не сработиха по този казус и вече съвсем нормален е въпросът дали те обслужват държавата или комфорта на управляващите. Тревожно е, че демократичните механизми за контрол също се оказват безсилни. Ето върху тези въпроси трябва да се замислим\", каза Радев пред журналисти. Държавният глава направи изявлението си пред журналисти, след като награди победителите в конкурса на PWC България \"Твоите 25 причини да избереш България\".", "date": "2018.03.01", "title": "Покрай ЧЕЗ Радев попита дали службите обслужват комфорта на управляващите"}
{"url": "https://www.dnevnik.bg/biznes/2018/03/01/3138346_mudis_ochakva_dobra_godina_za_bulgarskite_banki/", "text": "Работещите в България банки имат реален шанс да станат по-рентабилни и да снижат равнището на необслужваните си кредити, при това без да пострадат от затягането на регулаторните изисквания. Такъв е анализът на рейтинговата агенция \"Мудис\" (Moody's), цитиран от  capital.bg . Според агенцията засиленият икономически растеж ще активизира търсенето на ипотечни и потребителски заеми. Прогнозата е, че банковият сектор през 2018 г. ще има умерен ръст на кредитирането - с 5-7%, което ще позволи да се генерират сходни с миналогодишните печалби и да се поддържа изобилна ликвидност.  При бизнес кредитирането продължава да тежат лошите заеми, отпускани преди кризата от 2008 г. По тази линия идва и най-големият дял на необслужваните кредити. Общо проблемните заеми са 12.4% от всички при средно ниво от 4.5% за Европейския съюз. Според кредитната агенция изчистването на проблемните кредити ще е дългосрочен процес, който ще помогне за подобряване на качеството на активите. Агенцията отчита, че като цяло за пазара показателите за капиталова адекватност са високи, но при големите банки с местни собственици индикаторите са под средното за системата.", "date": "2018.03.01", "title": "\"Мудис\" очаква добра година за българските банки"}
{"url": "https://www.dnevnik.bg/skorost/2018/03/01/3138371_trakiia_veche_e_otvorena_ot_burgas_do_karnobat_skoro_i/", "text": "Движението по автомагистрала \"Тракия\", в затворения участък от Бургас до Карнобат, беше пуснато днес в 12 часа. Пътната отсечка беше затворена заради снегонавявания вчера рано сутринта. От Агенция \"Пътна инфраструктура\" уточняват, че скоростта на движение в отсечката е ограничена до 90 км/час поради струпването на огромни количества сняг в определени участъци от аварийната лента. В следобедните часове ще бъде пуснато движението и в посока от Карнобат към Бургас. В разчистването на отсечката от автомагистрала \"Тракия\" на територията на област Бургас участват 19 машини, от които 5 роторни снегорини. Малко след 12.30 часа беше възстановено движението и по още един затворен път в Бургарско - Обзор – Слънчев бряг. Агенция \"Пътна инфраструктура\" апелира шофьорите, на които им предстои пътуване, да тръгват на път с автомобили подготвени за зимни условия, да карат със съобразена скорост, да не предприемат резки маневри и да спазват указанията на \"Пътна полиция\".", "date": "2018.03.01", "title": "\"Тракия\" вече е отворена от Бургас до Карнобат, скоро и в обратната посока"}
{"url": "https://www.dnevnik.bg/photos/2018/03/01/3138253_fotogaleriia_festivalut_na_cvetovete/", "text": "С пъстри цветове и много емоции се провежда хиндуисткият Фестивал на цветовете.", "date": "2018.03.01", "title": "Фотогалерия: Фестивалът на цветовете"}
{"url": "https://www.dnevnik.bg/sviat/2018/03/01/3138355_rusiia_zaplashva_da_napusne_suveta_na_evropa_zaradi/", "text": "Русия разглежда възможностите да напусне Съвета на Европа заради решения на Европейския съд за правата на човека в Страсбург, много от чиито решения са в разрез с интересите ѝ. Това съобщи агенция  РИА \"Новости\" , като се позова на източници в руските институции. Мярката се обмисля като крайно решение, ако \"антируската линия\" на решенията на съда продължи, пише агенцията. Денонсирането на Европейската конвенция за защита правата на човека и основните свободи (ЕКПЧ) ще преустанови юрисдикцията на Европейския съд за правата на човека (ЕСПЧ) и ще прекрати членството ѝ в Съвета на Европа. \"Руските власти изучават възможно денонсиране на Европейската конвенция за защита правата на човека и основните свободи (ЕКПЧ), ако линията на съда, в резултат на която се приемат решения, насочени срещу интересите на Русия, не се коригира\", казват източниците. Те имат предвид \"политизацията\" при решения на жалби, заведени срещу руската държава в Страсбург. Страните, подписали конвенцията, гарантират на гражданите си защита на основните права и свободи, както и право на живот, свободно слово, образование, забрана на мъченията и други. Гражданите, които смятат, че правата им са нарушени, могат да отнасят случаите си до ЕСПЧ и ако решението на съда е в тяхна полза, съответната държава трябва да се съобрази с него.  \"Без руски представители\" При разглеждане на искове срещу Русия не се обръща внимание на съображенията на руските власти и не се отчитат особеностите на правната система на страната, продължават източниците. Според тях неправомерното лишаване на Русия от права на глас в Парламентарната асамблея на Съвета на Европа (ПАСЕ) е довело до това, че над 20 съдии от ЕСПЧ, много от които поемат руски дела, \"се избират без участието на руски представители\" и това поставя под въпрос легитимността им. Русия няма  право на глас в ПАСЕ  заради анексията на Крим през март 2014 г., като първоначалната идея беше правомощията ѝ в организацията - например участие в наблюдателни мисии - също да бъдат отнети. От юни миналата година страната не изплаща и вноски в бюджета на Съвета на Европа, тъй като иска правата на делегатите да бъдат възстановени. На 13 февруари Москва обяви, че вноските няма да се изплащат и през 2018 г. През месеците и годините след това тя многократно се е оплаквала от съда в Страсбург заради решения, свързани с експулсии, с  финансови спорове ,  случаи на подслушване , със  закона срещу гей пропагандата  или присъдите срещу опозиционния активист  Алексей Навални  и брат му Олег. През 2015 г. президентът Владимир Путин  подписа  закон, който позволява на Конституционния съд на Русия да не изпълнява решенията на ЕСПЧ. Малко след публикацията в РИА \"Новости\" вестник  \"Новая газета\"  съобщи, че общо 42-ма души, заложници и роднини на загинали в  театъра на Дубровка през 2003 г. , са подали иск в ЕСПЧ. Според тях руските власти не са провели достатъчно задълбочено разследване, нито е имало справедлива компенсация за потърпевшите и близките на жертвите. Позицията на съда в Страсбург По-късно пресслужбата на ЕСПЧ каза за онлайн изданието на РБК, че \"антируските\" позиции, за които говорят представители на властта, не съществуват. Институцията отчита, че през 2017 г. съдът е издал общо 293 решения, свързани с нарушения на Русия, но те са основно свързани със \"структурни (условията в затвора, предварителен арест) или технически проблеми, свързани с наказателното производство, а не политически въпроси.\" Имало е и девет съдебни решения в полза на Русия.  Съдът отбелязва още, че 6889 жалби, постъпили до него миналата година, са били отхврърлени от общо 7957 - или 88% от всички. Представител на генералния секретар на Съвета на Европа казва още, че институцията не е получавала никакви данни, че Москва може да денонсира конвенцията и няма да коментира анонимни източници и непотвърдени съобщения.", "date": "2018.03.01", "title": "Русия заплашва да напусне Съвета на Европа заради съда в Страсбург"}
{"url": "https://www.dnevnik.bg/sviat/2018/03/01/3138363_putin_obiavi_che_rusiia_e_suzdala_raketa_s_iadren/", "text": "Руският президент Владимир Путин съобщи, че страната му е създала крилата ракета с ядрен двигател, която може да лети практически безкрайно. Руски медии веднага коментираха, че това напълно променя стратегическия баланс в света и е новина от такъв мащаб, че дори засега е трудно да бъде осъзната. Съобщението на Путин бе илюстрирано с анимация, на която се вижда как ракетата, изстреляна от Русия, преминава през Атлантическия океан, като заобикаля радарни системи за ранно предупреждение, минава на юг от Южна Америка и се отправя към целта си през Тихия океан. Неведнъж сме говорили на западните страни, че ще предприемем мерки за неутрализиране на всички заплахи срещу страната ни и разгръщането на противоракетния щит. Но никой не искаше да разговаря с нас, никой не искаше да ни слуша. Послушайте ни сега, каза Путин сред бурни и продължителни аплодисменти в залата и ставане на всички присъстващи на крака. Путин отдели най-голямата част от отчета си за развитието на страната на няколко нови стратегически и тактически оръжия. \"Русия има такова оръжие\", каза той и обясни, че това са разработки, които по обясними причини не може да демонстрира в оригинал. Всичко това не е от съветски времена, а от работата през последните години на хиляди и хиляди наши талантливи учени и специалисти, добави Путин. Те са истинските герои на нашето време.\" Президентът няколко пъти повтори, че Русия не нарушава никакви международни договорености, никого не заплашва и няма да използва създаденото оръжие за агресия. Но той също така заяви, че Западът трябва да осъзнае новата реалност, че показаното оръжие не е блъф и че с политиката на санкции е свършено. Разширяването на НАТО към руските граници и разполагането на военна инфраструктура и въоръжение са безсмислени и само пилеене на средства. Путин показа още следните оръжия: - нова тежка междуконтинентална балистична ракета \"Сармат\", която да замени \"Сатана\" (Воевода); с тегло 200 тона тя ще носи касетъчна бойна глава с повече елементи и ще има система за преодоляване на която и да е от съществуващите или планираните противоракетни системи; \"Сармат\" може да атакува както през Северния, така и през Южния полюс, т.е. няма ограничения в обсега на действие - официално е потвърдено създаването и изпробването на безпилотни подводници с компактен ядрен двигател и ядрен експлозив, които следват релефа на морското дъно и атакуват с вертикално изкачване кораби на противника или след продължително плаване унищожават пристанището на крайморски град; - хиперзвукови бойни ракети \"Кинжал\" с въздушно базиране, които от 1 декември преминават тестове в Южния въоръжен окръг; скоростта е 10 Мах, обсегът на действие - над 2000 км и \"гарантирано преодоляване на противоракетна отбрана\"; анимация показа как МиГ-31 пуска такава ракета и тя поразява боен кораб; - междуконтинентална свръхзвукова ракета \"Авангард\", която вече се произвеждала серийно, но била толкова секретна, че дори не може да бъде показан външният ѝ вид; тя е без аналог в света; системата достига скорост 20 Мах, маневрира по време на полета \"и се движи към целта като метеорит, като огнено кълбо\", защото температурата на повърхността достига 1600-2000 градуса.", "date": "2018.03.01", "title": "Путин обяви, че Русия е създала ракета с ядрен двигател"}
{"url": "https://www.dnevnik.bg/photos/snimka_na_denia/2018/03/01/3138376_snimka_na_denia_tri_bilborda_v_surceto_na_los_andjelis/", "text": "\"Всички знаехме и въпреки това няма арести\", \"Посочете имена на сцената или млъквайте\" и \"Оскарът за педофилия отива при...\" - три билборда в Лос Анджелис, Калифорния, поставени на няколко преки от мястото, където ще бъдат раздадени наградите \"Оскар\" в неделя, припомнят за многобройните скандали със сексуално насилие в Холивуд. Акцията е вдъхновена от \"Три билборда извън града\", номинираният за \"Оскар\" филм, в който жена наема три билборда, за да попита полицията защо няма арестувани за убийството на дъщеря й. Авторът е Сабо, 50-годишен уличен художник с консервативни възгледи, \"уморен от надутите хора в Холивуд, които гледат надменно на нас, републиканците, и обикновените американци\", казва самият той пред \"Ройтерс\". \"Те са онези, от които жените трябва да се страхуват, тъй като насилието над деца и жени, което продължава вече 100 години, най-сетне излезе на бял свят.\"", "date": "2018.03.01", "title": "Снимка на деня: Три билборда в сърцето на Лос Анджелис"}
{"url": "https://www.dnevnik.bg/ot_vas/galeriiotvas/2018/03/01/3138378_chitatelska_fotogaleriia_posledniiat_den_na_fevruari/", "text": "Заваля! Тогава, когато мнозина помислиха, че зимата е свършила...", "date": "2018.03.01", "title": "Читателска фотогалерия: Последният ден на февруари"}
{"url": "https://www.dnevnik.bg/detski_dnevnik/2018/03/01/3137947_ekzotichni_ribi_pluvat_v_muzeiko/", "text": "На 1 март детският научен център \"Музейко\" ще се превърне в изследователска подводница и ще се спусне към морското дъно, за да могат посетителите му да видят със собствените си очи едни от неговите най-впечатляващи обитатели - рибите. В подводното приключение може да се включи всеки, който някога е мечтал да бъде водолаз, морски зоолог, просто любител на пъстрите коралови рифове... а защо не и морски пират. Всички пасажери на \"Наутилус\" в \"Музейко\" ще могат да се снимат с колоритните \"живи съкровища\" и да използват различни забавни акценти, които да ги отведат в подводните дълбини.  Временната изложба \"Подводен свят\" включва над 50 вида екзотични риби в над 20 аквариума, сред които риба-въже, китайски император, растителноядна пираня, риба-лъв, тетраодон фахака и много други. Най-едрите сред тях са риба чига и червеноопашат сом, дълъг повече от метър, а най-малките са от видовете червен неон, достигащи до 3 см и риба-клоун с дължина до 5–8 см. Рибата-балон е сред най-редките експонати в изложбата. Посетителите ще видят и Periophthalmus papilio (\"скачаща риба\") и Ambystoma (\"рибата с крака\"), които са сред най-необичайните водни обитатели. През двата месеца, докато трае изложбата, ще има много допълнителни активности като игри с децата на място, арт ателиета за малки и големи риби, риби на щипка, хартиени маски-риби. Ще гостуват професионални водолази, плувци и морски специалисти.  \"Подводен свят\" се реализира със съдействието на община Бургас и  благодарение на подкрепата от телевизионния канал National Geographic и \"Софийска вода\" АД. ", "date": "2018.03.01", "title": "Екзотични риби плуват в \"Музейко\""}
{"url": "https://www.dnevnik.bg/sport/2018/03/01/3138416_biatlonistite_na_sasht_shte_boikotirat_startovete_v/", "text": "Американският отбор по биатлон ще бойкотира финалите на Световната купа за сезона в руския град Тюмен, които ще се проведат в края на месеца. Щатският тим обяви, че причината е липсата на оторизирана антидопингова лаборатория в Русия и продължаващите скандали с руския спорт. Още по време на зимните олимпийски игри в Пьонгчанг спортисти от другите отбори съобщиха, че обмислят дали да пътуват за последните стартове от сезона. На игрите в Корея Русия се състезаваше под неутрален флаг, но в сряда  Международният олимпийски комитет (МОК) възстанови членството на страната , а сега се очаква решение и за статута на руската антидопингова агенция (RUSADA). \"Решението на Международния съвет по биатлон (IBU) да измести финалите на Световната купа в Тюмен е напълно неприемливо. В подкрепа на чистия спорт и нашата физическа сигурност ние не мислим, че е добре да участваме там\", гласи съобщението на американския отбор. Американската позиция е подписана от президента на местната асоциация Макс Коб. Той твърди, че Русия не спазва разпоредбите на Световната антидопингова агенция (WADA). \"Напълно подкрепяме правото на чисти руски спортисти да се състезават, както и Русия да бъде домакин на надпревара от Световната купа в бъдеще, но това трябва да стане, когато те покажат пълна отдаденост към борбата с допинга.\" Междувременно шведът Себастиан Самуелсон, който спечели  сребро в преследването в Пьонгчанг  и злато с мъжката щафета, също взе отношение. 20-годишният биатлонист обяви пред \"Ройтерс\", \"че се надява Швеция също да бойкотира стартовете в Тюмен\". По-късно Самуелсон добави, че е получил много заплахи в социалните мрежи заради изказването си. Стартовете в Тюмен са от 22 до 25 март, като ще се проведат спринт, преследване и масов старт при мъжете и жените. САЩ има двама биатлонисти в световния елит, при мъжете това е световният шампион в индивидуалния старт от 2017 г.  Лоуъл Бейли , а при дамите Сюзън Дънкли.", "date": "2018.03.01", "title": "Биатлонистите на САЩ ще бойкотират стартовете в руския град Тюмен"}
{"url": "https://www.dnevnik.bg/politika/2018/03/01/3138421_bsp_ochakva_predsrochni_izbori_mnogo_skoro/", "text": "Скоро ще има предсрочни избори, нека българските предприемачи да се замислят за кого ще гласуват. Това каза заместник-председателят на групата на БСП в парламента Драгомир Стойнев, след като социалистите напуснаха пленарната зала по време на дебатите по Закона за митниците, с който  се въвежда нов софтуер  за управление на продажбите. Стойнев отказа да отговори на въпроса кога според него ще са новите избори, но добави, че те ще са \"много скоро\". Той уточни, че те ще са крайният резултат от скандалите със Закона за митниците и продажбата на ЧЕЗ. Стойнев обясни, че депутатите от групата му са напуснали залата, тъй като ГЕРБ са прекъснали дебата за Закона за митниците, за да не могат от БСП да се изказват. Според него управляващите под натиск на 3-4 фирми прокарват поредния лобистки закон. Депутатите записаха, че производителите и разпространителите на софтуер ще трябва да декларират в Националната агенция за приходите (НАП), че той отговаря на изискванията. Ще се декларира и това, че софтуерът не може да променя, изтрива или манипулира информацията в базата данни, с която работи.", "date": "2018.03.01", "title": "БСП очаква предсрочни избори много скоро"}
{"url": "https://www.dnevnik.bg/biznes/2018/03/01/3138409_telenor_pusna_sait_za_borba_s_korupciiata/", "text": "Мобилният оператор \"Теленор\" пусна  сайт за борба с корупцията . От него се разбира, че е в помощ на малките и средните предприятия. Предлага обучение на тема корупция - какво влиза в това понятие с конкретни примери. Цитират се и текстове от законодателството, които засягат тази тема. Обучението е базирано на опита на дружествата от \"Теленор груп\". Има вход и за сигнали за корупция в самата компания. Може да се види и пример за това как компаниите да формират своя вътрешна антикорупционна политика. Партньорите на оператора пък могат да прочетат принципите за поведение, които \"Теленор\" е възприел в отношенията си с тях и доставчиците. В сайта са създадени и бързи връзки към европейски антикорупционни институции. \"Създадохме този уебсайт с идеята да предложим информация, обучения и други ресурси на малките и средни фирми в България, които желаят да организират дейността си на основата на ясни антикорупционни принципи и практики и по този начин да допринесат за ограничаване на корупцията в нашето общество. Сайтът предлага съдържание, което се базира на огромния опит от работата на Теленор Груп в много държави от целия свят и е в синхрон с философията на компанията за социално-отговорно поведение\", коментира Иван Димитров, Директор \"Съответствие\" в компанията, цитиран от пресцентъра си.", "date": "2018.03.01", "title": "\"Теленор\" пусна сайт за борба с корупцията"}
{"url": "https://www.dnevnik.bg/politika/2018/03/01/3138431_bsp_shte_bori_sdelkata_za_chez_s_podpiska_i_kolektiven/", "text": "Лидерът на БСП Корнелия Нинова обяви, че партията ѝ започва подписка сред българите за спиране на сделката с ЧЕЗ и че ще внесе колективен иск в съда. Нинова направи заявката след среща с посланика на Чехия в София Душан Щраух по повод сделката за българския бизнес на ЧЕЗ. \"От няколко дни с авторитетни юристи по европейско право в България и навън, както и с авторитетни юристи по търговско право обсъждаме и подготвяме внасянето на колективен иск в съда, български или чешки, за да спре сделката\", каза Нинова, цитирана от \"Фокус\". От думите ѝ се разбра, че няма очаквания към българските институции, ангажирани с проверка на сделката. Във вторник (27 февруари)  лидерът на БСП се обяви за спиране на сделката между ЧЕЗ и \"Инерком\" и за явяване на българската държава като кандидат-купувач . Въпреки че първоначално Борисов отхвърли идеята държавата да влезе като собственик в ЧЕЗ, тази сутрин се разбра, че  правителството е поискало контролен дял при продажбата българския бизнес на чешката компания , ако продавачът и купувачът се съгласят. Сега лидерът на социалистите обвини Борисов, че действа панически. Според нея отговорността за случилото се около сделката не е на чешкото правителство, а на българското и лично на министър-председателя. Преди два дни Борисов заяви, че реакциите около сделката с ЧЕЗ за  \"ювелирна акция\" , която е спретната на правителството му по сценарий, подобен на февруарските протести от 2013 г., след които подаде оставка. \" Това е сценарият на тея гадове , но ще ги гоня тоя път докрай\", заяви премиерът. \"Кого наричате гадове, г-н Борисов, защото 2013 г. ви свали българският народ с протести\", попита днес Нинова. Тя съобщи, че при срещата си с чешкия посланик му е връчила официално писмо до премиера Андрей Бабиш, в което изразява позицията на БСП за продажбата на ЧЕЗ и отправя питане към правителството му дали е спазено чешкото законодателство при прехвърляне на компанията, какви гаранции са дадени, от кои банки, от кои офшорни компании са се ангажирали със сделката. По думите на Нинова сред въпросите е и дали ЧЕЗ е изпълнила ангажимента си по договора да уведоми българското правителство за сделката.", "date": "2018.03.01", "title": "БСП ще бори сделката за ЧЕЗ с подписка и колективен съдебен иск"}
{"url": "https://www.dnevnik.bg/bulgaria/2018/03/01/3138374_vurhovniiat_kasacionen_sud_shte_tulkuva_chetiri/", "text": "Общото събрание на търговската колегия на ВКС ще трябва да отговори на четири въпроса, свързани със спорове след сключени договори за застраховка \"Гражданска отговорност\" на автомобилистите. Предложението за образуване на делото е на зам.-председателя на съда и ръководител на търговската колегия Дария Проданова. Тя изтъква, че през декември 2017 г. върховният съд е бил сезиран от Комисията за финансов надзор за противоречива съдебна практика при разглеждането на спорове, произтичащи от сключени договори за застраховка \"Гражданска отговорност на автомобилистите\". Проверка на комисията установила, че един и същ застраховател предявявал значителен брой искове пред районните съдилища в Русе, Добрич, Монтана, Бяла, Силистра, Оряхово, Разград, Враца, Видин и др. Застрахователят твърдял, че сключените с него договори са недействителни на различни основания: липсвала представителна власт на насрещната по договора страна или нейно съгласие; твърдял договори, сключени в противоречие или при заобикаляне на закона; противоречие с добрите нрави; липса на предписаната от закона форма; липса на основание; липса на застрахователен интерес; поради привидност – сключен при условията на персонална симулация. Освен че искал от съда да обяви договорите за нищожни, което би означавало, че те все едно не са били сключвани, алтернативно застрахователят е искал унищожаване на договорите поради измама. Противоречието в съдебната практика идвало заради различната преценка за допустимостта на исковете. Една част от съдилищата приемали, че исковете са недопустими, а други – че са допустими и те са разгледани по същество. След това някои съдебни състави приемали, че исковете са основателни, а други - неоснователни.  \"Независимо от различните становища на съдилищата по допустимостта и основателността на исковете, налице е позоваване на закона – чл. 477 и следващите от Кодекса за застраховането, но при различно негово тълкуване\", изтъква съдия Проданова. Тя подчертава, че тези дела не стигат до ВКС, тъй като последна инстанция по тях са окръжните съдилища. По тази причини за върховния съд липсва възможност да се произнесе и да спомогне за уеднаквяване на практиката, без да постановява тълкувателно решение. \"Дневник\" разговаря с юристи за възможния мотив на застрахователя да иска нищожност или унищожаване на сключени с него договори, от които той има интерес. Те предположиха, че застрахователят не е искал да плаща договорите и затова цели обявяването им за нищожно, използвайки различни аргументи. Търговската колегия ще се произнесе с тълкувателно решение по следните четири въпроса: - Налице ли е правен интерес за застрахователя от предявяване на иск за прогласяване нищожността на договор за задължителна застраховка \"Гражданска отговорност на автомобилистите\", по който той е страна, при липса на възникнал конкретен правен спор, свързан с този договор? - Допустимо ли е прогласяване на нищожност на договор за задължителна застраховка \"Гражданска отговорност на автомобилистите\" поради липса на съгласие; поради липса на представителна власт; поради първоначално декларирани от застрахования неверни данни относно самоличността на лицата по чл. 477, ал. 2 КЗ? - Непълното и/или неточното обявяване на обстоятелства, оказващи въздействие за настъпване на застрахователното събитие или за увеличаване на размера на вредите, основание ли е за унищожаване на договор за задължителна застраховка \"Гражданска отговорност на автомобилистите\" на основание общата разпоредба на чл. 29 ЗЗД или по отношение на него е приложима специалната уредба по чл. 485 КЗ? - Съдебното решение, с което е прогласена недействителност на договор за задължителна застраховка \"Гражданска отговорност на автомобилистите\", противопоставимо ли е на третите лица по смисъла на чл. 477, ал. 3, предл. 1 вр. ал. 1 КЗ и на Гаранционния фонд?", "date": "2018.03.01", "title": "Върховният касационен съд ще тълкува четири въпроса за \"Гражданска отговорност\""}
{"url": "https://www.dnevnik.bg/bulgaria/2018/03/01/3138445_ruskiiat_patriarh_spodelia_poziciiata_na_svetiia_sinod/", "text": "Руският патриарх Кирил се отнася с голямо разбиране и симпатия към позицията на Българската православна църква спрямо Инстанбулската конвенция. В интервю за БНР, БНТ и \"Труд\", дадено ден преди посещението му в София, патриарх Кирил казва, че  \"Този документ декларира, че намесата в семейството от страна на съответните организации е панацея срещу семейното насилие и насилието над жените. Категорично сме против това\", заяви патриархът на Москва и цяла Русия. \"Разбира се че държавата не бива да напуска насилие но под предлог за борба с насилието не трябва да има намеса в светая светих на човешките отношения - семейните отношения, допълни той. Той е на мнение, че Истанбулската конвенция предвижда \"съответното отношение\" към еднополовите съюзи, докато православната църква категорично не ги приемала \"по вероучителни богословски съображения\". \"В протестантския свят наблюдаваме капитулация на основните християнски идеи пред либералните философски подходи към личността на човека\", каза руският патриарх. Страната му е една от трите държави, които не са подписали Конвенцията на Съвета на Европа за превенция и борба срещу насилието срещу жените и домашното насилие.  Патриархът Кирил каза, че вижда ролята на църквата в освобождаването на човека от робството на насажданите от масовата култура нови идоли. Според него политическата свобода не е достатъчна, защото не гарантира истинската свобода на духа: \"Човек може да бъде политически свободен и същевременно в плен на модата, на лъжливи ценности, на някакви идеали, агресивно насаждани от медиите и от масовата култура\", каза той.", "date": "2018.03.01", "title": "Руският патриарх споделя позицията на Светия синод в София за Истанбулската конвенция"}
{"url": "https://www.dnevnik.bg/detski_dnevnik/obrazovanie/2018/03/01/3138499_v_1219_uchilishta_dnes_ne_se_uchi_zaradi_loshoto_vreme/", "text": "В 1219 училища днес не се учи заради лошото време, съобщиха от Министерствоjf на образованието и науката. Това е най-голямата бройка от влошаването на времето в понеделник. Най-много са затворените училища в областите Бургас (136) и Варна (122). Учениците от 111 училища са в дървена ваканция в област Стара Загора, а в област Плевен са затворени 86 училища. Област Благоевград, община Якоруда – 5 училища. Община Бургас – 136 училища. Област Варна – 122 училища. Област Велико Търново - 77 училища. Област Видин – 5 училища. Област Враца – 33 училища. Област Добрич – 68 училища. Област Кърджали – 84 училища. Област Кюстендил, община Бобов дол – 3 училища. Област Ловеч – 15 училища. Област Монтана – 7 училища. Област Пазарджик – 2 училища. Област Перник – 27 училища. Област Плевен – 86 училища. Област Пловдив – 35 училища. Област Разград – 59 училища. Област Русе – 70 училища. Област Силистра – 45 училища. Област Сливен – 30 училища. Област Смолян – 47 училища.", "date": "2018.03.01", "title": "В 1219 училища днес не се учи заради лошото време"}
{"url": "https://www.dnevnik.bg/sviat/2018/03/01/3138501_koi_kakvo_obeshtava_na_izborite_v_italiia/", "text": "Италия страда от множество проблеми - от изпаднала в стагнация икономика и висока безработица, през задушаваща бюрокрация до идващи от Африка имигранти. Основните съперници на парламентарните избори на 4 март имат куп идеи как да се справят с тези недостатъци, но повечето наблюдатели ги смятат за нереалистични. Блокът на Берлускони Консерваторите, оглавявани от бившия премиер  Силвио Берлускони , предлагат плосък данък. Берлускони казва, че той ще е 23%, а крайнодесните му съюзници от  Северната лига  искат ставката да бъде 15%. Дясната коалиция също така предизвиква смут, като обещава да изгони над 600 000 отхвърлени  кандидати за убежище  и да освободи фирмите, които наемат безработни младежи, от всички данъци за шест години. Коалицията обаче е разделена по други ключови въпроси: например Северната лига иска да отмени пенсионните реформи и да не зачита правилата на ЕС за бюджетна дисциплина, а партията на Берлускони \"Форца Италия\" обещава да ги спазва. Движение \"Пет звезди\" Знаковата политика на протестната партия е въвеждането на субсидии за минимален доход за бедните домакинства, което би струвало близо 17 млрд. евро на година. Нейната програма, към която бяха отправени обвинения в плагиатство, включително от Уикипедия, също така обещава отмяна на 400 \"безполезни закона\", увеличаване на разходите за здравеопазване и пенсии и орязване на облагите на политиците. В областта на миграцията движението иска вземането на решения по молбите за убежище да става по-бързо, за да се ускори репатрирането на отхвърлените кандидати. Партията освен това казва, че полицаи под прикритие би трябвало да предлагат подкупи на политици и после да арестуват тези, които приемат парите. Демократическата партия Управляващата левоцентристка партия казва, че предизборната ѝ програма е най-реалистичната, а лидерът  Матео Ренци  я определя като \"педантичен, почти скучен списък с постижения и цели за бъдещето\". Ключовите ангажименти включват намаляване на корпоративния данък на 22%, по-щедри детски помощи и въвеждане на минимална заплата, чийто размер още не е определен. Демократическата партия също така обещава шестмесечни безплатни карти за железопътен транспорт за безработните, безплатна телевизия за бедните, 10 000 допълнителни полицаи и пожарникари и данъчни облекчения за младите хора, които се изнесат от домовете на родителите си. Ще бъдат ли изпълнени обаче обещанията? Вестник \"Стампа\" изчислява, че всичко, обещано на избирателите от всички партии, ще струва 1 трилион евро. Преподавателят по икономика в миланския университет \"Бокони\" Роберто Пероти е направил още изчисления за левоцентристкия ежедневник \"Република\". Той казва, че предложенията на блока на Берлускони биха увеличили дефицита с до 300 милиарда евро, тези на Движение \"Пет звезди\" - с 63 млрд. евро, а на Демократическата партия - с най-малко 56.4 млрд. евро. Италия едва ли може да си позволи такава щедрост, при положение че съотношението на държавния ѝ дълг към брутния вътрешен продукт, равняващо се на над 130 процента, е четвъртото по големина в света след това на Япония, Ливан и Гърция./ БТА", "date": "2018.03.01", "title": "Кой какво обещава на изборите в Италия"}
{"url": "https://www.dnevnik.bg/sviat/2018/03/01/3138567_koncite_koito_svurzvat_bulgari_gurci_i_rumunci/", "text": "Днес милиони българи и румънци ще закичат с мартеници свои близки, колеги и приятели. И не само те. \"Първомартенската традиция с червено-белите конци е разпространена не само в България и Румъния, но и в Северна Гърция и Молдова\", казва Димитрина Ланг, председател на Миграционния съвет към община Мюнхен. \"Аз самата разбрах едва преди две години, че на 1 март хората в Молдова и Румъния също се закичват с мартеници. Знаех само за нас, българите, и за Северна Гърция.\" Филм разказва на германците за мартеницата Димитрина Ланг разказва пред \"Дойче веле\", че през 2006 г. сдружението на българите в Мюнхен \"Единство\", на което тя е председател, и едно от сдруженията на румънците в баварската столица си поставят за цел да направят филм за мартеницата, за да разкажат на колкото може повече хора в Германия за тази прекрасна традиция. \"Идеята на  първомартенския обичай  е една и съща и в четирите страни: той символизира събуждането на природата, промяната към по-добро, посрещането на пролетта. Затова и решихме заедно да направим нещо, за да популяризираме мартеницата в Германия\", разказва Димитрина Ланг. \"Премиерата на филма беше през есента на 2007 г. Интересът в Мюнхен беше голям, сега филмът се прожектира в различни училища в Мюнхен и Аугсбург. Надяваме се, че някой ден ще достигне и до други германски градове\", казва председателката на Миграционния съвет в Мюнхен. Едночасовият филм включва няколко по-къси филмчета за първомартенската традиция: на български, румънски и гръцки език, като, разбира се, всички са с превод на немски, обяснява Димитрина Ланг. Филмът се казва Märzchen и е финансиран от мюнхенската организация Morgen, която обединява мигрантските сдружения в баварската столица. Ланг разказва, че в Румъния и Молдова мартеницата е наричана мърцишор, а в Северна Гърция - мартис. В Румъния предполагат, че мартеницата съществува още от епохата на траките. А денят, в който хората си я подарявали, маркирал началото на пролетта. Първоначално мартениците били изработвани от овча вълна. Навремето жените ги връзвали по китките на мъжете. Днес е обратното: с мартеници се кичат предимно дамите. Червеният цвят символизира слънцето, а белият - снега, изпод който се подава първата зеленина. Легендата за хан Аспарух \"В България има няколко легенди за раждането на мартеницата\", разказва Димитрина Ланг и ни връща към времето на хан Аспарух. Според преданието, един ден той получил дар от сестра си - китка, привързана с бял конец към крака на птичка. Конецът обаче наранил крачето на птицата и се оцветил в червено. А птичката пристигнала при хан Аспарух точно на 1 март. Оттам тръгнала традицията на този ден българите да се закичват с червено-бели конци за здраве, щастие и сполука. Димитрина Ланг споделя, че нейните германски колеги и приятели всяка година с нетърпение очакват 1 март - защото знаят, че ще получат  мартеница . \"Винаги много се радват и вярват, че така ще бъдат по-здрави и щастливи. Проблем се оказва само щъркелът. В Мюнхен рядко се виждат щъркели, затова те просто носят мартеничките известно време, след което ги свалят от ръцете си. Една моя колежка е закачила всички мартеници, които съм ѝ подарявала, на една дъска пред бюрото ѝ. В офиса ни си имаме, така да се каже, една малка изложба на мартенички.\"", "date": "2018.03.01", "title": "Конците, които свързват българи, гърци и румънци"}
{"url": "https://www.dnevnik.bg/photos/2018/03/01/3138504_fotogaleriia_s_ranica-protivogaz_sreshtu_mrusniia/", "text": "Известни личности от различни сфери се включиха в кампания срещу мръсния въздух. В специална фотосесия сноубордистката Александра Жекова, журналистът Драгомир Симеонов, актьорите Ники Станоев и Силвия Петкова, певицата Дивна, водещата Ирина Тенчева и бившият футболист Ваня Джаферович напомнят, че е крайно време за ефективни мерки за овладяване на сериозния проблем с опасните превишения с фини прахови частици в цялата страна. На снимката: сноубордистката Александра Жекова", "date": "2018.03.01", "title": "Фотогалерия: С раница-противогаз срещу мръсния въздух в града"}
{"url": "https://www.dnevnik.bg/sviat/2018/03/01/3138577_upravliavashtata_koaliiciia_v_slovakiia_moje_da_se/", "text": "Напрежението в управляващата коалиция в Словакия нараства в дните след убийството на разследващия журналист Ян Куцяк. Това съобщиха чешките новинарски сайтове Aktuality.sk и  Dennik N  и  други издания , според които управляващата коалиция може да се разпадне заради изтегляне на младшия коалиционен партньор, а кабинетът може да започне да губи подкрепа в парламента. Ако информацията се потвърди, може да се стигне и до предсрочни избори. Коалицията на \"Смер\", \"Мост-Хид\" и Словашката национална партия ( SNS ) в момента има мнозинство от 79 от 150 места в парламента, от които няколко се осигуряват с подкрепа от по-малки партии по важните решения. През последните няколко дни министърът на културата  Марек Маджарич подаде оставка  заради убийството на Куцяк и приятелката му Мартина Кушнирова, а по-късно двама словашки представители на Съвета за национална сигурност, споменати в  последната, публикувана посмъртно  публикация на Куцяк, също се оттеглиха заради разследването, което започна. Марек Маджарич е дългогодишен член на управляващата партия на премиера Роберт Фицо \"Смер\". Aktuality, цитиран от \"Ройтерс\", писа вчера, че младшият коалиционен партньор на \"Смер\" - \"Мост-Хид\" - настоява за уволнението на вътрешния министър Роберт Калиняк и началника на полицията Тибор Гашпар. Изданието отбелязва още, че партията ще се събере в четвъртък, за да обсъди следващите стъпки, и това може да доведе до изтегляне от кабинета, ако Калиняк и Гаспар останат на постовете си. Последната му история е за връзките между италиански бизнесмени в Източна Словакия и италианската мафия, както  и за измами с европейски средства . Европейската комисия вече обяви, че е поискала подробности от кабинета в Братислава по въпроса дали действително субсидии от ЕС, отпускани по програми за земеделие, са били източвани от организирани престъпни групи.", "date": "2018.03.01", "title": "Управляващата коалииция в Словакия може да се разпадне заради убития журналист"}
{"url": "https://www.dnevnik.bg/sport/2018/03/01/3138580_stanimir_stoilov_poiska_da_promeni_misleneto_na/", "text": "Станимир Стоилов вярва, че може да постигне успехи с Казахстан. Българският специалист подписа договор за две години с  националния отбор на страната . \"След като се получи с \"Астана\", защо да не се получи и с Казахстан\", заяви той на въпрос за очакванията от работата си. Първият мач на Стоилов ще е приятелската среща с Унгария на 23 март, а  три дни по-късно предстои и контрола в България . \"Преговорите бяха много дълги. На първо място искахме да уточним как да работим, за да направим отбора по-добър. Живея в Казахстан от дълго време и много хора ме познават тук. Постоянно ме питаха как трябва да изглежда националният тим. Аз съм наясно, че има проблеми. Вярвам, че със съвместни усилия ще вдигнем нивото и на националния отбор, и на целия футбол. Ще се постарая да помогна, тъй като виждам как феновете страдат и искат победи на национално ниво\", заяви Стоилов. Според него футболистите в националния отбор имат качества. \"Трябва да променят мисленето си. Искам да действат като отбор. Който мисли, че няма да може да бъде отборен играч, няма място в националния. Ако някой не се представя на ниво в клубния си отбор, също няма място тук\". Стоилов заяви, че продължителността на договора му няма значение. \"Когато ми кажат, ще си тръгна без проблеми. Дошъл съм да помогна.\" Надеждите му са, че след раздялата помежду им \"Астана\" ще продължи да се развива добре. Още с идването си през 2014 г. Стоилов превърна отбора в хегемон в страната и спечели четири поредни титли, като изведе състава и до добри представяния в евротурнирите.", "date": "2018.03.01", "title": "Станимир Стоилов поиска да промени мисленето на футболистите на Казахстан"}
{"url": "https://www.dnevnik.bg/sport/2018/03/01/3138120_cska-sofiia_shte_prekrati_deloto_si_sreshtu_uefa/", "text": "ЦСКА-София\" се подготвя да прекрати делото, което заведе срещу УЕФА в Спортния арбитражен съд (КАС), научи \"Дневник\". От клуба са доволни от получената  зелена светлина за участие в европейските клубни турнири още следващия сезон , ако отборът го постигне по спортен път. \"Този резултат е максимално добър за ЦСКА и до голяма степен обезсмисля арбитражните производства\", заяви за \"Дневник\" Първан П. Първанов, който е специалист по международен арбитраж и водещ процесуален представител на \"ЦСКА-София\" по тези дела заедно с Джефри Кеслер от \"Уинстън енд Строун\" в Ню Йорк. Миналото лято УЕФА не допусна клуба до участие в Лига Европа. Тогава от европейския футболен съюз посочиха, че отборът ще може да се състезава в евротурнирите най-рано през 2019-2020 г. От \"ЦСКА-София\" реагираха остро, като  заявиха, че ще се обърнат към КАС . \"В контекста на международния спортен арбитраж доказването на пропуснати ползи е изключително сложно. Нашите консултанти по въпроса са много консервативни в своите предвиждания относно пропуснатите ползи, защото ЦСКА е бил много успешен в своето представяне в Европа и просто не може да се сравнява с никой в България\", посочи Първанов. \"Изпитвам съмнения, че след днешното (в сряда) развитие ЦСКА има изгода да продължава воденето на този конкретен иск с оглед малкия размер, ниския шанс за успех и разходите, които трябва да се правят. Искът вероятно ще бъде оттеглен\", добави той.", "date": "2018.03.01", "title": "\"ЦСКА-София\" ще прекрати делото си срещу УЕФА"}
{"url": "https://www.dnevnik.bg/biznes/2018/03/01/3138568_bdj_pogasi_dulga_si_za_dizelovite_motrisi/", "text": "\"Холдинг БДЖ\" ЕАД приключи февруари с погасяване на задълженията си към още една финансова институция. След изплащане на 15.9 млн. евро заемът към KfW IPEX Bank вече е изцяло погасен, съобщиха от пресслужбата на превозвача, цитирана от БТА. Заемът е предоставен през 2005 г. за финансиране доставката на 25 електрически мотриси по сключен договор със \"Сименс\" АГ, Германия, на стойност 123.4 млн. евро. Изплащането на задълженията към финансовата институция е в резултат от изпълнението на извършените реформи за оздравяване и развитие на дружеството през последните години, твърдят от компанията. Макар че в началото на февруари правителството отпусна от бюджета 30.9 млн. лв. на компанията, за да си плати дълговете.  От БДЖ припомнят, че в края на 2009 г. дружеството се е намирало в тежко финансово състояние със задължения на 849 млн. лева. Чрез извършените реформи са подобрени финансовата стабилност и структурата на компанията. Благодарение на предприетите мерки очакваните общи задължения на дружеството към настоящия момент възлизат на 361 млн. лева, като изцяло изплатени са два отделни заема към \"Еврофима\", Първият облигационен заем и други два заема към KfW, се посочва от компанията. Не се посочва дали в посочения оставащ дълг е включена и помощта от правителството, която е възмездна и трябва да се върне от холдинга до 28 декември 2020 г.", "date": "2018.03.01", "title": "БДЖ погаси дълга си за дизеловите мотриси"}
{"url": "https://www.dnevnik.bg/bulgaria/2018/03/01/3138571_antikorupcionni_agenti_shte_prepodavat_v_unss/", "text": "Университетът за национално и световно стопанство (УНСС) подготвя започване на специализирана магистърска програма по противодействие на корупцията. За това информира пресцентърът на новия антикорупционен орган - Комисията за противодействие на корупцията и за отнемане на незаконно придобитото имущество (КПКОНПИ), която  все още не е с попълнен състав . Университетът и комисията са подписали днес споразумение, което е първият документ за сътрудничество след влизането в сила на новия Закон за противодействие на корупцията и за отнемане на незаконно придобитото имущество. От думите на членовете на ректорския съвет на УНСС се разбрало, че антикорупционната тема може да стане част от образователната програма на студенти от различни специалности, а експерти на комисията могат да бъдат лектори както на обучаващи се по бакалавърски и магистърски програми, така и в цикъл публични лекции за по-широка аудитория. \"Това, което работят служителите на КПКОНПИ, не се преподава в никой университет\", заяви председателят на комисията Пламен Георгиев. По думите му новите правомощия на антикорупционната структура дават много възможности за сътрудничество с УНСС, както и перспектива за работа на студентите, които завършват висшето училище.", "date": "2018.03.01", "title": "Антикорупционни агенти ще преподават в УНСС"}
{"url": "https://www.dnevnik.bg/biznes/2018/03/01/3138597_ginka_vurbakova_obiasni_skandala_okolo_sdelkata_s_chez/", "text": "Собственикът на \"Инерком България\" Гинка Върбакова обясни скандала около сделката й за покупка на бизнеса на ЧЕЗ в България с интересите на отпаднали в конкурса кандидати. Пред депутатите от комисиите по енергетиката и за контрол на службите за сигурност тя заяви, че се прави опит сделката да бъде осуетена \"чрез оказване на политически натиск в България и Чехия заради икономически интереси на вече отпаднали кандидати\" върху купувача и продавача. \"Сериозно подценихме ролята на политическата интрига в тази ситуация. Подценихме и възможността да бъдем атакувани от наши конкуренти, които искат да провалят сделката и да я обърнат в своя полза, но не по законов ред или чрез откритото и прозрачно конкурентно състезание, а чрез оказване на политически натиск в България и в Чехия\", каза Върбакова. \"Атаките срещу нас са и заради икономически интереси на вече отпаднали от преговорите кандидати, които не искат честно състезание, конкурентни предложения и законосъобразни действия, за да получат и сключат тази сделка. Те искат да спечелят \"по служебен ред\", задкулисно, чрез оказване на политически натиск - както върху нас, така и върху дружеството-продавач \"ЧЕЗ а.с.\", изкривявайки медийната среда, тиражирайки откровени лъжи и инсинуации\", добави тя, изчитайки текста на изявлението си. Върбакова предупреди, че с помощта на адвокати ще прегледа всички изявления и обидни квалификации по свой адрес, включително от най-високо политическо ниво, и ще търси правата си срещу всички спекулации и лъжи. \"Няма да допуснем да се тиражират слухове, че сме подставени лица\", заяви тя.", "date": "2018.03.01", "title": "Гинка Върбакова обясни скандала около сделката с ЧЕЗ с интереси на отпаднали кандидати"}
{"url": "https://www.dnevnik.bg/citat_na_deniia/2018/03/01/3138603_citat_na_denia_kak_moje_mlada_dama_na_28_g_ot_selo/", "text": "Така собственикът на \"Инерком България\" Гинка Върбакова отговори на критиките на лидера на БСП Корнелия Нинова, свързани със сделката на компанията ѝ за придобиване на българския бизнес на ЧЕЗ.  Върбакова в момента говори пред  депутатите  от комисиите по енергетиката и за контрол на службите за сигурност. На заседанието присъстват и представители на президентството и на регулаторите.", "date": "2018.03.01", "title": "Цитат на деня: Как може млада дама на 28 г. от село Крушовица да си купи \"Техноимпекс\""}
{"url": "https://www.dnevnik.bg/sport/2018/03/01/3138350_videopovtoreniiata_ubivat_emociiata_vuv_futbola_kaza/", "text": "Мениджърът на \"Тотнъм\" Маурисио Почетино заяви, че използването на системата за видеоповторения във футбола (VAR) е на път да лиши спорта от емоция. Според аржентинеца честите видеопрегледи могат да отблъснат феновете, ако не се вземат мерки за подобряване на ефективността на технологията. \"Аз съм за използването на технологията, но трябва да бъдем внимателни, за да не променим играта и да убием емоцията. Притеснението ми е, че говорим за машина, а не за футбол\", каза Почетино след победата на \"Тотнъм\" с 6:1 срещу \"Родчейл\" от осминафиналите на Купата на Англия в сряда. Двубоят предизвика поредната доза полемики заради честата употреба на технологията. През първото полувреме съдията Пол Тирни отмени два гола и дузпа и присъди такава за \"Тотнъм\" след продължителни консултации с технологията. Само при отменения гол на Ерик Ламела не се игра повече от две минути за преразглеждане на ситуацията. \"Ако ще използваме системата, трябва да сме убедени в това. Ако не можеш да извикаш, когато вкараш гол, защото трябва да изчакаш две минути - тогава можеш да си останеш вкъщи\", каза Почетино.  След въвеждането си видеоповторенията са обект на разнопосочни коментари. Бундеслигата и Серия А вече използват технологията, а от следващия сезон това ще направи и Примера дивисион. В Англия системата се тества в двубоите за купата. Засега  технологията няма да бъде използвана в Шампионската лига . УЕФА обяви, че тя предизвиква \"твърде голямо объркване\", за да бъде въведена. Видеопрегледите няма да бъдат част от турнира поне до края на сезон 2018-19. От своя страна  ФИФА обяви, че технологията работи с точност от 98.9% . През март се очаква международната футболна федерация да вземе решение за използването ѝ на световното в Русия. Шампионатът на планетата започва на 14 юни. ", "date": "2018.03.01", "title": "Видеоповторенията убиват емоцията във футбола, каза Маурисио Почетино"}
{"url": "https://www.dnevnik.bg/politika/2018/03/01/3138626_radev_i_ruski_politici_na_chestvaniiata_za_3_mart/", "text": "С посещение на руския патриарх Кирил, руски политици и поднасяне на венци и цветя пред паметниците в цялата страна, посветени на Освобождението, ще бъде отбелязан 3 март. В честванията на връх Шипка ще участва президентът Румен Радев, който е патрон на Националния инициативен комитет за честване на 140-годишнината от Руско-турската освободителна война 1877–1878 г. и възстановяването на българската държавност. В комитета, чиито съпредседатели са проф. Андрей Пантев от световната академия \"Платон\" и председателят на БАН академик Юлиян Ревалски,  участват над 150 души , сред които министри от кабинета \"Борисов 3\", кметове, социалисти и общественици. В списъка се забелязват имената на лидера на БСП Корнелия Нинова и депутати от партията. Според негови членове една от движещите сили на комитета е Светлана Шаренкова, която е председател на форум \"България - Русия\". \"Това е много важен ден за България. Трябва да изразим своята радост, че България съществува\", обясни Шаренкова пред \"Дневник\". Тя каза, че има  много инициативи покрай празника , сред които конференции, концерти и др., и няма един координатор по тях. \"На обществени организации е инициативата за комитета. Президентът е патрон\", каза още Шаренкова. Комитетът е създаден м.г. и вече са проведени някои от инициативите. Освен руския патриарх Кирил  на събитието са поканени и се очаква да пристигнат делегация от руската Дума, Федералното събрание, както и потомци на ген. Столетов и правнучка на граф. Игнатиев, обясниха Шаренкова и проф. Пантев.", "date": "2018.03.01", "title": "Радев и руски политици на честванията за 3 март"}
{"url": "https://www.dnevnik.bg/photos/2018/03/01/3138537_fotogaleriia_proizvedeniia_na_kristo_miro_i_pikaso_v/", "text": "Произведения на Кристо, Жоан Миро, Пабло Пикасо, Анди Уорхол и съвременни испански, каталунски и португалски художници гостуват в Националната галерия - клон Двореца, във второто представяне на колекцията на Луис Басат, испански рекламист от еврейски произход, но и с български корени. Тя се открива днес и ще бъде отворена до 9 април. На снимката: двете гостуващи произведения на Кристо (вляво) и картина на Микел Барсело, наречена \"Ожулен автопортрет\".", "date": "2018.03.01", "title": "Фотогалерия: Произведения на Кристо, Миро и Пикасо в Националната галерия"}
{"url": "https://www.dnevnik.bg/sport/2018/03/01/3138631_neimar_niama_da_igrae_tri_meseca/", "text": "Нападателят на ПСЖ  Неймар  няма да играе повече през настоящия сезон. Звездата на парижани се завърна в родината си Бразилия, където ще се възстановява от контузиите, които получи. Неймар има  изкълчен глезен и счупена костица , което ще го извади от терените между два месеца и половина и три. \"Надяваме се операцията да премине успешно и без никакви усложнения и възможно най-бързо да започнем неговото възстановяване. Периодът, който е нужен при такава контузия, е най-малко два месеца и половина, но може да продължи и три\", каза лекарят на националния отбор на Бразилия доктор Родриго Ласмар при пристигането на Неймар в Рио де Жанейро. Ласмар ще извърши операцията на нападателя, като за нея вече е ангажиран и известният френски специалист професор Жерар Сейон. \"Неймар е тъжен, но знае, че няма друг вариант и това ще бъде най-добре за него. Говорихме доста и ми каза, че е мотивиран да играе на световното първенство, ще направи всичко възможно, за да е готов\", добави лекарят. Всички в Бразилия се надяват доктор Ласмар да повтори чудото от 2002 година, когато помогна на Роналдо да се възстанови навреме за световното първенство в Япония и Южна Корея. В негово отсъствие ПСЖ няма да има големи затруднения във френското първенство, където води с 14 точки пред \"Монако\". След няколко дни обаче отборът има важен мач с \"Реал\" (Мадрид) в Шампионската лига. В първия осминафинален мач на \"Сантяго Бернабеу\" европейският шампион спечели с 3:1. Проблемите на парижани се задълбочават и от факта, че друга от звездите,  Килиан Мбапе, също е с травма . Ако Неймар се възстанови в срок, то ще може да се завърне в началото или средата на месец май. Така нападателят ще има около един месец да се подготви за световното първенство в Русия. Първият мач на Бразилия е срещу Швейцария на 17 юни.", "date": "2018.03.01", "title": "Неймар няма да играе три месеца"}
{"url": "https://www.dnevnik.bg/evropa/2018/03/01/3138582_kiberataka_udari_dve_ministerstva_v_berlin_germanski/", "text": "Германските власти разследват кибератака, засегнала вътрешните мрежи на министерствата на външните работи и отбраната, съобщиха представители на властите в Берлин, цитирани от германски медии, \"Ройтерс\" и Би Би Си. Според правителството атаката е \"овладяна\", но не се съобщават подробности. През 2015 г. атака срещу германския Бундестаг доведе до загубата на 16 гигабайта данни. Тогава представители на германските власти обвиниха групата APT28, за която се смята, че е свързана с руските служби  и с нападението на щаба  на демократите в САЩ преди президентските избори. Сега много германски издания сочат APT28, но това не намира официално потвърждение. Патрик Зенсбург от парламентарната комисия за дейността на разузнаването, каза пред телевизия ZDF, че ще е нужно време за анализ на инцидента и на използвания \"изключително сложен\" зловреден софтуер, но се смята, че атака е била по-агресивна от тази през 2015 г. Спред него е твърде рано да се прави връзка с APT28, известна и като Fancy Bear или Sofacy.. \"В интернет се води един вид война,\" добави той и уточни, че престои да се разбере дали и какви данни са били откраднати. Според германския министър на икономиката Бригите Цюприс няма доказателства, че Русия има нещо общо с кибератаката. Цюприс обаче уточни, цитирана от \"Ройтерс\", че ще е \"проблематично\", ако се окаже, че Москва е извършила атаката, както твърдят някои германски медии. Според нея обаче \"това не се обсъжда в момента\" и правителството \"не може да каже нищо\" на този етап. Вестник \"Билд\" пише, че службите са установили с изненада колко изкусна е атаката и са допуснали, че не е извършена от същата група, действала през 2015 г. \"Ройтерс\" обаче цитира Бенджамин Рийд от американската фирма за киберсигурност Fire Eye, според която зад инцидента може да стои именно APT28 и той да е само част от серия атаки срещу американски и европейски правителства през 2016 и 2017 г. Сп. \"Шпигел\" пък отбелязва, че депутатите с изумление  са научили за случилото се  от медиите, вместо да бъдат информирани от контраразунването.", "date": "2018.03.01", "title": "Кибератака удари две министерства в Берлин, германски медии обвиняват руски хакери"}
{"url": "https://www.dnevnik.bg/sport/2018/03/01/3138414_sofiia_shte_prieme_purviia_si_samostoiatelen/", "text": "София ще приеме първия си самостоятелен полумаратон през май. \"Кауфланд София полумаратон\" ще се проведе в София на 13 май. Освен дистанцията от 21 км събитието ще включва и бягания по 5 и 10 км. В програмата влиза и състезанието \"RUN 4 EU\" – инициатива на представителството на Европейската комисия в България. В него ще могат да се включат ученици от цялата страна. Съревнованието между тях може да бъде на индивидуален или групов принцип. Отборите имат възможност да изминат цялото трасе на полумаратона в щафета по 5 км. С двете инициативи организаторите от спортен клуб \"Бегач\" ще се опитат да насърчат активния и здравословен начин на живот сред най-младите. Събитията са част от проявите от \"София 2018 – Европейска столица на спорта\" и европредседателството на България. \"По този начин се търсят възможни решения на един от най-сериозните проблеми, заплашващи здравето на хората в страната – застоялия начин на живот. По данни на Евростат 90% от жените и 83% от мъжете в България спортуват рядко или никога. При младите хора на възраст между 15 и 24 години делът на слабо активните също е изключително висок – около 57%. По тези показатели България се подрежда начело сред страните от ЕС\", посочват от \"Бегач\". Регистрацията предстои да бъде открита след създаването на специализиран сайт за събитията. Организаторите поясниха, че полумаратонът ще има входна такса, която варира спрямо периода на регистрация и избраната дистанция. Ученическото състезание ще е с безплатно и с възрастово ограничение.", "date": "2018.03.01", "title": "София ще приеме първия си самостоятелен полумаратон през май"}
{"url": "https://www.dnevnik.bg/zdrave/2018/03/01/3138651_lekari_poiskaha_s_protest_promiana_na_taksite_za/", "text": "Общопрактикуващи лекари излязоха на протест заради лошите условия на работа и увеличаващата се административна тежест. В София лекари се събраха пред сградата на Министерството на здравеопазването. В тяхна подкрепа днес с декларации се включиха и медици от страната, а лекари в Павликени, Русе, Варна, Перник, Сандански, Пещера и Калояново спряха работа между 12 и 13 часа. Според тях е налице дългогодишна тенденция към ограничаване на правата им да оказват медицинска помощ в съответствие с квалификацията си. Медиците се обявиха освен срещу увеличаващата се бюрокрация и срещу неадекватното финансиране на първичната извънболнична медицинска помощ, както и срещу задължението да извършват социална дейност. Те изтъкват, че Министерството на здравеопазването не спазва ангажимента си за изплащане на разликата в потребителската такса на пенсионерите, че липсва какъвто и да е хонорар за извършваните в полза на пациентите диагностика и лечение на остри заболявания, което е над 70% от дейността на личните лекари, както и че непрекъснато се разширява пакетът здравни дейности, който следва да бъде изпълняван от тях без адекватно финансово обезпечение. Общопрактикуващите лекари настояват освободените от потребителска такса да започнат да я плащат в пълния ѝ размер, а самата такса да бъде обвързана с минималната работна заплата. Те искат и да отпадне задължението им за описване на касовите бележки за получените от тях суми. Медиците се обявиха и изискването личният лекар да бъде на разположение 24 часа и предлагат промяна на извършване на тези услуги. Няма как сега да се обсъжда промяна при потребителските такси В отговор на протестиращите от Министерството на здравеопазването заявиха, че на този етап не може да се дискутира промяна на размера на потребителската такса, защото това предполага актуализация на държавния бюджет. Няма как и тепърва да се отправя предложение за отпадане на отчетността чрез касови бележки, посочват от ведомството. От там припомниха, че се работи по информационна здравна система, която се очаква да заработи тази година. След въвеждането ѝ ще се облекчи бюрокрацията по отношение издаването на рецепти и направления, поддържането на регистри и отчитането, коментира заместник здравният министър Жени Начева. Тя пое ангажимент да се анализират възможностите облекчаване на отчитането на лекарите към районните здравни каси, ктм здравните инспекции и други институции. Здравното ведомство изтъква, че за 2018 г. най-голям ръст има в бюджета за здравеопазване, като най-голямо е увеличението за общопрактикуващите лекари и препратиха дебата по Националния рамков договор към лекарското съсловие, чийто представител по закон е Българският лекарски съюз. В Министерството на здравеопазването е създадена работна група, която да анализира възможностите за отпадане на изискването общопрактикуващият лекар да бъде на разположение 24 часа. Обмисля се вариантът за структуриране на мрежа от изпълнители на неотложна медицинска помощ на географски принцип, която да обезпечи 24-часовия достъп до първична медицинска помощ.", "date": "2018.03.01", "title": "Лекари поискаха с протест промяна на таксите за пациентите, министерството отказа"}
{"url": "https://www.dnevnik.bg/bulgaria/2018/03/01/3138352_chez_suobshti_che_e_platena_5_mln_evro_bankova/", "text": "ЧЕЗ няма никаква информация по повод събитията в София, където участник в сделка за продажба на българските активи на чешката енергийна група каза, че правителството на Бойко Борисов иска да поеме контрола над дружеството,  съобщи пражкото издание \"Лидове новини \". Алис Хоржакова, говорителка на ЧЕЗ, заяви в четвъртък, че \"при подписването на договора в петък, 23 февруари 2018 г. с \"Инерком\" получихме безусловна и неотменима банкова гаранция в размер на 5 милиона евро, че ще бъде платена договорената сума\". Ръководителят на отдела за връзки с обществеността Ладислав Кржиж коментира, че \"сме подписали договор, но ще видим какво ще направи \"Инерком\". Гинка Върбакова от \"Инерком\" заяви в четвъртък, че възнамерява да пътува до Чехия, за да обсъди договора с представители на ЧЕЗ.", "date": "2018.03.01", "title": "ЧЕЗ съобщи, че е платена 5 млн. евро банкова гаранция за сделката в България"}
{"url": "https://www.dnevnik.bg/biznes/2018/03/01/3138583_spored_razuznavaneto_sdelkata_s_chez_e_silno_nadcenena/", "text": "По данни на държавна агенция \"Разузнаване\" активите на чешката ЧЕЗ в България са оценени от \"Креди сюис\" на 225 млн. евро, така че сделката с българската \"Инерком\" е силно надценена. Това съобщи председателят й Драгомир Димитров пред депутатите от комисиите по енергетиката и за контрол на службите за сигурност. Дневният ред на съвместното заседание е сделката между \"Инерком България\" и чешката ЧЕЗ за активите й в България. Неофициално се знае, че договорената между тях цена е 320 млн. евро, а според Димитров анализът на \"Креди сюис\" е поръчан от един от кандидатите за покупка. Чешката компания е искала да продаде бизнеса си в България още през 2010 г. и тогава е очаквала да получи 240 млн. евро, но е била склонна да отстъпи до 200 млн. евро и да приеме разсрочено плащане за 2-3 г., каза Димитров. От думите му, както и от изявления на председателят на ДАНС Димитър Георгиев се разбра, че двете служби са следили ходовете на чешката компания в опитите й да се освободи от българския си бизнес след като енергийният регулатор беше започнал процедура за отнемане на лицензите на електроразпределителните дружества. В годините е преговаряно с турски холдинг и с руско дъщерно дружество на \"Газпром\", но и двете са се отказали. При последната процедура през 2017 г. преди изборите в Чехия се е вървяло към продажба на компаниите на \"Енерго-Про\" Варна. Компания на Христо Ковачки е предлагала първоначално 302 млн. евро, но е подобрила офертата си до 360 млн евро, а \"Инерком\" - от 290 млн. евро до над 300 млн. евро, сочат данните на ДАНС, изнесени на заседанието. В прокуратурата е имало няколко преписки - през 2010 г., 2014 г., 2015 г. и 2016 г. на дружества и лица, свързани с \"Инерком\" Две са прекратени, а две продължават, но няма повдигнати обвинения, сочат данните на ДАНС. На заседанието на двете парламентарни комисии представителите на всички регулатори заявиха, че нямат правомощия да следят хода на сделката, нито да се намесват. Националната агенция за приходите проверява дружеството - купувач, но то е създадено през миналата година и още не е подало данъчна декларация, крайният срок за което е 31 март, съобщи председателят на агенцията Галя Димитрова. Комисията за енергийно и водно регулиране няма правомощия да контролира \"Инерком\" преди сделката да е сключена, заяви председателят Иван Иванов. Смяната на собствеността не променя вече издадения лиценз, а енергийният регулатор следи изпълнението на лиценза. Същата невъзможност за контрол се отнася и за Комисията за финансов надзор, каза зам.-председателят, отговарящ за надзора на инвестиционната дейност, Бойко Атанасов. \"Нямаме законови правомощия за предварителен надзор, но следим цялата информация по темата\", увери той. Агенцията за приватизация също не следи сделката, защото срокът на следприватизационния контрол е изтекъл още през 2008 г., съобщи неин представител. Председателят на Комисията за защита на конкуренцията Юлия Ненкова информира депутатите, че досега \"Инерком\" не е подала искане за концентрация и регулаторът ще провери дали има такава след като такова искане постъпи. Шефът на Българската банка за развитие Стоян Мавродиев съобщи, че банката не е ангажирана по никакъв начин с тази сделка, включително чрез рефинансиране на заема на ЧЕЗ към ЕБВР, както твърди чешкият вестник \"Лидове новини\". Какво каза собственичката на \"Инерком България\" Гинка Върбакова пред депутатите четете  тук.", "date": "2018.03.01", "title": "Според разузнаването сделката с ЧЕЗ е силно надценена"}
{"url": "https://www.dnevnik.bg/biznes/finansi/2018/03/01/3138727_bankata_za_razvitie_ne_bila_poemala_angajiment_da/", "text": "Българската банка за развитие (ББР) не е водила разговори за финансиране на \"Инерком България\" за покупка на българския бизнес на ЧЕЗ и не е поемала ангажимент да рефинансира отпуснат на \"ЧЕЗ Електроразпределение\" АД кредит от ЕБВР, обяви днес директорът на банката Стоян Мавродиев пред депутатите от комисиите по енергетиката и за контрол на службите за сигурност. Двете комисии обсъждат сделката за покупката на най-голямото енергоразпределително дружество в страната. Стоян Мавродиев обвини борда на ЧЕЗ в Чехия, откъдето твърдят, че има писмо за поет ангажимент за финансиране на сделката, в манипулиране на чешкия премиер. Мавродиев обяви, че ББР не са имали контакти с ЧЕЗ. Той допълни, че до момента има само молба от \"Инерком\" за разглеждане на възможността за рефинансиране на отпуснатия заем от ЕБВР на ЧЕЗ. \"Заявихме, че имаме интерес да го разгледаме, но без никакъв правнообвързващ ангажимент\", каза Мавродиев. Той допълни, че решение за рефинансиране може да се вземе от органите за управление на банката след подробен анализ на източниците на финансиране на компанията. До момента такива стъпки не са правени. Има манипулация от борда на ЧЕЗ и те манипулират чешкия премиер. Мавродиев каза, че не е информирал принципала в лицето на министъра на икономиката за тази кореспонденция. Надзорният съвет е бил информиран.", "date": "2018.03.01", "title": "Банката за развитие не била поемала ангажимент да финансира сделката за ЧЕЗ"}
{"url": "https://www.dnevnik.bg/evropa/2018/03/01/3138214_tova_koeto_pravim_na_zapadnite_balkani_ne_e_nasocheno/", "text": "Това, което правим под егидата на Европейския съюз на Западните Балкани, не е насочено нито срещу Русия, нито срещу Турция, нито срещу който и да е от съседите ни. Това заяви българският премиер Бойко Борисов по време на съвместна пресконференция с председателя на Европейската комисия Жан-Клод Юнкер след  обиколката му в региона . Пресконференцията се проведе в София след среща на Борисов и Юнкер с лидерите на Западните Балкани - президентите на Босна и Херцеговина Драган Чович, на Косово Хашим Тачи и на Сърбия Александър Вучич, както и премиерите на Черна гора Душко Маркович, на Албания Еди Рама, на Република Македония Зоран Заев. Европейската перспектива за региона е един от основните приоритети на българското председателство на Съвета на ЕС. В началото на февруари  Европейската комисия обяви новата си стратегия  за шестте страни от Западните Балкани, която очертава възможност за еврочленство на Черна гора и Сърбия до 2025 г., при условие че покрият необходимите условия, посочени в документа. Юнкер определи седмицата на обиколката си като много тежка и богата. Открих, че ЕС е много силно ангажиран с европейската перспектива на Западните Балкани, ние сме готови да работим в тази насока и виждам същото желание и от страна на партньорите ни, които имат желание да предприемат необходимите реформи за присъединяване към ЕС, заяви той. \"Когато започнах мандата си, казах, че нито една държава от Западните Балкани няма да успее да се присъедини до края на мандата на тази Европейска комисия, ноември 2019 г., и това като че ли натъжи партньорите ни от региона. Трябваше после да уточня намеренията си, а именно да ускоря присъединяването, сближаването на тези наши партньорски отношения, да видим какви ще са статутите на кандидат за едните и кога ще се осъществи присъединяването. Това ще стане, ако всички условия са изпълнени, евентуално през 2025 г.\", обясни Юнкер, но допълни, че на този етап  , въпреки че има огромен напредък във всички тях. \"Отново наблягам на нуждата да работим заедно и да имаме ефективна борба, срещу организираната престъпност, срещу корупцията. Всички страни, които искат да се присъединят към ЕС, трябва да са приключили двустранните териториални конфликти, преди да се присъединят.\" \"В ЕС следим отблизо тази нестабилност, ние не искаме такава, ние искаме да има стабилност, която да се постигне в този процес на преговори за присъединяване. На всеки етап от моето пътуване слушах, че в Западните Балкани се говори много за Балканите, но като цяло в ЕС не се говори толкова много с тези Балкани. Нека да не забравяме, че трябва да се опитаме да обхванем комплексността на този регион\", каза Юнкер. Той посочи: \"ЕС е един голям пазар с много положителни ефекти за икономиката и също ценности, които не бива да изчезнат от нашия обхват и скоро тук, в София, ще има среща на върха на държавите от Западните Балкани и ЕС.\" На срещата, която ще се проведе през май, по думите на Юнкер ще се обсъжда присъединяването, но също проблемът за миграцията. \"Също ще трябва да обърнем внимание на икономическата ситуация на региона, да говорим за свързаността на региона, между отделните държави, ще трябва да се споразумеем за прилагането на тези 155 принципа, които управляват икономическата интеграция на региона и условностите, по които сме се споразумели на срещата на върха от Триест. Бих желал по време на срещата в София под егидата на Бойко да уточним как точно ще работим, така че този  \", допълни Юнкер. Връщам се в Брюксел убеден още повече, че мястото на Западните Балкани е в ЕС, и съм още по-убеден в това, защото тези, които ме слушаха, с които говорих, са на същото мнение, а именно присъединяването не е мечта, а нещо, което може да се реализира, каза още председателят на еврокомисията. По думите му \"трябва да се съсредоточим не толкова върху крайните дати, а върху същността на процеса и съответно това е задължението на региона и на ЕС, да направим всичко възможно, така че максимален брой държави да отговорят възможно най-бързо на критериите\". Той отново подчерта, че  , защото това не е нито във интерес на страните от региона, нито в интерес на ЕС и на гражданите на Западните Балкани. \"По време на срещата в София ще трябва да обсъдим и финансирането на подобряването на свързаността в този регион... Трябва да сме много конкретни и искам от държавите да могат да вземат максимално бързо решенията, които са свързани с перспективата 2027-2030 г. Стартираме определен брой проекти, които ще бъдат решени по време на срещата на върха в София, но не можем да спрем финансирането на 1 януари 2020 г.\", допълни той. Бойко Борисов посочи, че с тази обиколка европейските представители на практика са се убедили колко отвратителна е свързаността в момента на Балканите и каза, че на тези срещи България представлява и интересите на Румъния и на Гърция. Разчитаме много на помощта на Европейската комисия, на хибридното финансиране, допълни премиерът. \"Готови сме и сме си поставили амбициозната задача   за жп линии, магистрали, дигитална инфраструктура, готови или съответно на какъв етап са проектиране, финансиране, за да можем в срокове да говорим на своите народи кога дадена отсечка ще стане готова. Защото ние с колегата Вучич в следващите две-три години можем да кажем София - Белград, Белград - Истанбул или Белград - Будапеща ще бъдат готови, тъй като ни остават по-малки отсечки\", отбеляза Борисов. Той посочи като важни проекти магистралата на мира през Косово, Белград, коридор, 10, 4 и други. По думите му е много важно да се продължи работата между различните служби и бързата обмяна на информация. \"Сутринта създадохме условия за двустранни, тристранни срещи между Белград и Прищина, между Черна гора. Оптимист съм, тъй като сега отиваме на гръцкия Давос на техния икономически форум и сме си поставили амбициозната задача регионалното и икономическото сътрудничество по тези над 100 точки, с колегите поехме ангажимент пред комисарите и пред комисията максимално бързо да бъдат затворени, за да имаме още една стъпка в тази посока\", допълни Борисов. Той отбеляза като успех на България споразумението, постигнато тази нощ между Европейския парламент, Съвета и председателството, по съдържанието на директивата за командированите работници и напредъка по реформата на Дъблинския регламент.", "date": "2018.03.01", "title": "Това, което правим на Западните Балкани, не е насочено срещу Русия или Турция, увери Борисов"}
{"url": "https://www.dnevnik.bg/regioni/2018/03/01/3138732_vodata_v_shumen_i_veliki_preslav_e_negodna_za_piene/", "text": "Водата в Шумен, Велики Преслав и селата Панайот Волов, Белокопитово и Дибич е със завишена мътност и не е годна за пиене, съобщи БНР. От регионалната здравна инспекция препоръчват водата да не се пие и уточняват, че е засилен контролът по дезинфекцията ѝ. \"Въпреки че има промяна в качеството на водата по показател мътност, по останалите физико-химични и микробиологични показатели резултатите съответстват на здравните норми и изисквания\", коментира Йовка Костова от регионалната здравна инспекция. В Шумен все още няма изградена пречиствателна станция за питейни води. През миналата година бе представен идеен проект за изграждането ѝ, като очакванията са то да струва 16.5 млн. лв., които да дойдат от държавния бюджет.", "date": "2018.03.01", "title": "Водата в Шумен и Велики Преслав е негодна за пиене"}
{"url": "https://www.dnevnik.bg/biznes/finansi/2018/03/01/3138829_faktite_po_sdelkata_za_chez_koito_izslushvaneto_na/", "text": "Три часа и половина продължи откритото заседание на парламентарните комисии по енергетика и контрол на специалните разузнавателни средства, свикано по спешност от управляващите, след като  премиерът Бойко Борисов реши  да се намеси в сделката между ЧЕЗ и \"Инерком\" за купуването на българския бизнес на ЧЕЗ. Депутатите събраха собственика на фирмата купувач Гинка Върбакова, шефовете на регулаторните органи, държавните агенции и службите, които правят проверка по сделката, управителя на Българската банка за развитие, посланика на Чехия, както и пратеници на президентската институция. Заседанието премина при размяна на остри реплики между управляващи и опозиция, като всяка от страните отправяше упреци към другата за състоянието на енергийния сектор и изтъкваше заслугите си за направеното в него през годините. Заради размяната на обвинения лидерът на БСП Корнелия Нинова напусна демонстративно заседанието. Шефът на държавната банка за развитие Стоян Мавродиев пък обвини борда на ЧЕЗ в Чехия в манипулиране на чешкия премиер. В изложението си  Гинка Върбакова уточни,  че скандалът около сделката е провокиран от компании, които не са били избрани за купувачи на българския бизнес на ЧЕЗ и се използва от партиите за трупане на политически дивиденти. Ето и какви неизвестни досега факти \"изплуваха\" между политическите реплики по време на изслушването: Ще получи ли държавата дял  В договора за покупко-продажба е записана дългосрочна забрана за препродаване на компанията, съобщи кандидат-купувачът. Върбакова уточни, че за да се промени това, трябва да преговаря с продавача, след като по-рано днес премиерът Бойко Борисов поиска държавата да стане съакционер в компанията. Откъде ще дойде финансирането Финансовите консултанти на Гинка Върбакова уточниха, че няма твърда договорка с банка или консорциум банки. Очаква се финансиращата институция да поиска съфинансирането от страна на купувача да е между 20 и 30 на сто, а средствата за това ще дойдат от собствения бизнес на Върбакова или друг заем. Обещавала ли е Банката за развитие финансиране Според  Стоян Мавродиев няма поети ангажименти  за финансиране или рефинансиране на заема на ЧЕЗ към ЕБВР, а само запитване от \"Инерком\" и необвързващ отговор от банката. До момента органите за управление на банката не са правили подробен анализ на източниците на финансиране на компанията и не са обсъждали рефинансиране. Премиерът Борисов не е бил уведомен за запитването на \"Инерком\", по думите на Мавродиев - защото то и отговорът на банката са рутинно действие. Колко струва българската ЧЕЗ Активите на компанията са оценени от \"Креди сюис\" на 225 млн. евро. Това, по думите на шефа на  разузнаването,  означава, че сделката с \"Инерком\" (по неофициална информация на стойност 320 млн. евро) е силно надценена. ЧЕЗ е искала да продаде бизнеса си в България още през 2010 г. и тогава е очаквала да получи 240 млн. евро, но е била склонна да отстъпи до 200 млн. евро и да приеме разсрочено плащане за 2-3 г. При последната процедура през 2017 г. преди изборите в Чехия се е вървяло към продажба на компаниите на \"Енерго-Про\" Варна. Компания на Христо Ковачки е предлагала първоначално 302 млн. евро, но е подобрила офертата си до 360 млн евро, а \"Инерком\" - от 290 млн. евро до над 300 млн. евро. Наблюдавали ли са службите сделката Дирекция \"Разузнаване\" и Държавна агенция \"Национална сигурност\" са следели ходовете  на чешката компания в опитите й да се освободи от българския си бизнес от 2010 г. насам. В годините е преговаряно с турски холдинг и с руско дъщерно дружество на \"Газпром\", но и двете са се отказали. Проверките са установили, че в годините е имало интерес от кандидати, които ако бяха купили компанията, са щели да застрашат националната сигурност (по думите на Цветан Цветанов). При последната процедура през 2017 г. преди изборите в Чехия се е вървяло към продажба на компаниите на \"Енерго-Про\" Варна. Компания на Христо Ковачки е предлагала първоначално 302 млн. евро, но е подобрила офертата си до 360 млн евро, а \"Инерком\" - от 290 млн. евро до над 300 млн. евро, Какви проверки се правят В прокуратурата е имало няколко преписки - през 2010 г., 2014 г., 2015 г. и 2016 г. на дружества и лица, свързани с \"Инерком\" Две са прекратени, а две продължават, но няма повдигнати обвинения Националната агенция за приходите проверява дружеството - купувач , но то е създадено през миналата година и още не е подало данъчна декларация. Държавната комисия за енергийно и водно регулиране към момента няма правомощия да се намесва, но след като Върбакова влезе във владение ще следи стриктно дали лицензът се спазва. Агенцията за приватизация не следи сделката , защото срокът на следприватизационния контрол е изтекъл още през 2008 г. Комисията за защита на конкуренцията още не е работила по сделката , защото от \"Инерком\" не са подали искане за проверка за концентрация.", "date": "2018.03.01", "title": "Фактите по сделката за ЧЕЗ, които изслушването на Гинка Върбакова осветли"}
{"url": "https://www.dnevnik.bg/sport/2018/03/01/3138751_svetovnata_antidopingova_agenciia_se_obiavi_protiv/", "text": "Президентът на Световната антидопингова агенция (WADA) сър Крейг Рийди се обяви против отмяната на олимпийската забрана на Русия. Шотландецът изрази разочарование от решението на Международния олимпийски комитет. Според него не е редно статут на Русия да бъде възстановен, след като в момента тече разследването срещу Руската антидопингова агенция (РУСАДА). Забраната на Русия за участие в олимпийски игри беше отменена в сряда. Това се случи  по-малко от три месеца, след като страната беше изключена от МОК . \"Ние трябва да се съобразим с решението на МОК, но това не значи, че го подкрепяме. Аз предпочитам да се беше изчакало още малко. Последната дума обаче е на МОК\", каза Рийди пред Би Би Си. В същото време РУСАДА продължава да е без лиценз. Той беше отнет пред ноември 2015 г., когато Русия беше изключена от международната атлетика заради разкритията за системна употреба и прикриване на допинг в доклада \"Макларън\". За да може антидопинговата агенция в Москва да работи отново, тя трябва да изпълни още две препоръки от Световната антидопингова агенция. \"Те трябва да признаят официално резултатите от разследванията на комисиите \"Макларън\" и \"Шмид\", а също така да ни дадат достъп до лабораторията в Москва. Не мисля, че е толкова трудно, но до този момент не са го направили\", каза Рийди. Според него ако наказанието на Руския олимпийски комитет беше останало по-дълго време в сила, това щеше да стимулира РУСАДА да изпълни изискванията.", "date": "2018.03.01", "title": "Световната антидопингова агенция се обяви против отмяната на наказанието на Русия"}
{"url": "https://www.dnevnik.bg/sport/2018/03/01/3138953_prikazkata_na_djaziri_stigna_do_polufinalite_v_dubai/", "text": "Тунизиецът Малек Джазири продължи изненадващото си представяне в турнира от категорият \"АТП 500\" в Дубай. 34-годишният тенисист, който в първия кръг отстрани поставения под №1 Григор Димитров, достигна до полуфиналите на надпреварата. В двубой, който противопостави двама от участващите с \"уайлд кард\" в турнира, Джазири победи голямата надежда на гръцкия тенис Стефанос Циципас с 6:4, 3:6, 6:3. Мачът продължи два часа, като премина под доминацията на сервиращите - с кратки точки и малко продължителни разигравания. В цялата среща имаше само пет точки за пробив. Джазири реализира две от своите три, за да вземе първия и третия сет. Циципас имаше две възможности - една в първата и една във втората част, като оползотвори втората. Джазири, който преди турнира в Дубай нямаше победа срещу тенисист от топ 100 от 11 месеца, спечели трета оспорвана битка в емирствата. В първия кръг той направи обрат срещу Григор Димитров за първия успех срещу играч от топ 100 в кариерата си, а във втория надигра холандеца Робин Хаазе в два тайбрека. В полуфиналите тунизийският ветеран ще се изправи срещу испанеца Роберто Баутиста Агут, който отстрани хърватина Борна Чорич след победа със 7:6 (4), 6:4. Вторият полуфинал ще се определи от мачовете Лука Пуи - Юичи Сугита и Филип Крайнович - Евгени Донской. С достигането до полуфиналите в Дубай Джазири записва най-доброто си класиране в турнирите на АТП. Той има още две влизания във финалната четворка в кариерата си, но в състезанията от категория \"250\" - в Москва през 2012 г. и в Уинстън Салем през 2015 г. В момента Джазири заема 117-ото място в света, а върховото му класиране №47 от февруари 2017 г. В понеделник той ще се завърне в топ 100, като ще напредне най-малко с 33 места до №84. Ако спечели турнира, тунизиецът ще се озове в подножиието на топ 50. Той няма нито една титла и нито един финал в турнирите от календара на АТП.", "date": "2018.03.01", "title": "Приказката на Джазири стигна до полуфиналите в Дубай"}
{"url": "https://www.dnevnik.bg/evropa/2018/03/01/3138309_erdogan_i_momichenceto_koeto_toi_razplaka/", "text": "На сбирка на турската управляваща \"Партия на справедливостта и развитието\" в Югоизточен Анадол партийният лидер Реджеп Тайип Ердоган изкара на трибуната едно момиченце, облечено във военна униформа. Когато президентът попита детето дали е готово да стане мъченица, 6-годишното момиченце избухна в сълзи - очевидно от притеснение. Но Ердоган го скастри: \"Войниците не плачат. Когато паднат в бой, ние ги покриваме с националния флаг.\" \"Това не е държава, а капан за деца\" Изявата на Ердоган предизвика остри реакции в социалните мрежи. \"Държавата не съществува, за да убива децата си, а за да им осигури по-добър живот\", пише един от участниците в дебата. Друг критикува нерадостната съдба на децата в Турция: \"Женят ги още като малолетни, убиват ги, насилват ги, превръщат ги в мъченици. Това не е държава, а капан за деца.\" Трети пък се възмущава, че в Турция децата биват употребявани за политически цели: \"Има хиляди начини да злоупотребиш с едно дете. Но най-отвратителният от всички е, когато автократи използват деца за собственото си политическо шоу, а родителите го позволяват. Една част от турските избиратели ще влязат в историята като покровители на злоупотребите с деца.\" Привържениците на Ердоган обаче също са активни в мрежите. Един от тях пише в \"Туитър\": \"Вижте, идиоти такива, любовта към Ердоган не може да бъде купена с юфка или с дървени въглища. А децата пък изобщо не могат да бъдат подкупвани с пари.\" Друг нарича Ердоган \"велик мъж\". Децата като средство за пропаганда Това съвсем не е първият случай в Турция, в който деца биват използвани за пропаганда. Само ден преди случката с Ердоган и момиченцето държавната телевизия TRT помести на интернет страницата си видео, в което друго дете - 6-годишният Иса, отправя следното послание: \"Баща ми и другарите му от Свободната сирийска армия се бият рамо до рамо с турските войници срещу сепаратистката терористична организация ПКК. Нека Господ пази нашите бойци, за да победят. Благодаря на нашия президент, който ми е като дядо. На него и на Господ дължа това, че мога да ходя на училище и да се чувствам защитен. Дано Бог му се отблагодари - на него и на турския народ.\" Видеото завършва с това как шестгодишното момче разглежда на лаптоп заедно със свое приятелче снимки на баща си във военна униформа. В тази връзка адвокатът Седа Билен, специалист по правата на децата, припомня, че Турция е подписала редица международни спогодби. \"Тези международни документи забраняват въвличането и рекрутирането на деца за нуждите на въоръжени конфликти. Но понеже те не се спазват, децата се превръщат в най-големите жертви на войни. За тях няма нищо по-опасно от войната. Затова всеки възрастен трябва да пази децата от войни и въздействията от тях, включително когато това не е закрепено със съответната спогодба\", казва Билен пред \"Дойче веле\".", "date": "2018.03.01", "title": "Ердоган и момиченцето, което той разплака"}
{"url": "https://www.dnevnik.bg/sviat/2018/03/01/3138965_brjuksel_poiska_socialnite_mreji_da_premahvat/", "text": "Терористичното съдържание в социалните мрежи трябва да се премахва в рамките на час – това е част от мерките, които Европейската комисия препоръча на компаниите и държавите-членки днес. Google, YouTube, Facebook, Twitter и други ще трябва да покажат в рамките на три месеца, че се справят по-добре с контрола върху екстремисткото съдържание, в противен случай дейността им може да се регулира със законодателство. Днес Европейската комисия разпространи няколко препоръки за контрол върху незаконното съдържание. -  : предвид факта, че терористичното съдържание е най-вредно в първите часове на появата си онлайн, като общо правило всички предприятия следва да го премахнат в рамките на един час от сигнализирането му. -  : освен сигналите интернет предприятията следва да прилагат проактивни мерки, включително автоматизирано откриване, за да могат ефективно и бързо да премахват или блокират терористично съдържание и да му попречат да се появи отново, след като е било свалено. В помощ на по-малките платформи предприятията трябва да споделят и оптимизират подходящи технологични инструменти и да установят работни договорености за по-добро сътрудничество със съответните органи, включително Европол. -  : трябва да се установят ускорени процедури за възможно най-бърза обработка на сигналите, а държавите членки трябва да гарантират, че са налице необходимият капацитет и ресурси за откриване, установяване и сигнализиране на терористично съдържание. -  : държавите членки трябва да съобщават на Комисията за сигналите и последващите действия по тях, както и за цялостното сътрудничество с предприятията за ограничаване на терористичното онлайн съдържание; тези доклади следва да бъдат редовни, за предпочитане веднъж на тримесечие. \"Онлайн платформите се превръщат в основен портал за достъп до информация, поради което те носят отговорност да предоставят сигурна среда за своите потребители. Незаконното съдържание офлайн е незаконно и онлайн. Няколко платформи премахват значително повече незаконно съдържание от преди, с което показват, че саморегулирането може да работи, но все още е необходимо да реагираме по-бързо срещу терористичната пропаганда и друго незаконно съдържание, което представлява сериозна заплаха за сигурността, безопасността и основните права на гражданите ни\", каза еврокомисарят Андрус Ансип.", "date": "2018.03.01", "title": "Брюксел поиска социалните мрежи да премахват терористично съдържание в рамките на час"}
{"url": "https://www.dnevnik.bg/razvlechenie/2018/03/01/3138960_filmut_na_tarantino_za_charlz_mensun_subira_di_kaprio/", "text": "Окончателно: във филма на Куентин Тарантино за Чарлз Менсън ще участва не само Леонардо ди Каприо, но и Брад Пит, обяви филмовото студио \"Сони\" в сряда. Нито един от двамата обаче няма да е в ролята на известния масов убиец. Вместо Ди Каприо ще играе залязваща звезда на уестърн сериал, а Пит - неговия дубльор, които се опитват да свържат двата края в най-хипарските години на Холивуд. Жертвата на Менсън Шарън Тейт е тяхна съседка, разказва \"Холивуд рипортър\". Премиерата на филма е насрочена за 9 август 2019 г. За участието на Пит в този проект се говори от месеци, но официалното потвърждение идва едва сега. Събирането на двама актьори от такава звездна величина е скъпо и трудно начинание и ди Каприо е бил готов да се откаже на няколко пъти, твърди изданието. И двамата актьори имат предишен опит с Тарантино - Пит в \"Гадни копилета\" от 2009 г., номиниран за 8 оскара а ди Каприо - в \"Джанго без окови\", също с 5 номинации. Не е известно дали в \"Имало едно време в Холивуд\" ще се намери роля и за Кристоф Валц - австрийският актьор и прочут екранен злодей вече има два оскара, именно за тези два филма. Работя по сценария от 5 години, живял съм в окръга на Лос Анджелис цял живот, включително през 1969 г., когато бях 7-годишен, написа Тарантино в пресинформацията   \"Нямам търпение да разкажа една история за града, такъв, какъвто вече не съществува. И не бих могъл да съм по-щастлив от динамичния тандем Ди Каприо-Брад Пит.\"", "date": "2018.03.01", "title": "Филмът на Тарантино за Чарлз Менсън събира Ди Каприо с Брад Пит"}
{"url": "https://www.dnevnik.bg/evropa/2018/03/01/3138982_puchdemon_vremenno_se_otkaza_da_e_premier_na_katalunia/", "text": "Уволненият каталунски премиер и самопровъзгласил се лидер в изгнание Карлес Пучдемон обяви, че се отказва \"временно\" от поста, който загуби през октомври и за който се кандидатира след предсрочните избори в областта. Пучдемон съобщи, че неговата коалиция в парламента - \"Заедно за Каталуня\" - ще представи  активиста  Жорди Санчес като кандидат. Пучдемон е в Брюксел от ноември, а от изборите в края на декември насам, \"Заедно за Каталуня\" стана втора политическа сила, той настоява, че  може да управлява Каталуня  от белгийската столица. Това е първият път, когато той в прав текст, макар и временно, обявява, че няма повече да бъде кандидат за поста. Това стана часове след като парламентът в Каталуня гласува, за да \"реабилитира\" Пучдемон като кандидат-премиер, в отговор на  решение на Конституционния съд . Най-висшата съдебна инстанция в Мадрид всъщност не отменя кандидатурата му, а поставя пред нея условията той да се яви лично в парламента и да иска разрешение от съдия, за да го направи (при влизането си в Испания той би трябвало да бъде арестуван заради разследването срещу него). Санчес, председател на една от най-големите активистки организации Каталунска национална асамблея (ANC), която агитираше за \"да\" на референдума за отделяне от Испания, е разследван за подстрекателство към бунт заради спорното си участие в кампанията и организирането на протести. Властите в Мадрид настояват, че с действията си той също така е опитал да саботира операция на испанската гвардия срещу нарушители на закона. \"Нито една индивидуална мотивация не е крайно необходима за нашето движение. И зная, че пътят е дълъг и пълен с препятствия,\" каза Пучдемон, имайки предвид движението за независимост. \"Сега Мадрид няма да има никакво извинение, за да продължи окупацията на институциите ни. Никакво извинение, за да пренебрегва гласа ни.\" Избирането на легитимен премиер би трябвало да сложи край на прякото управление, което Мадрид наложи в Каталуня, след като парламентът в Барселона обяви независимост от Испания. Предложението именно Санчес да заеме този пост обаче е пълно с неизвестни, тъй като той е в предварителен арест (известен на испански като \"превантивен затвор\") в хода на съдебното производство срещу него. Адвокатът му вече преди няколко дни, че ако Санчес - който кампанията за независимост  превърна в символ на \"политическите затворници\"  в Каталуня - бъде посочен като кандидат, ще поиска да напусне затвора.", "date": "2018.03.01", "title": "Пучдемон \"временно\" се отказа да е премиер на Каталуня и предложи поста на арестуван активист"}
{"url": "https://www.dnevnik.bg/detski_dnevnik/2018/03/01/3138964_ekipite_za_vrushtane_na_otpadnalite_v_uchilishte_shte/", "text": "Работата на екипите по задържане в образователната система на деца и ученици ще продължи и занапред. Това обяви вицепремиерът Томислав Дончев след днешното заседание на Координационното звено в Министерството на образованието и науката (МОН), съобщиха от пресцентъра на министерството. Предстои публикуването за обществено обсъждане на проект на Постановление на Министерския съвет, с което дейността на екипите ще стане постоянна и ще се регламентират ангажиментите на всички институции. Изготвен е и проект на Национална програма  за съвместната работа по обхват и задържане в образователната система. Тя е на стойност 450 000 лв. и ще съдържа два модула, посочи министърът на образованието и науката Красимир Вълчев. По първия с общо 300 000 лв. ще бъдат напълно или частично финансирани командировъчните разходи на членовете на екипите за транспорт, дневни пари и комуникационните разходи. Бенефициенти могат да са детските градини и училищата чрез регионалните управления на образованието. По втория модул ще се предоставят средства за работа в образователни институции в областите, в които има най-голям брой отпаднали ученици. За целта са предвидени 150 000 лв, каза Вълчев.  През юли миналата година бяха преброени  , отпаднали или никога незаписвани в образователната система. Към днешна дата   са посетили 189 000 деца на общо 207 000 адреса.  , от които  . След първия срок на настоящата учебна година  , с които не е работено по механизма. Екипите от учители, социални работници и полицаи са установили 477 деца в риск, от които 116 са насочени към социални услуги. За три седмици екипите са посетили 3677 адреса на новотпаднали деца и са подготвили други 1082 обхода. Адресите на 506 деца не са актуални и ще бъдат издирени чрез системата на МВР. В 57 случая в екипите е участвал и инспектор на Детска педагогическа стая. При обходите са издадени 41 глоби за родителите, от които 12 са били връчени. Издадени са седем наказателни постановления. Защо отпадат учениците По думите на Вълчев най-честите причини за повторното отпадане на децата са заминаване в чужбина (35%), преместване на семейството на друг адрес без детето да е било отписано или записано в друга детска градина или училище (18%), нежелание или неглижиране от страна на родителите (18%), здравословни проблеми на детето или родителя (8%). \"Увеличават се процесите както на вътрешна мобилност, така и на миграция извън страната. Заедно с Агенцията за социално подпомагане (АСП), Министерството на вътрешните работи (МВР) и общините ще обменяме информация за децата чрез информационната система, която подпомага дейността на екипите\", каза министърът. В момента в платформата са включени почти 200 общини. С АСП предстои подписване на споразумение, а с МВР е създадена съвместна работна група, която да изготви параметрите на междуинституционално споразумение. Пилотният проект за проследяване и упражняване правото на образование на деца и обмен на информация за деца в риск от отпадане ще бъде стартиран в област Ловеч.  Вълчев припомни, че по време на Съвета на министрите в Брюксел беше поставен въпросът за обща пилотна инициатива за проследяване на движението на децата, които мигрират с родителите си в друга страна. \"Всички министри се обединиха около мнението, че правото на свободно придвижване не трябва да е за сметка на правото на образование. Ще работим за пълно проследяване на всички деца, за да може те веднага да влизат в образователната система на съответната страна\", обясни той. Дончев каза, че ще се проведат разговори за регламентиране на наказателна отговорност на родителите, чиито деца сключват ранни бракове и раждат преди да са станали пълнолетни.", "date": "2018.03.01", "title": "Екипите за връщане на отпадналите в училище ще работят постоянно"}
{"url": "https://www.dnevnik.bg/sviat/2018/03/01/3138985_trump_shte_naloji_nakazatelni_mita_za_stomana_i/", "text": "Президентът на САЩ Доналд Тръмп обяви, че следващата седмица ще подпише въвеждането на високи мита за вноса на продукти от стомана и алуминий, с което удря най-вече производители в Канада и Китай, но също така и от Европейския съюз. В съобщение в \"Туитър\" той посочи, че ще има 25% мито за стоманените и 10% за алуминиевите продукти, защото страната му страдала от \"нечестна търговия\". Реакцията на борсата на Уолстрийт бе незабавна и отрицателна - индексите слязоха надолу с повече от 2%, макар че акциите на американските металургични компании рязко поскъпнаха. САЩ внасят четири пъти повече стомана, отколкото изнасят, и са зависими от продукцията на повече от 100 държави. \n     Европейският съюз заяви, че до няколко дни ще реагира твърдо с контрамерки, съвместими с правилата на Световната търговска организация. В специалното изявление на председателя на Европейската комисия Жан-Клод Юнкер действията на Вашингтон са наречени \"груба интервенция в защита на американската индустрия, която не е основата на никакво оправдание за защита на националната сигурност\". \"Няма да седим безучастно, докато нашата индустрия е удряна с нечестни мерки, застрашаващи хиляди работни места в Европа. ЕС ще реагира твърдо в защитата на нашите интереси.\" По време на кампанията си за Белия дом Тръмп неведнъж заявяваше, че други държави \"изсипват на дъмпингови цени стоманата си из цялата страна, което убива нашите стоманопроизводители и компании\". САЩ са най-големият вносител на стомана и президентът е критикувал вноса от Китай, който според него е прекалено евтин. Но Китай е едва 11-ят по обем вносител, докато в Топ 5 влизат Канада, Бразилия, Южна Корея, Мексико и Русия, припомня Би Би Си. Миналата година Тръмп нареди на министъра на външната търговия Уилбър Рос да провели \"дали вносът на стомана застрашана националната сигурност\". Заключенията бяха публикувани миналия месец и в тях се препоръчва въвеждане на наказателни мита. Президентът е казвал, че състоянието на икономиката е въпрос на национална сигурност и сега заявява, че \"ако не произвеждаме стомана и алуминий, страната ни не е същата - трябват ни страхотни производители на стомана и страхотни производители на алуминий за отбраната\". За първите 16 години на века броят на заетите в американския стоманодобив е намалял с почти 50 000 души, включително заради удара от световната криза от 2008 г. През 2000 г. тук са произведени 112 милиона тона стомана, но през 2016 г. те са намалели до 86.5 млн. тона. За същото време от 135 000 работници са останали 83 600. Когато направи изявлението, Тръмп бе в компанията на представители на компании като US Steel Corp, JW Aluminum, Century Aluminum, Arcelor Mittal, Nucor. Но компании, зависими от продуктите от стомана, предупреждаваха, че митата не бива да се повишават, тъй като ще им се наложи да използват повече произведени в САЩ метали и това ще вдигне цената на стоките им. Поскъпването на продукцията може да ги принуди да съкратят стотици хиляди работни места. За последен път САЩ са налагали мита върху стоманата през 2002 г., но президентът Джордж Уокър Буш ги отмени след по-малко от две години, за да избегне избухването на търговска война.  Мексико и Китай вече предупредиха, че ще отвърнат с контрамерки по американски сектори като земеделието, които са способни да предизвикат политическо напрежение в САЩ. В Белия дом няма единомислие по въпроса. Министърът на отбраната Джим Матис е казвал, че има опасност САЩ да се изпокарат със съюзници като Канада и Южна Корея. В крайна сметка Доналд Тръмп бе доведен до ситуация, в която трябваше да въведе митата, защото щеше да изглежда, че само отправя заплахи без покритие.", "date": "2018.03.01", "title": "Тръмп ще наложи наказателни мита за стомана и алуминий, ЕС обеща контрамерки"}
{"url": "https://www.dnevnik.bg/sport/2018/03/01/3138984_mirela_demireva_zavurshi_shesta_na_svetovnoto_po_leka/", "text": "Олимпийската вицешампионка в скока на височина Мирела Демирева завърши шеста на световното първенство по лека атлетика в зала, което започна днес в Бирмингам. В надпреварата при мъжете Тихомир Иванов раздели последната позиция. Демирева преодоля от първия опит първата височина - 1.84 метра. Разбегът създаде проблеми на 28-годишната българка на 1.89 м, но тя все пак успя да ги скочи от третия път. Сребърната медалистка от Рио 2016 обаче записа три неуспешни опита на третата височина - 1.93 м. Иванов направи само един успешен опит. Той скочи 2.20 м от третия път, след което записа три фаула на 2.25 м. Същото направиха сребърният медалист от предишното световно в зала Роби Грабарз и Джамал Уилсън. Българинът, британецът и бахамецът разделиха деветата позиция в крайното класиране. За Демирева и Иванов това беше дебют в световно първенство по лека атлетика в зала. Те не успяха да се доближат от личните си рекорди на закрито, които са съответно 1.95 м и 2.28 м. Двама руснаци спечелиха златните медали в двете състезания. Световната шампионка на открито за 2015 и 2017 г. Мария Ласитскене очаквано беше без конкуренция при жените, а сребърният медалист от последния шампионат на планетата Данийл Лисенко спечели много вълнуваща битка с действащия световен първенец Мутаз Еса Баршим. Ласитскене си гарантира златния медал още след четвъртия си скок, след като преодоля без грешка 1.84, 1.89, 1.93 и 1.96 м. След това рускинята скочи 2.01 м от втория опит, преди да завърши състезанието с три грешки на 2.07 м. Ласитскене спечели втория си златен медал от световното в зала след 2014 г. Втора завърши световната шампионка на закрито от 2016 г. Вашти Кънингам от САЩ, а италианката Алесия Трот грабна бронза. При мъжете Лисенко и Брашим направиха страхотен дуел, а останалите бяха много далеч от тяхното ниво. 20-годишният руснак и 26-годишният катарец преминаха без нито една грешка през първите четири височини - 2.20, 2.25, 2.29 и 2.33 м. Те останаха рамо до рамо на върха и след първите два скока на 2.36 м, в които прескочиха летвата. Баршим не успя и от третия опит. Лисенко обаче се справи и спечели първия си златен медал от голямо първенство при мъжете. Представителят на Германия Матеуш Пжибилко взе бронзовото отличие с най-добър скок 2.29 м. Титлите на Ласитскене и Лисенко няма да бъдат прибавени към общия актив на Русия, тъй като от 2015 г. страната е изключена от международната атлетика. Руските лекоатлети се състезават под неутрален флаг и химн. В днешния първи ден от шампионата в Бирмингам беше раздаден още един комплект медали. Гензебе Дибаба от Етиопия спечели трета поредна световна титла на закрито в бягането на 3000 метра. Сифан Хасан от Холандия и Лаура Муир от Великобритания допълниха почетната стълбичка. Световното първенство в зала продължава до неделя, а в него ще участват още трима българи. В петък от 22.10 ч. е надпреварата в тласкането на гюле при дамите с участието на Радослава Мавродиева. В събота са състезанията в тройния скок, в които България ще бъде представена от Габриела Петрова и Момчил Караилиев.", "date": "2018.03.01", "title": "Мирела Демирева завърши шеста на световното по лека атлетика в зала"}
{"url": "https://www.dnevnik.bg/photos/2018/03/01/3138295_fotogaleriia_svetovnite_snimki_na_denia_-_1_mart_2018_g/", "text": "В центъра на Киев, Украйна.", "date": "2018.03.01", "title": "Фотогалерия: Световните снимки на деня - 1 март 2018 г."}
{"url": "https://www.dnevnik.bg/bulgaria/2018/03/01/3138959_borisov_s_infrastruktura_mojem_da_prevurnem_balkanite/", "text": "\"Въпреки натоварената ни програма в София бях длъжен да дойда, защото българите помним доброто и не забравяме, че преди 15 години в Солун беше даден път на България и на Румъния към ЕС\", каза премиерът Бойко Борисов при откриването на Третия Делфийски икономически форум в Гърция, съобщи БТА.  \"Сега, ние в София, играем същата роля за страните от Западните Балкани\", посочи той. \"В България външният дълг е 26 - 27 процента, имаме бюджетен излишък, както и голям фискален резерв. Опитваме се да покажем, че една южна държава, бивш член Източния блок, може да бъде дисциплинирана и да изпълнява Маастрихтските критерии\", каза българският премиер. Борисов каза, че не харесва термина Западни Балкани, защото Балканите са едни. \"В региона трябва да се изгражда инфраструктура - пътища, жп и интернет трасета, каза Борисов като даде пример с европейските транспортни коридори с номера 4, 8 и 10, както и газовите интерконекторни връзки между България и Гърция. Ако направим тази инфраструктура, Балканите ще са едно от най-конкурентоспособните места на света. Искаме да направим процеса необратим и от \"барутен погреб\" на Европа да направим Балканите в спокойно място за живеене\", каза Борисов. \"На срещи през последната дни виждаме подкрепа за инфраструктурните проекти от страна на Европейската банка за възстановяване и развитие, Световната банка и на Европейската инвестиционна банка. Финансирането на тези проекти обаче ще е хибридно, председателят на ЕК Жан-Клод Юнкер обеща един милиард евро за подготовката на тези проекти. Иначе ще има ръст на младежката безработица и \"износ на мозъците\", тук ще останат нискоквалифицирани хора, а популистките парти ще дойдат на власт\", каза Борисов. Той и Юнкер  имаха среща  по-рано днес в София. Важни са и мерките срещу мигрантската вълна, защото хората от нашите страни се страхуват от нея и то с основание, каза Борисов. Той подчерта, че споразумението на ЕС с Турция за бежанците трябва да остане. На 26 март във Варна ще се срещнем с президента на Турция Реджеп Ердоган и ще обсъдим охраната на границите, допълни Борисов.", "date": "2018.03.01", "title": "Борисов: С инфраструктура можем да превърнем Балканите в спокойно място за живеене"}
{"url": "https://www.dnevnik.bg/sport/2018/03/01/3139006_kitaiski_klub_schupi_dva_rekorda_s_kongoanski/", "text": "Китайският клуб \"Пекин гуан\" разби два рекорда, след като привлече нападателя на \"Виляреал\" Седрик Бакамбу за 90 милиона долара, съобщи Би Би Си. 26-годишният национал на ДР Конго се превърна в най-скъпия африканския футболист и най-големия трансфер в историята на китайския футбол. Досега рекордът за най-скъп африканец се държеше от Пиер-Емерик Обамеянг, който през януари премина от \"Борусия\" (Дортмунд) в \"Арсенал\" за 77 милиона долара. Рекордният трансфер в китайския футбол пък беше на Оскар, за когото \"Шанхай СПГХ\" плати 73 милиона долара на \"Челси\" през 2017 г. Бакамбу можеше да струва дори 100 милиона долара на \"Пекин гуан\". През януари играчът активира клаузата си за откупуване, която беше на стойност 50 милиона. Сумата трябваше да се удвои, тъй като миналата година футболната асоциация на Китай въведе правило, че местните клубове трябва да плащат 100% данък върху трансферите. Това беше една от много рестрикции, които бяха наложени, за да се ограничи голямото харчене в китайския футбол. Трансферът на Букамбу се забави, тъй като ръководството на \"Пекин гуан\" опитваше да убеди местните власти, че не трябва да плаща двойна сума, защото конгоанецът е свободен агент. Тези опити се оказаха неуспешни, но таксата все пак беше редуцирана с 10 милиона. Букамбу правеше страхотен сезон във \"Виляреал\", като отбеляза девет гола в 12 мача в Примера дивисион и общо 12 попадения в 17 срещи във всички турнири. Той приключи престоя си в испанския клуб с 46 гола в 101 двубоя. Конгоанецът беше привлечен във \"Виляреал\" през лятото на 2015 г. от \"Бурсаспор\", където изкара една много успешна година с 21 гола в 40 мача. Преди това той носеше екипа на френския \"Сошо\", където изкара осем години - четири като юноша и четири в мъжкия отбор. Бакамбу е роден във Франция, като преминава през почти всички юношеските и младежките национални отбори на страната. Той беше част от френския тим, който спечели европейското първенство за юноши до 19 години през 2010 г., и от отбора, който зае четвърто място на световното първенство за младежи до 20 години. През 2015 г. нападателят реши да се състезава за родината на своите родители - ДР Конго. Той има седем гола в 16-те си мача с националната фланелка.", "date": "2018.03.01", "title": "Китайски клуб счупи два рекорда с конгоански нападател за 90 млн. долара"}
{"url": "https://www.dnevnik.bg/sviat/2018/03/01/3139003_pentagonut_odobri_prodajbata_na_raketi_javelin_za/", "text": "Министерството на отбраната на САЩ официално потвърди, че на Украйна ще бъдат продадени противотанкови ракети Javelin. За сделката се говори от месеци, защото това е оръжие, способно да промени съотношение на силите в конфликта със сепаратистите в Донбас. Стойността на покупката е около 47 милиона долара. Според изданието Defencenews става дума за 210 ракети и 37 устройства за изстрелването им (и две резервни). Окончателното одобрение е в ръцете на Конгреса, който вече увеличи средствата, с които се оказва помощ на Киев през финансовата 2018 г. \"Системата Javelin ще помогне на Украйна да изгради дългосрочен отбранителен капацитет да отбранява суверенитета и териториалната си цялост\", се казва в позицията на Пентагона. Министерството смята, че продажбата няма да промени военния баланс в района. \"Украйна е много важен съюзник на САЩ и съм доволен да видя, че страната ни ще предостави тази помощ, което трябваше отдавна да се случи в борбата на украинците срещу растящата руска агресия\", заяви сенаторът Джони Ърнст. \"Предоставянето на смъртоносна помощ за Украйна демонстрира, че САЩ са сериозни, когато защитават собствените си интереси и тези на нашите съюзници.\" FGM-148 Javelin е преносима самонасочваща се противотанкова ракета, която позволява на войниците да я изстрелят и да се прикрият преди тя да е достигнала целта си. Обхватът е почти 5 км. Термоглавата ѝ дава възможност бронирана техника да бъда атакувана и отгоре. Освен това Javelin е много ефективна срещу укрепления.", "date": "2018.03.01", "title": "Пентагонът одобри продажбата на ракети Javelin за Украйна"}
