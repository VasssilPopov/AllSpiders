{"url": "https://www.dnevnik.bg/sport/2017/12/21/3102204_sharapova_se_nadiava_da_igrae_do_olimpiiskite_igri_v/", "text": "Носителката на пет титли от Големия шлем Мария Шарапова се надява да играе до олимпийските игри в Токио през 2020 г. В интервю за \"Билд\", тя каза, че не се вижда в професионалния тенис като  Серена Уилямс, която е на 36 години и се готви за завръщане на корта след раждането на първото си дете . В момента Шарапова е на 30 години и гледа към още няколко сезона. \"Бих искала да стигна до 2020 г. и да играя в олимпийските игри в Токио. Но ако това не се случи, няма да съм разочарована\", заяви рускинята. Тя се изказа критично за работата на Международната федерация по тенис. \"Значението на нашия спорт продължава да расте и така е правилно. Но състезателките и състезателите не участват в създаването на промените. Новите неща за 2018 г. ги разбрах от интернет. А това не може да бъде справедливо\", смята Шарапова. Рускинята каза, че изтърпяването на 15-месечното наказание за употребата на допинг я е направило по-силна.", "date": "2017.12.21", "title": "Шарапова се надява да играе до олимпийските игри в Токио 2020"}
{"url": "https://www.dnevnik.bg/zelen/2017/12/21/3102067_razgrad_dari_spasenite_luvcheta_na_pazardjik_ekolozi/", "text": "Община Разград гласува решение да дари на Пазарджик двете спасени от зоокъта в Разград лъвчета. Предложението беше гласувано на днешното заседание на общинския съвет. По този повод защитниците на животните от \"Четири лапи\" организират спешно протест срещу това решение пред Министерския съвет в петък в 14 часа. Отново община Разград и кметът носят отговорност за незаконното отглеждане на лъвове в лоши условия, както и за развъждането им. Двете лъвчета  бяха изведени от зоопарка в Разград през септември , след като се разбра, че са били стъпкани от възрастните животни в общата им клетка малко след раждането им, протекло, докато в самия парк е имало шумен панаир. В зоопарка не е имало ветеринар и персонал, който да се погрижи за животните. След инцидента проверка на място установи, че нарушенията в отглеждането на животните са продължавали години, но санкционирани за това няма. Стигна се единствено до споразумението зоопаркът да прекрати развъждането на лъвове. Сега обаче животните трябва да бъдат настанени в клетка в зоокът, където все още няма условия за отглеждането им, вместо да отидат в спасителен център за диви котки в Холандия, както беше първоначално договорено и планирано от специалистите от организация за защита на животните \"Четири лапи\". В момента за лъвчетата постоянни грижи полагат от фондация \"Дивите животни\", чиито представители дълго време се бориха за живота им в софийската клиника \"Добро хрумване\". Специалистите от фондация \"Четири лапи\" сключиха споразумение с кмета на Разград да намерят подходящ нов дом не само за малките, но и за всички лъвове там. Медиатор в случая беше контролиращият орган - Министерството на околната среда и водите. Фондацията  успя да договори заминаването им в спасителен център за животни в Холандия , който се грижи за диви котки със здравословни и поведенчески проблеми - такъв е случаят с 3-месечните Масуд и Терез от Разград, тъй като са генетично обременени. Очакваше се този месец те да бъдат настанени там и ако укрепнат, да бъдат транспортирани в спасителен център в ЮАР в близки до естествената им среда условия. След изненадващия обрат подозренията на фондацията са, че натискът идва от вестник \"Телеграф\", издаван от дружество на депутата от ДПС Делян Пеевски, каза за \"Дневник\" Явор Гечев от \"Четири лапи\". Специалистите имат и информация, че е оказван натиск върху общински съветници на ГЕРБ и ДПС да гласуват предложението за даряване на лъвчетата на зоокъта в Пазарджик. Законът забранява притежаването на големи котки от частни лица. Още преди три месеца обаче главният редактор на \"Телеграф\", се е свързал с \"Дивите животни\" с искане да ги осинови. След като се изяснило, че това е незаконно, \"Телеграф\" е направил дарение на сухо мляко за бебетата за животните, а главният редактор присъствал лично на договарянето на споразумението за намиране на нов дом между община Разград и \"Четири лапи\". Впоследствие е оказан натиск от община Пазарджик за преместването им там, разказват от фондацията. Въпреки споразумението с \"Четири лапи\" кметът на Разград е внесъл в Общинския съвет докладна записка за даряването на животните на зоопарка в Пазарджик. В началото на седмицата \"Дневник\" отправи запитване до общината и кмета за причините за промяната на първоначалните им намерения, но до момента няма отговор. Община Пазарджик, заявява в отговор до \"Дневник\", че до пролетта ще изгради подходящо пространство за тях. В момента зоокътът \"Острова\" има лиценз, но няма условия да гледа лъвове. \"Предприети са действия за осигуряването на подходящо и достатъчно пространство, за да може до пролетта укрепналите вече лъвчета да бъдат преместени\", пише в съобщението от Пазарджик, без да се уточнява къде ще бъдат малките дотогава. \"А ние къде да ги гледаме дотогава\", питат от фондацията, тъй като лъвчетата растат бързо и имат нужда от специално пространство и грижи. Явор Гечев подчертава, че до края на първата си година животните имат нужда от майка си или от специални грижи на специалист, какъвто липсва в зоологическите градини в България. В момента те са на три месеца. \"Бъдат ли изпратени в зоопарк, ги обричаме на сигурна смърт\", казва Гечев. От общината твърдят, че зоопаркът им има добър опит в отглеждането, включително и в създаването на условия за размножаване на този вид едри хищници. \"Миналата година женската роди 4 тигърчета, които се развиха нормално и след като поотраснаха, бяха подарени на три зоопарка\", пишат от община Пазарджик и уверяват, че имат назначен ветеринар. Вместо в естествена среда и на свобода двете лъвчета Терез и Масуд ще живеят зад решетките на пазарджишкия зоокът. \"Там те са обречени на сигурна смърт, защото няма нито условия за отглеждането им, нито пък персоналът е обучен и подготвен, както си признаха пред Би Ти Ви от самия зоопарк\", заявяват организаторите на гражданското недоволство от \"Четири лапи\", които призовават гражданите да са там в 14 часа в петък. Те настояват премиерът да реагира адекватно спрямо българското и европейско законодателство, на което огромна част от българските зоопаркове не отговарят и трябва да бъдат затворени. Очакват и МОСВ \"да излезе от ролята на безмълвен наблюдаващ и да влезе в тази на истински контролиращ и справедлив орган\".", "date": "2017.12.21", "title": "Разград дари спасените лъвчета на Пазарджик, еколози излизат на протест в тяхна защита"}
{"url": "https://www.dnevnik.bg/evropa/zemedelie/2017/12/21/3102079_deputatite_prieha_onlain_kandidatstvane_po/", "text": "Проектите от програмата за развитие на селските райони ще се подават и администрират онлайн, решиха на последното си заседание преди празниците в четвъртък депутатите, които приеха окончателно поправки в Закона за подпомагане на земеделските производители. Така при предстоящите приеми всички инвестиционни схеми по програмата ще минават през системата ИСУН, която от години се ползва за администрирането на другите европейски програми. Предвидено е компенсаторните плащания по различни схеми за лесовъдство, биологично земеделие, агроекология, земи в екомрежата Натура и др., да се администрират през системата ИСАК, която се поддържа от фонд \"Земеделие\" и която се ползва още за директните субсидии на фермерите. Приетите окончателно текстове ще доведат и до друга промяна- оттук нататък отварянето на приеми ще се случва чрез насоки за кандидатстване, а не чрез наредби на земеделското министерство по всяка една схема, каквато беше процедурата досега. В четвъртък по време на дебатите в парламента от БСП напомниха, че ще са необходими и промени в самата програма за развитие на селските райони, които трябва да бъдат съгласувани с ЕК. От левицата представиха и предложение, според което електронното подаване и обработка на проекти трябва да влезе в сила след получаване на нотификация от Брюксел с цел да не се стигне до блокиране на приемите по програмата. Тази поправка обаче беше отхвърлена от депутатите в пленарна зала, а по време на разискванията от земеделското министерство посочиха, че необходимите корекции в програмата могат да бъдат \"бързо комуникирани\" с европейските институции. Пред депутатите ресорният зам. министър в агроведомството Лозана Василева съобщи и че в петък, 22 декември, е насрочено заседание на Комитета по наблюдение на програмата, където също ще бъдат обсъдени необходимите промени. Поправките в закона за подпомагане на земеделските производители минаха в парламента от втория опит, припомня  capital.bg . В края на септември депутати от ГЕРБ внесоха подобни текстове, но тогава те бяха отхвърлени още на първо четене в пленарна зала. В началото на ноември отново ГЕРБ внесе поправки в законопроекта, които днес бяха окончателно приети. Една от основните разлики между отхвърления първи законопроект и приетия от парламента днес е по линия на предварителното класиране на проекти по схеми, при които кандидатите са заявили по-голяма субсидия за подпомагане от наличния бюджет. В отхвърления проект се предвиждаше Управляващият орган на програма, който е в земеделското министерство, или директорът на фонд \"Земеделие\" да назначава комисиите, които изготвят класирането. Това даде повод депутати от опозицията да твърдят, че агроминистерството би отнело правомощия от фонда. В приетите поправки на втория законопроект се казва, че комисията за предварително класиране на проекти ще се назначава от ръководителя на управляващия орган в земеделското министерство или от директора на фонд \"Земеделие\" за случаите, когато мерки и подмерки по програмата са делегирани за прилагане на фонда, съобщава още capital.bg.  Бюджетът на програмата за развитие на селските райони е 2.9 млрд. евро, които трябва да бъдат усвоени в сегашния програмен период, изтичащ през 2020 г. Основната част от средствата- 2.4 млрд. евро, се осигуряват от Европейския земеделски фонд за развитие на селските райони, а останалите са национално съфинансиране. Данните към октомври сочат, че по програмата са договорени 827.5 млн. евро, а изплатените средства са 405.6 млн. евро.", "date": "2017.12.21", "title": "Депутатите приеха онлайн кандидатстване по европрограмата за земеделие"}
{"url": "https://www.dnevnik.bg/sviat/2017/12/21/3101691_opustoshen_ot_voinata_v_siriia_homs_se_vrushta_kum/", "text": "Сред опустошените блокове се издига внушителна елха, увенчана с коледна звезда. В опустошения от войната Стар град сирийските християни ще отпразнуват тържествено Коледа за пръв път от години.  Рецитал, шествие, спектакли за децата:  в историческия център  на третия по големина сирийски град, който от 2011 до 2014 г. беше сцена на насилствени сблъсъци между режима на Башар Асад и бунтовниците, подготовката за празниците е в пълен ход. По този повод в предимно християнския квартал Хамидие е поставена естрада, където ще бъде осветена елха с футуристичен вид, украсена със сребърни и сини гирлянди. \"През 2014 г., когато се върнахме в опустошения ни квартал, елхата беше от отломки\", иронизира Рула Барджур, директор на благотворителната асоциация \"Бейти\" (на арабски \"моят дом\"). \"Тази година хората отново са радостни\", казва четирийсетинагодишната жена с елегантна прическа, която държи ножици и прави последни корекции на украсата на елхата. Като \"малки деца\" Навсякъде наоколо има разрушени блокове, по земята все още се въргалят отломки - повече от три години след края на битката, спечелена от армията. Кръстен от екстремистите \"столица на революцията\", през 2011 г. в този град в Централна Сирия се състояха големи протести с искания за оттегляне на Башар Асад, чийто клан управлява Сирия от близо половин век. Градът беше опустошен от боеве до сключването на споразумение за евакуация през 2014 г., което задължи около 2000 бунтовници да напуснат кварталите на Стария град след двегодишна обсада. \"Всички жители участват и се смеят като малки деца\", радва се Абду ал Юсефи, над 60-годишен, пренасяйки кашони с украси.  Той разпределя работата между младежите около него, а после моли един от тях да го снима до елхата. Снимка, която иска да изпрати на децата си, потърсили убежище в Германия след началото на конфликта през 2011 г. \"Искам да ги помоля да се върнат. Радостта се върна в Хомс\". През май 2017 г. режимът постави под контрол целия град след евакуацията на последните бунтовници, окопали се в квартала Ал Уаер. Междувременно се върнаха десетки хиляди мирни граждани. Разрушенията се виждат навсякъде. Бидони подпират все още разрушените балкони. На стена близо до коледното дърво, наречена \"почетната стена\", са окачени десетки портрети на убити в битката. Някои са се обезцветили от дъжда. Сред тях е и отец Франс, холандски свещеник, възхваляван заради помощта си за мирните граждани, убит от неизвестен преди края на обсадата на Стария Хомс. Също като празниците преди войната В сирийската православна църква \"Честния пояс на Дева Мария\", една от най-старите църкви в света, която според традицията се е намирал поясът на Девата, доброволци подготвят сцени от Рождеството Христово. Те пренасят големи статуи на влъхвите, които поставят в пещера, направена от кафява хартия. Мелодичните песнопения на хора, който репетира за службата, се смесват с тези на скаутите, които изнасят уличен концерт в деня на Коледа. \"Преди нашите празници бяха белязани от тъга заради нашите мъченици и разрушенията в църквата\". \"Молехме се сред отломките, спомня си Имад Хури. Но тази година е като празниците преди войната\". Църквата е повредена от бомбардировките и пожар, но възстановителните работи приключват скоро. Има нови скамейки и нова икона на Дева Мария. \"Извадихме скъпите икони, които бяхме скрили\", обяснява Михаил Авил, шейсетинагодишен, който служи в църквата. В ресторант \"Юлия Домна\" - на името на римската императрица, родена в Хомс - започват резервациите. Разположено в традиционна къща, заведението беше възстановено преди година. Сервитьорите украсяват, докато клиентите пушат наргиле в елегантния вътрешен двор с цветни стъкла. \"Болезнените събития приключиха\", радва се директорът Малек Трабулси. Днес Хомс се върна към сигурността и обяви край на траура.\" /БТА", "date": "2017.12.21", "title": "Опустошен от войната в Сирия, Хомс се връща към коледния дух"}
{"url": "https://www.dnevnik.bg/sport/2017/12/21/3102011_olimpiiska_shampionka_tvurdi_che_e_bila_prinudena_da/", "text": "Олимпийската шампионка с гимнастическия отбор на САЩ от Лондон 2012 Макайла Марони твърди, че е била принудена да подпише споразумение за мълчание, с което да прикрие  сексуалните посегателства на лекаря на националния тим Лари Насар , съобщава \"Ройтерс\". Според информацията документът между бившата състезателка и Американската гимнастическа федерация (USAG) е бил подписан през декември 2016 г. Марони се е съгласила да получи 1.25 милиона долара за лечение на психологично разтройство, причинено от сексуалния тормоз от Насар. От USAG са категорични, че щабът на Марони е поискал да бъде подписано тайното споразумение. В момента бившата състезателка е завела дело срещу местната гимнастическа федерация. През октомври Марони обяви, че е била обект на сексуален тормоз от бившия доктор. Тогава 21-годишната американка твърдеше, че проблемите са започнали, когато е била на 13 години, и са приключили едва след отказването ѝ от спорта преди година.  \"Най-плашещата вечер в живота ми стана, когато бях на 15. Пътувах цял ден и цяла нощ с отбор за Токио. Той (Насар) ми даде приспивателно за полета и последното нещо, което знам, е, че бях сама с него в хотелската му стая, получавайки \"терапия\". Имах чувството, че ще умра онази нощ\", написа тогава Марони в \"Туитър\". В края на ноември  трикратната олимпийска шампионка  Габи Дъглас се присъедини към обвиненията в сексуален тормоз  срещу Насар. Бившият доктор беше осъден на  60 години лишаване от свобода по обвинения в детска порнография  от федералния съд в Мичиган. Насар се призна за виновен в притежание на хиляди снимки и видеоклипове, показващи сексуално насилие над деца за периода между 2003 и 2016 г.", "date": "2017.12.21", "title": "Олимпийска шампионка твърди, че е била принудена да си мълчи за сексуален тормоз"}
{"url": "https://www.dnevnik.bg/sviat/2017/12/21/3102108_sasht_sankcioniraha_sina_na_glavniia_prokuror_na_rusiia/", "text": "САЩ наложиха санкции срещу Артьом Чайка, един от синовете на Главния прокурор на Русия Юрий Чайка,  съобщи американското финансово министерство , отговарящо за подобни мерки. Това става в рамките на т.нар. глобален закон \"Магнитски\", прилаган срещу граждани на други страни, обвинени в корупция и потъпкване на човешките права. \"Президентът Доналд Тръмп подписа днес заповед, обявяваща национално извънредно положение по повод тежки злоупотреби с човешки права и корупция по света\", се казва в официалното съобщение. В него се посочва, че президентът налага санкции на 13 души \"и 39 свързани с тях граждани и юридически лица\". В разширения днес списък влизат още Гулнара Каримова - дъщерята на бившия президент на Узбекистан Ислам Каримов, както и Сергей Кусюк, бивш началник на киевските части за борба с безредиците \"Беркут\", добили печална слава покрай разгонването на протестите на Майдана през зимата на 2013-2014 г. Каримова изпадна в немилост в страната си и през 2015 г. бе осъдена на 5 години затвор за подпомагане на организирана престъпна група, занимаваща се с кражби, злоупотреби с държавни средства, укриване на данъци и изнудване. Украйна иска от Русия да ѝ бъде предаден Кусюк по подозрение в причастност към разстрелването на протестиращите в Киев на 20 февруари 2014 г. Поредният отказ на Москва дойде през ноември. В първата си реакция след новината Артьом Чайка заяви, че това е опит на американците да оказват натиск над руската прокуратура и че той е обречен на провал. Прокуратурата \"последователно и от самото начало отстоява интересите на нашата страна на международната арена и години наред противостои на транснационалната група мошеници, по инициативата на които беприет актът Магнитски\", цитира думите му РБК. \"Що се отнася до мен, това не е първият случай, в който заинтересовани сили на Запад се опитват без доказателства да компрометират бизнеса ми. Но искам да напомня, че компетентните органи на редица европейски държави, в частност Швейцария и Гърция, признаха, че си върша работата с абсолютно законни методи.\"", "date": "2017.12.21", "title": "САЩ санкционираха сина на главния прокурор на Русия"}
{"url": "https://www.dnevnik.bg/zdrave/2017/12/21/3102087_otmianata_na_moratoriuma_za_novi_lekarstva_ne_e/", "text": "Недоразумение е отмяната на наложения мораториум само за лекарствени продукти, пропускайки факта, че такъв има и за осъществяване на нови медицински дейности. За шести път Параграф 6 в закона за бюджета на здравната каса за 2018 г. за лекарствените молекули бива прегласуван, без никой да осъзнава реалната необходимост от отмяна и на Параграф 11 за нови медицински дейности. Това се посочва в позиция на Българския лекарски съюз, разпространена до медиите днес. Те припомнят, че другото ограничително правило в бюджета на здравната каса за догодина е за сключване на договори с нови лечебни заведения или с договорни партньори за финансиране на нови отделения и дейности, срещу което лекарите също се обявиха против.  Мораториумът за лекарства беше окончателно отменен днес в парламента  след седмици на дебати и полемика около него. \"В последните дни ставаме свидетели на безпрецедентно неглижиране от страна на Министерството на здравеопазването и Националната здравноосигурителна каса на проблемите в здравеопазването. Българският лекарски съюз изразява своето категорично негодувание от бездействието им, поставящо здравната система в абсолютна невъзможност за правилно функциониране и в опасност живота и здравето на пациентите\", коментират още от лекарското съсловие в позицията си. Посочват като грешки на 2017 г. политиките в здравеопазването, правени \"на парче\", и несъобразяването на управляващи с мнението на лекарите. Алармират и за  забавеното начало на преговорите по Националния рамков договор за догодина , зад което според тях може да се крие \"опит за едностранно административно \"регулиране на системата\" с цел икономии на пари от здравето на пациентите\".", "date": "2017.12.21", "title": "Отмяната на мораториума за нови лекарства не е достатъчна, смята Българският лекарски съюз"}
{"url": "https://www.dnevnik.bg/biznes/2017/12/21/3101983_predpraznichno_instituciite_zatrupaha_evn_s_globi_za/", "text": "Само за ден и точно преди коледните и новогодишните празници държавните институции наложиха на електроенергийната компания \"ЕВН - България\" глоби на обща стойност 10 млн. лв. От дружеството са възмутени, че размерът на санкциите не отговаря на степента на провинението, подозират злоупотреба с власт и наричат инвестиционната среда отровена. Посланикът на Австрия в София Роланд Хаузер напомни, че страната му е един от най-големите чуждестранни инвеститори в България и подчерта, че това е особено лош сигнал за условията за инвестиции в страната. Острите оценки за бизнес климата в България бяха направени на извънредна пресконференция след като по-рано през деня Комисията за защита на конкуренцията (КЗК) наказа българо-австрийското дружество за злоупотреба с господстващо положение и ограничаване на търговията по свободно договорени цени с глоба от близо 4 млн. лв. Междувременно също днес в компанията са получени още две наказателни постановления от Комисията за енергийно и водно регулиране за глоби от по 3 млн. лв. всяка. Глобите от КЕВР според представителите на компанията са за два случая, при които електромери на битови потребители са били подменени без в протокола да има подпис на втори свидетел. Според компанията размерът на санкциите - по 3 млн. лв. на електромер, не отговаря на обществената опасност на нарушението, на евентуалния ущърб на здравето на хората, на интересите на бизнеса и накърнява доброто име на наложилите ги институции. От ЕВН дадоха пример с това, че разлив на петрол в Бургаското езеро е бил санкциониран със 100 хил. лв., а взривът в Горни Лом, при който загинаха всички 15 работници - с 15 хил. лв. В същото време 6 млн. лв. би излязла инвестиция в една модерна подстанция.  Според председателя на управителния съвет на \"ЕВН България\" Робърт Дик тези постановления повдигат много въпроси за бъдещото развитие на българската електроенергетика. По думите му провиненията, санкционирани от КЕВР, са нищожни, а в случая с глобата от КЗК ЕВН е действала според правилата.  \"И двете решения - и това на КЗК и това на КЕВР, са издадени непосредствено преди коледно-новогодишните празници, което ни оставя с изключително малък срок за реакция за тяхното обжалване\", подчерта Дик и увери, че въпреки това дружеството ще се вмести в сроковете и ще подготви жалбите си. Ставаме предпазливи за бъдещото развитие, допълни шефът на дружеството, което снабдява с ток Югоизточна България и обслужва 400 хил. електромера.  Посланикът на Австрия, която през юли догодина ще поеме европредседателството от България и от която българското правителството очаква да продължи темата за интеграцията на Западните Балкани, подчерта, че случаят е особено лош сигнал за условията за инвестиции и че страната му ще следи внимателно развитието на този казус. \"Не става дума само за ЕВН, а по принцип за инвестиционния климат в България. Тези две решения отравят бизнес средата и посяват съмнения какво всъщност стои зад тях\", каза дипломатът. ", "date": "2017.12.21", "title": "Предпразнично институциите затрупаха ЕВН с глоби за милиони, Австрия видя \"много лош сигнал\""}
{"url": "https://www.dnevnik.bg/sport/2017/12/21/3102107_dimitur_dimitrov_mislel_za_napuskane_na_ludogorec_sled/", "text": "Треньорът на \"Лудогорец\" Димитър Димитров-Херо заяви, че е мислел за напускане на клуба. Той обяви, че това е станало в часовете след равенството 1:1 с \"Хофенхайм\", което изпрати отбора в 1/16-финалите на надпреварата. Димитров разказа пред \"Дарик\", че бил разочарован от отношението на някои хора, като уточни, че става въпрос за журналисти. Той споделил мислите си с ръководството, след което \"емоционалният момент\" преминал. Треньорът каза, че до момента не е имал тежки разговори със собственика Кирил Домусчиев. \"Той се държи изключително коректно с мен\", посочи специалистът. Димитров е убеден, че \"Лудогорец\" ще е шампион, защото има най-добрите футболисти. \"Мисля, че намирам общ език с играчите. Изписаха се доста други неща. Много хора спекулираха с темата, че съм дошъл да подменям отбора. Оттам се получи огромно напрежение. Че съм давал списъци за освобождаване и т.н. Това е измислица и лъжа. На тази база се получи това напрежение. Искам абсолютно всички футболисти да останат - без изключение\", каза той. Димитров се вижда като променен за добро по време на престоя си в \"Лудогорец\". Според него най-трудният мач на отбора под ръководството му е гостуването на \"Хофенхайм\" заради това, че съперникът игра с резервите си. По думите му това е било коварно.", "date": "2017.12.21", "title": "Димитър Димитров мислел за напускане на \"Лудогорец\" след успеха в Лига Европа"}
{"url": "https://www.dnevnik.bg/biznes/2017/12/21/3102012_ndk_dulji_blizo_500_hil_leva_na_stolichnata_obshtina/", "text": "Столичната община ще разсрочи задължения на \"Национален дворец на културата - Конгресен център\" ЕАД от 498 хил. лева за неплатен данък за недвижими имоти и  такса смет . Това решение взе днес Столичният общински съвет, като дружеството ще трябва да изплати сумата на равни вноски до края на 2020 г. От решението не се разбира от кога са задълженията на НДК към Столичната община. В него обаче се казва, че дружеството ще изплаща сумата на равни месечни вноски от 16 165 лева, като първата ще бъде платена месец след края на председателството - през юли, а последната - през декември 2020 г. От пресцентъра на НДК отговориха до \"Дневник\", че \"за  никого не е тайна, че през изминалата година дружеството е имало финансови затруднения \", като задълженията им към Столичната община са именно от 2017 г. Оттам посочват още, че всички други задължения на дружеството са изплатени, като очакват повишаване на приходите след края на председателството. \"Национален дворец на културата - Конгресен център\" е дружеството, в чийто активи е едноименната сграда, в която ще се проведе българското председателство на съвета на Европейския съюз. Тя претърпя основен ремонт, който по първоначалните оценки щеше да струва 20 млн. лева, а впоследствие цената нарасна до 45 млн. лева. Капиталът на дружеството е малко над 393 млн. лева, от които 371 млн. лева е стойността на имотите, които са негова собственост. От 2011 г., когато бе създадено дружеството, то е с постоянна финансова загуба, като най-голяма е била през 2014 г. - 19 млн. лева, а през миналата година - 8.5 млн. лева. ", "date": "2017.12.21", "title": "НДК дължи близо 500 хил. лева на Столичната община за данъци и такси"}
{"url": "https://www.dnevnik.bg/sviat/2017/12/21/3101415_fotogaleriia_beli_muhliasali_i_frenski_-_rusiia/", "text": "Хиляда френски кози намериха нов дом в планината Урал в Русия, след като местна компания реши да заложи на производството на европейски сирена, които вече не могат да се внасят, разказва \"Ройтерс\".", "date": "2017.12.21", "title": "Фотогалерия: Бели, мухлясали и френски - Русия отговаря на санкциите, като прави собствени сирена"}
{"url": "https://www.dnevnik.bg/zdrave/2017/12/21/3102134_proverka_na_sustoianieto_na_pirogov_pokaza/", "text": "Отделенията по хирургия, анестезиология, интензивно лечение, ортопедия и травматология в най-голямата болница за спешна помощ - \"Пирогов\", не съответстват на определените им нива на компетентност и се налага преструктуриране по отношение на служителите. Съотношението на лекари и сестри в четирите клиники по ортопедия и травматология не отговарят на изискванията на медицинския стандарт и недостигът на медицински сестри обяснява редица от проблемите в работата на болницата, например в хирургията и гастроентерологията. Това са изводите от проверката на Министерството на здравеопазването за състоянието на \"Пирогов\", направена след  поредица от протести на служители от лечебното заведение . \"Данните от проверката на УМБАЛСМ \"Н. И. Пирогов\" показват, че е необходимо преструктуриране на болницата, каквато е и тенденцията в повечето лечебни заведения с над 50% държавно участие. Министерството на здравеопазването ще предложи подкрепа за реализацията на цялостната визия за преструктурирането на лечебното заведение\", се посочва в съобщението на ведомството. Преструктурирането ще включва оптимизиране на структурата на персонала и на дублиращите се дейности и звена, уточняват от здравното министерство. Освен кадровия проблем, е установен и административен. При разпределение на средствата за основни заплати в лечебното заведение \"има диспропорции и липсват единни правила и механизми\" за принципите на разпределение на основните и допълнителни възнаграждения на персонала, показват резултатите от проверката. Не е установен недостиг на медицински консумативи, необходими за работата на болницата, което беше едно от обвиненията на протестиращите служители от \"Пирогов\". Като нещо положително се отбелязва и че със заповед на изпълнителния директор от октомври 2017 г. в болницата се осъществява медицински триаж на постъпилите пациенти, което оптимизира приема и прегледите още с влизането в болницата.", "date": "2017.12.21", "title": "Проверка на състоянието на \"Пирогов\" показа несъответствия с медицинския стандарт"}
{"url": "https://www.dnevnik.bg/video/2017/12/21/3102097_video_drugite_novini/", "text": "Другите новини е рубрика за уеб новини на БНТ. Акцентите от емисията днес: Венеция е по-древна от официалната си възраст \"Фейсбук\" въвежда нови програми за разпознаване на снимки Шоколадът не е добър приятел на домашните любимци Премиерни постановки на Народния театър посрещат Новата година Марко Карола ще се качи на сцената на \"Арена Армеец\" в последните часове на 2017 г. В 18 часа и 28 минути настъпва астрономическата зима", "date": "2017.12.21", "title": "Видео: Другите новини"}
{"url": "https://www.dnevnik.bg/sport/2017/12/21/3102104_mutko_sdava_prezidentskiia_post_v_ruskiia_futbolen/", "text": "Вицепремиерът на Русия Виталий Мутко ще сдаде една от ключовите позиции, които заема. Той ще се оттегли от поста президент на Руския футболен съюз (РФС), който заема от 2005 г. Това ще се случи следващата седмица на заседание на изпълнителния комитет на организацията. В началото на месеца Мутко получи  доживотна забрана за участие в олимпийски игри . Той беше посочен като главно действащо лице в допинг схемата, заради която Русия беше изключена от олимпийския спорт. Според разследванията на Международния олимпийски комитет (МОК) и Световната антидопингова агенция (WАДА) Мутко в качеството си на спортен министър е бил в основата на държавно спонсорирана система за употреба, разпространение и прикриване на допинг между 2011 и 2015 г. Причината за оттеглянето на Мутко от футбола е натиск от страна на ФИФА, обяви в. \"Коммерсант\", като се позовава на близки до случая източници. От изданието допълват, че информацията е потвърдена от още няколко източника в различни спортни и правителствени структури. Очаква се постът на Мутко във футболния съюз да бъде зает от председателя на организационния комитет на световното първенство в Русия през 2018 г. Алексей Сорокин. Това ще бъде временно назначение, тъй като изпълкомът на РФС няма правомощията да избира постоянен президент. През септември именно  Сорокин зае мястото на Мутко  в Съвета на ФИФА. Вицепремиерът на Русия  получи забрана да се кандидатира за нов мандат  заради конфликт на интереси. Според устава на ФИФА той не отговаря на теста за допустимост, защото министерската му позиция е в разрез с изискването за политически неутралитет. Мутко беше спортен министър от 2008 г. до есента на миналата година. Тогава президентът  Владимир Путин го назначи за вицепремиер  и личен съветник по въпросите за младежта, спорта и туризма.", "date": "2017.12.21", "title": "Мутко сдава президентския пост в Руския футболен съюз"}
{"url": "https://www.dnevnik.bg/kultura/2017/12/21/3102084_vestnik_kultura_shte_se_prevurne_v_spisanie_no_s_drug/", "text": "Култура\" ще прекрати съществуването си като вестник от средата на 2018 г.,  съобщи редакцията  в новия си брой. \"Това е последният коледен брой на тази \"Култура\" с този екип и този издател. В края на юли 2018 г. съществуването на вестника ще бъде прекратено и от септември ще има друга \"Култура\" – списание, с главен редактор Тони Николов\", написа в обръщение към читателите вестникът, който е най-дълго просъществувалото, а в момента и единствено седмично издание на културна тематика. Първият му брой излиза през 1957 г. под името \"Народна култура\". Сегашният му екип, начело с дългогодишния главен редактор Копринка Червенкова, ще търси нова реализация и съмишленици, но под друго име и без емблематичното \"К\". В челото на новия брой то е изобразено като падаща звезда от художника Кирил Златков. Решението е на издателя на вестника, фондация \"Комунитас\", основана от мецената Светослав Божилов. Досега той поддържаше две отделни издания - вестника и сайта \"Портал Култура\", ръководен от Тони Николов. В интервю през ноември Божилов обяви, че фондацията ще преустанови някои от програмите си, а \"Култура\" ще се превърне в списание. То ще наследи главата на вестника, но не и настоящия му екип, каза пред \"Дневник\" Копринка Червенкова. Потърсена за коментар, тя уточни, че не е получавала покана да се включи в новото издание и пътищата й със собственика се разделят. Тони Николов потвърди, че ще ръководи новото списание от септември, но екипът му все още не е уточнен. В края на работното време \"Дневник\" не успя да се свърже с фондация \"Комунитас\".", "date": "2017.12.21", "title": "Вестник \"Култура\" ще се превърне в списание, но с друг екип"}
{"url": "https://www.dnevnik.bg/sport/2017/12/21/3102143_grigor_dimitrov_e_sedmi_v_klasaciia_na_forbs_za/", "text": "Григор Димитров попадна в челото на още една класация в края на годината - този път за най-забавните за гледане тенисисти. Българинът е седми в подредбата на \"Форбс\". \"Тъй като 2017-а г. отива към края си, е време да подредим професионалните тенисисти по начин, по който рядко са нареждани - според това колко забавни бяха тази година на корта\", пише авторитетното издание. Ако класацията беше направена преди три години, вероятно Димитров би бил по-напред. Сега играта му е далеч по-изчистена от атрактивни удари в търсене на по-голяма успеваемост и концентрация. Потрошаването на ракети също е част от миналото - факт, който оценява и \"Форбс\". Наскоро  изпълнение на българина беше избрано за удар на годината . Неслучайно, начело в класацията е Ник Кириос, а в тройката попадат Роджър Федерер и Денис Шаповалов. Останалите в десетката са Рафаел Надал, Дъстин Браун, Гаел Монфис, Фабио Фонини, Саша Зверев, а на десетото място са поставени Давид Ферер и Джак Сок. При жените на първото място е поставена Коко Вандеуей, следвана от Серена Уилямс и Елена Остапенко.", "date": "2017.12.21", "title": "Григор Димитров е седми в класация на \"Форбс\" за най-забавните тенисисти"}
{"url": "https://www.dnevnik.bg/sport/2017/12/21/3101002_menidjurut_na_suonzi_stana_shestiiat_uvolnen_ot/", "text": "Пол Клемънт беше уволнен от \"Суонзи\", след като тимът записа само една победа в последните си десет шампионатни мача. \"Лебедите\" са на дъното във Висшата лига с едва 12 точки от 18 мача. Заради това от Борда на директорите обявиха, че \"повече не могат да чакат\". Мениджърът застана начело на \"Суонзи\" на 4 януари, заменяйки Боб Брадли. Клемънт беше третият различен треньор през миналата кампания, но стабилизира \"лебедите\", помагайки им да останат във Висшата лига. След добрия си старт, Клемънт дори получи наградата за \"Мениджър на месеца\" през януари. Той води тима в 41 мача, в които записа 14 победи и 22 загуби. Специалистът, който е на 45 години, получи шанс да бъде мениджър, след като от 2009 г. работеше като асистент на Карло Анчелоти последователно в \"Челси\", ПСЖ, \"Реал\" (Мадрид) и \"Байерн\" (Мюнхен). \"Да сменим мениджъра и то точно в периода около Коледа е последното нещо, което искаме да направим. През миналия сезон имахме трима различни мениджъри, затова искахме да дадем време на Пол, но сега чувстваме, че ни е нужна промяна, за да излезем от тази ситуация\", каза президентът на \"Суонзи\" Хю Дженкинс. От клуба добавиха, че в следващите 24 часа трябва да имат яснота кой ще води отбора. В събота \"лебедите\" се изправят на своя \"Либърти стейдиъм\" срещу \"Кристъл палас\", а до 2 януари имат още три мача – \"Ливърпул\" на 26 декември, \"Уотфорд\" на 30 декември и домакинство на \"Тотнъм\" във втория ден на новата година. Клемънт е шестият уволнен мениджър от началото на сезона. Преди него това бяха  Франк де Бур  (\"Кристъл Палас\"), Крейг Шекспир (\"Лестър\"),  Роналд Куман  (\"Евертън\"),  Славен Билич  (\"Уест Хем\") и Тони Пюлис (\"Уест Бромич\"). Именно Пюлис е считан за фаворит за поста на Клемнът. 59-годишният мениджър е родом от Уелс и е специалист за отбори, изпаднали в криза. Сред коментираните имена е и друг уелсец Райън Гигс, който тепърва навлиза в професията.", "date": "2017.12.21", "title": "Мениджърът на \"Суонзи\" стана шестият уволнен от началото на сезона"}
{"url": "https://www.dnevnik.bg/photos/2017/12/21/3086502_fotogaleriia_razni_stranni_istorii_v_snimki/", "text": "На снимката: Момиче участва във Фестивала на цветовете - Холи в Мумбай, Индия.", "date": "2017.12.21", "title": "Фотогалерия: Разни странни истории в снимки"}
{"url": "https://www.dnevnik.bg/bulgaria/2017/12/21/3100810_policaite_shte_nosiat_pushki_i_avtomati_predvijda/", "text": "Редовите полицаи да могат да носят дългоцевно оръжие, предвижда проект на Инструкция за условията и реда за носене на служебно оръжие от служителите на МВР, която е публикувана за обществено обсъждане на портала за консултации  strategy.bg В момента пушки, автомати и снайпери използват само командоси от спецотряда за борба с тероризма и звената за задържане при националната полиция, ГДБОП и СДВР. Останалите полицаи са въоръжени с пистолети и револвери. Целта на промяната е редовите полицаи да използват дългоцевно оръжие при рискови акции спрямо извършителите на тежки престъпления. Оръжието трябва да се носи без патрон в цевта, пише в проекта на инструкция. МВР шефове ще определят кога да се използват пушки и за какъв период. Мотивите на вносителите на промените обаче са лаконични. От тях не се разбира какво налага тази промяна и кога точно ще се прилага възможността полицаите да ходят с пушки и автомати и то без патрони в цевта. Нито при какви условия по какви правила полицейските шефове ще определят кога е необходимо да се носят дългоцевни оръжия. В инструкцията се въвежда и нов член, според който се забранява оставянето на служебно оръжие без надзор. На няколко пъти вече  прокуратурата критикува МВР,  че не може да се справи с незаконните оръжия, притежавани от граждани, както и че не въвежда единен регистър. На този фон вътрешното министерство въоръжава свои служители с дългоцевни оръжия. Нови форми за физическата подготовка на полицаите В друг проект - за изменение в Наредба за професионалното обучение на полицаите, се предвижда физическата им подготовка да бъде дефинирана в две форми - индивидуална и групова. \"Това е съобразено с потребностите от индивидуално обучение на служителите и ще доведе до по-високо качество при тяхното обучение и по-ефективното използване на материалната база при неговото провеждане\", аргументират се от МВР. Обучението по полицейска лична защита и физическа подготовка ще се провежда в установеното за съответната структура на МВР работно време. Времето за провеждане и участие в професионално обучение по месторабота се отчита за отработено време. \"Предвид натовареността на служителите, непрекъсваемия процес на работа при 12-часови работни смени и невъзможността професионалната подготовка да се осъществява в установеното работно време, се предвижда редуциране на времето за обучение по полицейска лична защита и физическа подготовка, съобразно графика на служителите и рамките на работната смяна. За постигане на необходимото качество на обучението по полицейска лична защита и физическа подготовка времетраенето за всяка от тях не може да бъде по-малко от 4 часа на месец\", се казва в мотивите на проекта.", "date": "2017.12.21", "title": "Полицаите ще носят пушки и автомати, предвижда проект на инструкция"}
{"url": "https://www.dnevnik.bg/bulgaria/2017/12/21/3101017_sled_kato_cacarov_poiska_boiko_rashkov_otiva_na/", "text": "След като миналата седмица главният прокурор Сотир Цацаров поиска от две парламентарни комисии да бъде проведено съвместно заседание, за да се обсъдят твърденията на председателя на Бюрото за контроал над СРС Бойко Рашков за тежки нарушения при използването на специалните разузнавателни средства, днес волята на главния прокурор ще бъде изпълнена. Вчера от сайта на парламента се разбра, че вътрешната комисия и тази на по контрол на службите и прилагането на СРС ще проведат общо заседание в четвъртък, като единствената точка в дневния ред гласи: \"изслушване на председателя на Националното бюро за контрол на специалните разузнавателни средства за отправените твърдения за тежки нарушения на закона за прилагането и използването на СРС.\" Искането на главния прокурор е заседанието на комисиите, които по принцип се провеждат при закрити врати, да е открито за медиите. Пред \"Дневник\" Рашков отрече да е бил уведомяван за това заседание, както и че времето, в което то ще се проведе е времето, в което бюрото провежда седмичното си заседание. Искането на Цацаров, разпратено през пресцентъра на държавното обвинение, стана известно часове, след като Рашков в интервю за Нова Тв изнесе случаи на нарушения, свързани с подслушвания, допуснати от прокуратурата и ДАНС. Наред с това Рашков заподозря прокуратурата, че е  изпращала разпечатки от подслушвания на избрани медии.  А в заключение той косвено обвини главния прокурор в неспазване на закона, като обобщи, че смята, че някога \" страната ни ще има главен прокурор, който се подчинява само на закона\". Преди това на заседанията на две комисии, които разглеждаха годишния доклад на бюрото, Рашков oбяви, чe вeчe нe мoжe дa гapaнтиpa нa бългapcĸитe гpaждaни пълнa пpoвepĸa дaли ca били пoдлaгaни нa CPC, ĸaĸтo и чe пo зaпoвeд нa глaвния пpoĸypop им ce oтĸaзвa дocтъп дo peзyлтaтитe oт cпeцcpeдcтвaтa", "date": "2017.12.21", "title": "След като Цацаров поиска, Бойко Рашков отива на изслушване в парламента"}
{"url": "https://www.dnevnik.bg/zelen/2017/12/21/3100836_koi_da_vzeme_spasenite_ot_razgrad_luvcheta_reshava/", "text": "Днес община Разград трябва да гласува дали да дари на зоокъта в Пазарджик двете малки лъвчета, чийто живот беше спасен след като при раждането си преди три месеца са били стъпкани от по-едри животни в клетката. Новородените бяха изведени от градския зоопарк, който от готини развъжда незаконно лъвове в неподходящи условия и бяха поети от фондация \"Дивите животни\", чиито представители дълго време се бориха за живота им в софийската клиника \"Добро хрумване\". Лъвчетата все още са там и за тях се полагат ежедневни постоянни грижи. Специалистите от фондация \"Четири лапи\" сключиха споразумение с кмета на Разград да намерят подходящ нов дом не само за малките, но и за всички лъвове там. Медиатор в случая беше контролиращият орган - Министерството на околната среда и водите. Фондацията  успя да договори заминаването им в спасителен център за животни в Холандия , който се грижи за диви котки със здравословни и поведенчески пробелми - такъв е случаят с 3-месечните Масуд и Терез от Разград, тъй като са генетично обременени. Очакваше се този месец те да бъдат настанени там и ако укрепнат, да бъдат транспортирани в спасителен център в ЮАР в близки до естествената им среда условия. След изненадващия обрат, подозренията на фондацията са, че натискът идва от вестник \"Телеграф\", издаван от дружество на депутата от ДПС Делян Пеевски, каза за \"Дневник\" Явор Гечев от \"Четири лапи\". Специалистите имат и информация, че е оказван натиск върху общински съветници на ГЕРБ и ДПС днес да гласуват предложението за даряване на лъвчетата на зоокъта в Пазарджик. Законът забранява притежаването на големи котки от частни лица. Още преди три месеца обаче главният редактор на \"Телеграф\", се е свързал с \"Дивите животни\" с искане да ги осинови. След като се изяснило, че това е незаконно, \"Телеграф\" е направил дарение на сухо мляко за бебетата за животните, а главният редактор присъствал лично на договарянето на споразумението за намиране на нов дом между община Разград и \"Четири лапи\". Впоследствие е оказан натиск от община Пазарджик за преместването им там, разказват от фондацията. Въпреки споразумението с \"Четири лапи\" кметът на Разград е внесъл в Общинския съвет докладна записка за даряването на животните на зоопарка в Пазарджик. В началото на седмицата \"Дневник\" отправи запитване до общината и кмета за причините за промяната на първоначалните им намерения, но до момента няма отговор. Именно община Разград и кметът носят отговорност за незаконното отглеждане на лъвове в лоши условия, както и за развъждането им. Двете лъвчета  бяха изведени от зоопарка в Разград през септември , след като се разбра, че са били стъпкани от възрастните животни в общата им клетка малко след раждането им, протекло докато в самия парк е имало шумен панаир. В зоопарка не е имало ветеринар и персонал, който да се погрижи за животните. След инцидента проверка на място установи, че нарушенията в отглеждането на животните са продължавали години, но санкционирани за това няма. Стигна се единствено до споразумението зоопаркът да прекрати развъждането на лъвове. Община Пазарджик, заявява в отговор до \"Дневник\", че до пролетта ще изгради подходящо пространство за тях. В момента зоокътът \"Острова\" има лиценз, но няма условия да гледа лъвове. \"Предприети са действия за осигуряването на подходящо и достатъчно пространство, за да може до пролетта укрепналите вече лъвчета да бъдат преместени,\" пише в съобщението от Пазарджик без да се уточнява къде ще бъдат малките дотогава. \"А ние къде да ги гледаме дотогава,\" питат от фондацията, тъй като лъвчетата растат бързо и имат нужда от специално пространство и грижи. Явор Гечев подчертава, че до края на първата си година животните имат нужда от майка си или от специални грижи на специалист, какъвто липсва в зоологическите градини в България. В момента те са на три месеца. \"Бъдат ли изпратени в зоопарк, ги обричаме на сигурна смърт,\" казва Гечев. От общината твърдят, че зоопаркът им има добър опит в отглеждането, включително и в създаването на условия за размножаване на този вид едри хищници. \"Миналата година женската роди 4 тигърчета, които се развиха нормално и след като поотраснаха, бяха подарени на три зоопарка,\" пишат от община Пазарджик и уверяват, че имат назначен ветеринар.", "date": "2017.12.21", "title": "Кой да вземе спасените от Разград лъвчета, решава отново Разград днес"}
{"url": "https://www.dnevnik.bg/sviat/2017/12/21/3100809_makron_stava_na_40_godini_i_ima_pulno_pravo_da_praznuva/", "text": "След устремното начало на мандата си френският президент Еманюел Макрон ще празнува утре 40-ия си рожден ден, окуражен от видимо по-голямата подкрепа в допитванията и от укрепналите си международни позиции. Седем месеца след мълниеносния си възход до Елисейския дворец най-младият държавен глава на Франция от Наполеон има пълно право да празнува влизането си клуба на четиридесетгодишните лидери. Допитване на института \"Одокса\" потвърждава стремителното нарастване на популярността му: 54% от анкетираните французи смятат, че Еманюел Макрон е \"добър президент\", при 46% на обратното мнение, което е внушителен скок от 9 пункта в одобрението в сравнение с предишния сондаж месец по-рано. Институтът описва това като \"необичайно завръщане\" и говори за \"подвига\" на \"първия президент, възвърнал популярността си след категоричен  спад в рейтинга \" в края на лятото. \"Той си върна преобладаващото доверие, което не се е случвало никога преди, обичайно тръгнеш ли надолу, накрая отпадаш\", казва политологът Паскал Перино. В началото президентското управление на Макрон, избран през май, след като създаде от нищото своето центристко движение \"Напред!\", бе следено с известен скептицизъм от французите. Оттогава обаче бившият инвестиционен банкер успя да прокара почти без сътресения амбициозния си дневен ред за икономически реформи, като същевременно се грижи за авторитета си на държавен глава. Откровен и непринуден В национален план \"хората признават, че той изпълнява своите ангажименти, прави това, което каза по време на кампанията си\", отбелязва Клое Морен, специалистка в областта на социологическите проучвания към фондация \"Жан Жорес\". В международен аспект, независимо дали става въпрос за Европа, за климата или за Близкия изток, младият президент излезе с множество инициативи, запълвайки вакуума, оставен от други лидери като Доналд Тръмп или Ангела Меркел. \"Французите отново заобичват Франция, върнала се на първия ред в международната политика\", подчертава Паскал Перино. Колкото до младата си възраст, която той не престава да изтъква, Макрон \"я превръща в коз, яхнал вълната на предимствата на младостта си, залагайки на понятия като иновация, динамичност или обновление, пораждащи асоциации за пролетта след един мъртъв сезон\", отбелязва езиковедът професор Жулиен Лонги. Вписвайки се в глобална тенденция, изпратила на върха на управлението Матео Ренци в Италия, Джъстин Трюдо в Канада или съвсем наскоро Себастиан Курц в Австрия, Еманюел Макрон иска \"да бъде един от водачите на това ново поколение лидери\", както заяви наскоро пред сп. \"Тайм\". Той използва младостта си също, за да разговаря с младите хора с необичайна откровеност, от позицията на един от тях. Макрон демонстрира това в началото на ноември в речта си \"към африканската младеж\", която произнесе пред 800 студенти в Уагадугу. Тогава той каза: \"И аз като вас съм от поколение, което не познава колонизирана Африка\". Поколението на новото хилядолетие Младостта му пролича и когато в Гвиана разпозна мирис на канабис и възкликна: \"Деца, тук се пушат не само цигари. Носът ми още работи\". Според социолога Реми Удгири този ръководител, който позира за официална снимка с два смартфона и работи \"в режим проект\" като в стартъп-компания, носи всички черти на човек на новото хилядолетие - поколението, родено между 1980 и 2000 г. \"В същото време\" обаче, ако използваме един от емблематичните му изрази, Еманюел Макрон си служи с \"един изтънчен, дори остарял език, включващ латински изрази и подхождащ повече на по-възрастни хора, което го прави да изглежда едновременно млад и зрял\", така че \"да не попадне в графата на неопитните\", подчертава Жулиен Лонги. Той отбелязва, че съпругата на Макрон, Брижит, която е по-възрастна, \"допринася за поддържането на това впечатление за зрялост\".  Еманюел Макрон впрочем призна, че не споделя \"непременно вкусовете на своето поколение\". Той каза след кончината на Джони Холидей, че обича песните на звездата, и засвидетелства вдъхновено почитта си към писателя Жан д'Омерсон, починал на 92 години. Между другото допитванията показват, че Макрон е най-популярен сред хората на възраст над 65 години. /БТА", "date": "2017.12.21", "title": "Макрон става на 40 години и има пълно право да празнува"}
{"url": "https://www.dnevnik.bg/analizi/2017/12/21/3095816_kradi_stabilno_-_izraz_na_godinata/", "text": "С първото участие на \"Да, България\" на избори. Кради стабилно! (Европа иска стабилност!) Щом \"Да, България\" ми е важна, няма как да знам отговора. Не съм от тях. ГЕРБ ги използва винаги, за да лъже света, че друг прокарва ретроградните политики у нас. Щом медиите му викат така, значи пак е успял да ги забълбука, да ги купи или да ги принуди. Не му е за пръв път, нито на тях. А че дипломацията и геополитиката не ги може – тук изненада няма. Парламентът е в унисон. Контрапунктите са за красота. На беззаконието. На беззаконието.  На беззаконието. Стабилен ретроград в държавата на стабилното крадене. Спорадичните му неретроградни жестове са резултат от забавния непрофесионализъм на неговата свита, която обърква правилния ред на приемане на политическите душеприказчици на този натовски генерал. Какво по-действително разделение от това, че обитават отделни сгради? Ако престанем да вярваме и на очите си... Според географската карта – да. Според политическата карта - не, което следва от традиционното ни разположение \"на възток от Вена\". Избрахте ли Вашата карта?", "date": "2017.12.21", "title": "\"Кради стабилно\" - израз на годината"}
{"url": "https://www.dnevnik.bg/bulgaria/2017/12/21/3100978_astronomicheskata_zima_nastupva_tazi_vecher/", "text": "Тази вечер в 18:27 ч. настъпва астрономическата зима, се вижда от Астрономическия календар на Института по астрономия на БАН. От астрономическа гледна точка сезонът започва със зимното слънцестоене и завършва с пролетното равноденствие. Астрономическата пролет ще настъпи на 20 март догодина в 18 ч.", "date": "2017.12.21", "title": "Астрономическата зима настъпва тази вечер"}
{"url": "https://www.dnevnik.bg/sport/2017/12/21/3101103_nakazanieto_na_kapitana_na_peru_beshe_namaleno_i_toi/", "text": "Нападателят на Перу  Хосе Паоло Гереро  ще може да участва на световното първенство по футбол в Русия, след като едногодишната му санкция беше намалена наполовина. Капитанът на \"инките\"  пропусна плейофите с Нова Зеландия  през ноември, след като даде положителна проба за бензойлекгонин, метаболит, който се открива в кокаина. Субстанцията е в забранения списък на Световната антидопингова агенция (WADA). Гереро беше тестван след равенството 0:0 с Аржентина на 5 юли. Адвокатите на футболиста успяха да намалят санкцията му до шест месеца, след като са доказали, че той е пил чай, широко разпространен в Южна Америка за медицински цели. Комитетът по обжалванията на ФИФА е взел това под внимание и е съкратил наполовина наказанието. Става въпрос за известния чай \"мате\", който е много популярен сред футболистите. Той е заместител на кафето. Частичният успех все още не задоволява адвокатите на Гереро, които ще подадат иск и до Спортния арбитражен съд в Лозана. Те искат да отменят напълно наказанието и правата му да бъдат възстановени. Гереро има рекордните 32 попадения в 86 двубоя за Перу. Той изведе страната си до бронзовите медали в две от последните три издания на Копа Америка - през 2011 и 2015 г. И в двата случая бившият нападател на \"Байерн\" стана голмайстор на турнира. Перу ще участва на световното първенство  за първи път от 36 години.", "date": "2017.12.21", "title": "Наказанието на капитана на Перу беше намалено и той ще играе на световното първенство в Русия"}
{"url": "https://www.dnevnik.bg/skorost/2017/12/21/3097271_fotorazkaz_kia_stonik_ne_spira_da_iznenadva/", "text": "Пазарът на компактни кросоувъри не спира да расте, като според най-актуалните данни, при 1.1 млн. продажби през миналата година, ще стигне 2 млн до 2020-та. Макар и с известно закъснение, \"Киа\" влязоха на него със \"Стоник\".", "date": "2017.12.21", "title": "Фоторазказ: \"Киа Стоник\" не спира да изненадва"}
{"url": "https://www.dnevnik.bg/bulgaria/2017/12/21/3100966_konferentno_putuvane_do_egipet_na_27_varnenski/", "text": "Министерството на образованието е изискало от Регионалното си управление във Варна данни за размера на разходите за служебни пътувания, извършени от начални и средни учебни заведения. Това сe разбира от текста на писмо, изпратено от администрацията на Министерския съвет до директорите на общинските училища във Варна чрез образователното министерство. Поисканата справка, с която \"Дневник\" разполага, е във връзка с конкретни текстове от Административнопроцесуалния кодекс. Те касаят сигнали \"за лошо управление на държавно или общинско имущество или за други незаконосъобразни или нецелесъобразни действия или бездействия (...) с които се засягат държавни или обществени интереси, права или законни интереси на други лица\". Питането на администрацията на Министерския съвет е изготвено на 9 ноември – т.е. дни след  публикация на \"Дневник\"  за това, че 27 директори и учители от варненски училища са участвали в за \"международна научна конференция\". Разходите по него са били покрити със средства от делегираните бюджети на училищата. За това, че най-вероятната причина за проверката е именно въпросното пътуване говори и фактът, че със справката се изисква информация за изразходване на средства от бюджета на училищата \"за участие в краткосрочни квалификационни курсове, работни срещи и конференции и семинари\". Според информацията, публикувана в \"Дневник\" на 27 октомври т.г.  двадесет и седемте директори, заместниците им и учители от варненски училища са участвали в петдневна екскурзия в Египет.  Те са били водени от председателя на общинската комисия по образование и наука Славчо Славов. Разходите по неговата командировка са били покрити от общинския бюджети за образование и младежки дейности. включваща пътни разноски, настаняване и разходи на място за всеки от участниците, е била около 1700 лв. плюс командировъчните за престоя в Кайро, Александрия и Истанбул - по 35 долара на ден. Темата на т.нар. конференция в Египет е била \"Древните цивилизации на Балканите и в Египет - контакти и влияние\". За евентуалните дискусии по нея обаче в програмата на научното пътуване, предоставена на \"Дневник\" от Регионалното управлението на образованието във Варна е било предвидено неопределено време едва в края на третия ден след разходка до Гиза и пирамидите. Останалата част от програма на \"конференцията\", разпределена в петте дни на командировката е включвала посещение на Египетския национален музей, пазара \"Khan El Khalili, пирамидите в Гиза, разглеждане на Сфинкса с екскурзовод – египтолог и Александрийската библиотека. Според същата програма през втория ден от екскурзията учителите би трябвало да са посетили местно училище \"за обмяна на опит и среща с колеги\". Едва в края на третия ден е било планирано откриването на т.нар. \"научна конференция\" с презентации на гост лектори. Повече подробности за нейната работа, имената на лекторите и съдържанието на презентациите им не са посочени. \"Научното пътуване\" е приключило в Истанбул, където след закуската е била предвидена Цялото пътуване е било организирано от дружеството \"Би Ес Джи Ейч Ар енд мениджмънт консултинг\" на Корнелия Милева. До този момент резултатите от проверката, извършената по искане на Администрацията на Министерския съвет не са обявени. Според непотвърдена информация на \"Дневник\" участниците в пътуването са били задължени да възстановят в училищните бюджети едва по около 200 лв. от направените административни разходи.", "date": "2017.12.21", "title": "\"Конферентно\" пътуване до Египет на 27 варненски учители предизвика проверка от образователното министерство"}
{"url": "https://www.dnevnik.bg/sviat/2017/12/21/3101011_kataluncite_reshavat_da_vurnat_li_nacionalistite_na/", "text": "Каталунските избиратели решават днес дали да върнат властта в ръцете на партиите, подкрепящи независимостта от Испания, или да я дадат на противниците на отделянето. Според досегашните проучвания обаче се очаква разликата между двата лагера да е малка, с възможна лека преднина за привържениците на независимостта и евентуална победа на партията на уволнения вицепремиер Ориол Жункерас, който се намира в испански затвор. Над 5.5 милиона каталунци имат право на глас,  за да изберат  135 депутати - 85 от Барселона и общо 50 от другите три провинции в Каталуня. Вотът беше свикан от испанския премиер Мариано Рахой, след като Мадрид наложи пряко управление на автономната област, чийто парламент обяви независимост в края на октомври. Режимът на пряка власт, който трябва да приключи след съставянето на правителство, също влоши климата преди изборите - партиите на единството с Испания биват определяни от противниците като \"фашисти\", но крайни прояви се виждаха и сред поддръжниците на конституционалистите по време на кампанията: в последния ѝ ден, пред затвора, в който е задържан Жункерас, крайнодесни активисти опитаха да провалят митинга на ERC, като го заглушат с висока \"Каталуня е Испания\", \"Пучдемон в затвора\" и \"Къде е мечето?\", имайки предвид Жункерас. Непредсказуемото в изборите, освен от точния резултат, идва от въпроса дали блоковете с изравнени сили биха успели да съставят правителство, ако и двата са на косъм от мнозинството, както и от несигурността дали лидерът на ERC или намиращият се в Брюксел уволнен премиер Карлес Пучдемон биха могли да станат депутати в сегашното си положение (теоретично е възможно, тъй като не са получили осъдителни присъди) или дори да встъпят в длъжност начело на правителството, ако някоя от партиите им спечели. (Очакванията на испански анализатор за изборите можете  да прочетете тук .) Интерес в Каталуня и чужбина От 226 000 каталунци в чужбина почти половината са поискали да гласуват, било по пощата или в дипломатическите мисии на Испания. Според в. \"Ел паис\" ръстът в тези заявки е почти 81% в сравнение с изборите през 2015 г. Близо 17 000 служители на реда отговарят за сигурността в изборния ден, от тях повечето (12 321) представители на каталунската полиция \"Мосос д'Ескуадра\", а останалите - част от Националната гвардия и Националната полиция. Това е почти двойно по-голям брой от 2015 г. Очаква се полицаите, които не са част от \"Мосос\", да се намесват само при нужда, предвид повишеното напрежение от последните месеци, но все пак в. \"Ла вангуардия\" определя присъствието им като \"аномалия\". От друга страна анализатори изтъкват, че за разлика от други избори денят е работен, а и се очаква по-висока активност и по-голямо струпване пред и около избирателните секции. Отделно медийният интерес от чужбина към иначе регионалните избори е значителен 124 национални и международни медии и 400 журналисти на свободна практика ще отразяват вота на терен. Друг признак на международното внимание е фактът, че редица депутати от Великобритания, Ирландия, Шотландия, Швеция, Белгия и Финландия се обърнаха към испанските власти с мобла изборите да се проведат \"по демократичен начин\" и без намеса от правителството в Мадрид. Напрежение В извънредните избори независимостта почти изцяло доминираше в кампанията, но макар партиите в двата \"лагера\" да опитваха да демонстрират единство, в последните дни преди вота разделенията бяха все по-видими. Партията на Жункерас Каталунска републиканска левица (ERC), която преди беше в коалиция с Пучдемон, даде заявка, че  не желае независимост на всяка цена , а самият лидер загатна, че подчинявайки се на правосъдието е понесъл отговорност за действията си за разлика от заминалия за Белгия Пучдемон. Последният в интервю за каталунско радио обвини Жункерас, че е изменил на позициите си. Не по-малко напрежение имаше в \"конституционалистките\" партии, особено между Партията на каталунските социалисти (PSC) и центристите \"Граждани\", които се очертават като фаворит сред противниците на отделянето и според прогнозите ще се борят с ERC за първото място. Медии, които принципно подкрепиха политиката на Рахой за Каталуня след обявяването на независимост, изтъкнаха в дните преди вота, че партията му изглежда в най-слаби позиции и въпреки националната си тежест ще се представи слабо - с не повече от осем места. Това принуди Рахой да поеме кампанията на ръчно управление за сметка на лидера на Народната партия в Каталуня Хавиер Гарсия Албиол, като започне обиколки в Каталуня в решаващите последни дни от нея, пише в. \"Ел мундо\". В деня за размисъл се породи напрежение и между властите в Барселона, които са на подчинение на Мадрид, и партиите на независимостта, след като последните се усъмниха в честността на вота и обвиниха испанското правителство, че се готви да го манипулира. Някои от тях заявиха намерение да правят паралелно преброяване, но постоянният делегат на испанския кабинет в Каталуня Енрик Мило подчерта, че \"единственото валидно преброяване е това, което ще направят (каталунските власти) и увери, че данните от него ще са публикувани в деня след изборите. Друг неочакван източник на пререкания беше въпросът дали жълтите лентички, символизиращи призивите за освобождение на каталунски активисти и политици, свързани с референдума, ще се счита за форма на агитация в избория ден и деня за размисъл.", "date": "2017.12.21", "title": "Каталунците решават да върнат ли националистите на власт в Барселона"}
{"url": "https://www.dnevnik.bg/evropa/2017/12/21/3100816_mei_moje_da_kritikuva_putin_no_brekzit_e_negovata/", "text": "С по-лек дипломатически багаж Борис Джонсън може би щеше да пожъне успех в Москва. Артистично невчесаният псевдо-Чърчилов кич на британския външен министър не е по вкуса на всеки, но може да свърши работа в бомбастичните изказвания на руската политика. Като пратеник на Тереза Мей в царския двор на Владимир Путин тази седмица обаче Джонсън ще се изправи пред взискателна публика. Мей обвинява Кремъл, че агресивно напада международния ред, който се опира на върховенство на закона, отворени икономики и свободни общества. В реч миналия месец британският премиер изброи провинения, включващи кражба на територия от Украйна, кибератаки над министерства и парламенти, вмешателство в избори и разпространяване на фалшиви новини за сеене на раздор. Руската намеса в британската демокрация в момента се разследва от Избирателната комисия и парламентарната комисия за културата, медиите и спорта. Председателят на втората, депутатът от Консервативната партия Деймиън Колинс, даде да се разбере, че не вярва на неотдавнашните твърдения на \"Туитър\" и \"Фейсбук\", че финансираните от Кремъл усилия в подкрепа на гласуването за Брекзит през 2016 г. са били пренебрежимо малки. Скептицизмът му е оправдан. Технологичните компании са известни с блокирането на всяко твърдение, че техният бизнес модел е бил използван за организирани злодеяния. Те имат търговска мотивация да бягат от морална отговорност за споделяното в мрежите им вредно съдържание. Няма никакво съмнение, че кандидатпрезидентската кампания на Доналд Тръмп в САЩ е получила значителна руска подкрепа. \"Фейсбук\" премахна десетки хиляди страници, за които се смята, че са били замесени в саботаж на френските и германските избори. Едва ли британските вотове са избегнали мръсните пари и тормоза от батальоните тролове. Това не означава, че Брекзит е заговор, идващ с вятър от изток. Недоверието към ЕС не бе изфабрикувано в завод край Санкт Петербург. Да се прави връзка между туитове в Мурманск и мнозинство гласували за напускане на ЕС в Мърдър Тидфил показва неразбиране на невярното информиране. Целта невинаги е да се постигне конкретен резултат, а да се подклаждат съществуващи напрежения, да се подхранва гневът, да се изостря поляризацията и да се забули всичко в такава мъгла от лъжи, че истината да стане недостижима. Целта на фалшивите новини е да обезцени \"валутата\" на всички новини и по този начин да се подкопаят основите на плуралистичната политика. Печалбата за Русия е в омаломощаването на западните правителства и техните съюзи. Путин презира влиянието на НАТО и ЕС в страни, които до 1991 г. бяха съветска територия. За него техният суверенитет е наложена от враговете художествена измислица. Негова цел е да урони решимостта на Европа и САЩ да съхранят границите им. Това намерение се подкрепя от едно течение в Брекзитизма, без значение дали кампаниите за напускане на ЕС са взели изпрани рубли съзнателно или неволно. Възхищението на Найджъл Фараж към Путин не е тайна: той защитава линията на Кремъл за Украйна, като абсурдно описва анексирането на Крим като защитна реакция на провокация на ЕС. Той определя руската военна подкрепа за кръвожадния президент на Сирия Башар Асад като \"блестяща маневра\". Путинофилията се дължи на същата причина като възхищението на Фараж към Тръмп. Това е фетишът на националиста към здравата ръка, комбиниран с носталгията по времето, когато светът се управляваше като игра между големи страни, които използваха малките като пионки. Това е неизлекуваната мъка, че през 20-и век Великобритания изпадна от редиците на местещите пионки имперски играчи. Тази отколешна травма е сравнима с по-внезапната загуба на статут, от която страда Русия и чието връщане е житейската мисия на Путин. През Студената война британските идеолози, които поглъщаха дневния ред на Кремъл и го изплюваха като свой собствен, бяха наричани \"полезни идиоти\". Разликата сега е, че те не са само в крайната левица. Някои от тях са в правителството. Заблудата на Брекзит е, че робското подчинение на Брюксел потиска връщането ни в групата на световните сили. Борис Джонсън не е имунизиран срещу тази фантазия. Той би предпочел да е външен министър в стила на лорд Касълрей от 19-и век, чертаейки сфери на влияние на Виенския конгрес вместо да се прозява на заседанията на Европейския съвет. Вярно е, че ЕС дава сила на по-малките страни, както се вижда от влиянието на Ирландия в преговорите за Брекзит. Великобритания обаче също се възползва от сливането на средно голямата си мощ с Германия, Франция и още 25 страни. Това не е Брюкселска империя. Това е модел на мирна, управляваща в сътрудничество сила, която няма исторически аналог. Преди време Мей разбираше това. В кампанията за референдума тя стабилно защити членството в ЕС с аргумента, че то \"може да увеличи до максимум сигурността, благоденствието и световното влияние на Великобритания\". Когато днес обещава \"задълбочено и специално партньорство\", тя няма предвид само търговията, а обещава лоялност към европейската демокрация като един от малкото й значими военни поддръжници. Когато Мей критикува Путин, че подкопава институциите, които гарантират върховенството на закона, тя изразява стратегическа солидарност с ЕС, а не икономическо равняване по него. Това е след дъжд качулка. Може и никога да не узнаем доколко е повлиял Кремъл на референдума, но можем да сме сигурни, че той се е зарадвал на резултата от гласуването. Брекзит вече пропука един съюз, който трудно ще се възстанови. Мей никога няма да е приятел на Путин, но той не се нуждае от приятелството й, след като тя се е ангажирала с политика, която той и без това би избрал за нея./БТА", "date": "2017.12.21", "title": "Мей може да критикува Путин, но Брекзит е неговата политика мечта"}
{"url": "https://www.dnevnik.bg/sport/2017/12/21/3101117_totnum_podpisa_sponsorski_dogovor_s_proizvoditel_na/", "text": "Елитният английски клуб  \"Тотнъм\"  обяви подписването на партньорски договор с производителя на матраци \"Мамут\". В рамките на сделката се уточнява, че фирмата ще бъде официален доставчик на матраци и възглавници за \"шпорите\" от 2018 г. От \"Мамут\" обясняват, че ще доставят на клуба най-новата технология, която помага за възстановяването на спортистите. Според нея матраците са със специална пяна. Всички футболисти на клуба ще получават от матраците, а с такива ще бъдат оборудвани и местата, където \"Тотнъм\" нощува преди домакинските си мачове. Партньорството със спорта не е новост за фирмата, която е базирана в Нюкасъл. Наскоро тя подписа договор със синдиката на играчите от Асоциацията по ръгби, а също така е доставчик и на Британския олимпийски комитет. \"Винаги преглеждаме начини, по които можем да подобрим здравето и производителността на нашите играчи, за да се уверим, че те реализират пълния си потенциал\", каза Шабаз Мъгъл, ръководител на отдела за спортна наука в \"Тотнъм\". \"Матраците на \"Мамут\" дават възможност на играчите да се наслаждават на по-добра почивка и възстановяване както у дома, така и в новата хотелска част на клубната база\". От компанията уточняват, че сънят играе ключова роля за възстановяването на спортистите.", "date": "2017.12.21", "title": "\"Тотнъм\" подписа спонсорски договор с производител на матраци"}
{"url": "https://www.dnevnik.bg/bulgaria/2017/12/21/3101118_po_koleda_se_ochakva_po-toplo_ot_obichainoto_vreme/", "text": "По Коледа синоптиците очакват топло време - около 12-15 градуса през деня. Това ще доведе и до по-високи от обичайните температури за декември, обясни пред БНТ климатологът Георги Рачев. С уточнението, че тези температури ще са в районите без мъгла. Тя се очаква да засегне по-ниските места и то само сутрешните часове. Преди празника е възможно да се образува много тънка снежна покривка в рамките на 1 до см. За сметка на това в планините ще започне да се образува нова снежна покривка, но ще е доста малка за тази част на годината, обясни Рачев. . В работните дни между Коледа и Нова година ще се редуват дъжд и сняг съответно в Източна и в Западна България. Точно на 31 декември засега не се очакват никакви валежи. На Балканите на Нова година температурите се очаква да са около нулата, а през деня положителни, сочи моментната прогноза. Въпреки прогнозата за по-топло от обичайното време в пътната агенция остават в готовност да почистват и обработват пътищата особено в районите, където е възможно да се получи заледяване, обяви Светослав Глосов от управителния съвет на ведомството. Глосов напомни, че днес спират всички ремонти по пътищата, за да не пречат на трафика по празниците. Тогава е забранено движението на тежкотоварни автомобили. На телефон 070013020 хората могат денонощно да получават информация или да подават сигнали на дежурните екипи. По трасето на изхода на София в посока Перник, където обичайно има затруднения, ще бъде създадена организация, за да облекчи трафика.", "date": "2017.12.21", "title": "По Коледа се очаква по-топло от обичайното време"}
{"url": "https://www.dnevnik.bg/bulgaria/2017/12/21/3101130_tri_deca_sa_v_pirogov_sled_igra_s_piratki/", "text": "Три деца са приети вчера в спешната болница \"Пирогов\" след като са си играли с пиратки в Южния парк в София. \"Хората трябва да бъдат много внимателни, особено децата – трябва да са предупредени какво може да се случи\", призова доц. Людмил Симеонов пред БиТиВи. Едно от децата е получило тежки увреждания на дясната ръка и се е наложила ампутация на пръсти. Пострадала е и другата му ръка, както и лицето. Според доц. Симеонов трите пострадали деца са се опитвали да вадят взривното вещество на пиратки, за да направят нов по-голям взрив. При най-тежко пострадалото дете предстоят поредица от реконструктивни операции. При второто дете е засегната кожата в областта на лицето, затова то е настанено в лицево челюстната хирургия. Третото пострадало дете е било освободено за домашно лечение. \"Тези инциденти зачестяват в периода на Нова година, макар да има и спорадични в останалата част на годината. Напоследък инцидентите са намалели – може би заради информационните кампании или заради регламентирания пазар на подобни пиротехнически изделия\", посочи доц. Симеонов.", "date": "2017.12.21", "title": "Три деца са в \"Пирогов\" след игра с пиратки"}
{"url": "https://www.dnevnik.bg/bulgaria/2017/12/21/3101138_boiko_borisov_blamira_zdravniia_ministur_obiavi/", "text": "Премиерът Бойко Борисов бламира здравния министър Кирил Ананиев. Така вицепрезидентът Илияна Йотова коментира обрата в позицията на парламентарната група на ГЕРБ за мораториума, с който се спираха средствата нови лекарства за онкоболни и хора с редки заболявания. Въпреки че миналата седмица мнозинството в парламента  отхвърли ветото на президента Румен Радев  върху мораториума, във вторник Цветан Цветанов заяви, че предлага отпадането му, \"за да спрат всички спекулации\". Според Йотова Ананиев е прекарал последните две седмици в обяснения как този мораториум не представлява проблем, като е посочил много различни аргументи. В крайна сметка обаче  премиерът върнал всичко по старо му  и така бламирал здравния министър. Вицепрезидентът каза още. че \"къкри битка вътре в ГЕРБ\". Според нея председателят на парламентарната група на партията Цветан Цветанов не можел да овладее депутатите, липсвала координация и всичко се решавало само от Борисов. Тя добави, че вотът на недоверие към правителството, който ще бъде през януари, \"не е само пушилка\". Важно било как ще бъде подготвен, тъй като от него може да произтече една \"добра дискусия за антикорупционното законодателство\".", "date": "2017.12.21", "title": "Бойко Борисов бламира здравния министър, обяви вицепрезидентът"}
{"url": "https://www.dnevnik.bg/evropa/2017/12/21/3101136_prezidentut_na_polsha_obvini_liderite_na_es_che_lujat/", "text": "Президентът на Полша Анджей Дуда обвини лидерите на Европейския съюз, че лъжат, като твърдят, че промените в полската съдебна система застрашават върховенството на закона и демократичните принципи, предадоха \"Асошиейтед прес\" и \"Франс прес\", цитирани от БТА. Дуда направи това изявление в интервю по частна телевизия снощи, часове след като Европейската комисия  започна наказателна процедура срещу Полша , като предложи на Съвета на ЕС и на Европейския парламент страната да бъде лишена от право на глас при обсъждането и приемането на общностните решения. Дуда каза, че не разбира решението на комисията да задейства процедура по член 7 от договора за ЕС и добави, че то е чисто политическо. Според него в това решение има много \"лицемерие\". Той изтъкна, че полското правителство било \"вдъхновено\" да ревизира законите за избор на съдии и други аспекти на правосъдната система, разглеждайки правните системи в много страни от ЕС и в САЩ. Президентът настоя, че промените във Върховния съд и във Висшия съдебен съвет, предвидени в законите,  които той подписа вчера , съответстват на конституцията и укрепват демокрацията в Полша. С очевидно вълнение в гласа си, Дуда каза: \"Много представители на европейските институции просто казват неверни неща за Полша. Те лъжат\".", "date": "2017.12.21", "title": "Президентът на Полша обвини лидерите на ЕС, че лъжат за промените в съдебната система"}
{"url": "https://www.dnevnik.bg/photos/snimka_na_denia/2017/12/21/3101114_snimka_na_denia_kak_se_praznuva_pobeda_nad_manchestur/", "text": "Втородивизионният \"Бристъл сити\" поднесе най-голямата изненада в турнира за Купата на лигата,  . \"Червеношийките\", които са на трето място в Чемпиъншип победиха \"червените дяволи\" с 2:1 след гол в 93-ата минута на Кори Смит. На снимката: Мениджърът на \"Бристъл\" Лий Джонсън празнува с едно от децата, които подават топките край терена.", "date": "2017.12.21", "title": "Снимка на деня: Как се празнува победа над \"Манчестър юнайтед\""}
{"url": "https://www.dnevnik.bg/biznes/intervju/2017/12/21/3100780_ignasio_molina_analizator_niama_kak_partiite_protiv/", "text": "Това каза в интервю за \"Дневник\" Игнасио Молина, старши изследовател в Кралския институт за стратегически изследвания \"Елкано\" и Департамента по политология и международни отношения в Автономния универитет на Мадрид. Специализирал е в други висши учебни заведения в Мадрид и Гранада, като гостуващ изследовател в Дъблин, Харвард и Оксфорд. Помагал е като експерт и консултант на Европейския парламент, Европейската комисия и различни испански институции. - Проучванията показват малки разлики между лагерите и очертават сериозна активност - между 75 и 80 процента от гласоподавателите, гражданите ще са много мобилизирани. Те обаче показват и че Каталуня е много разделена. От едната страна са 45%, които гласуват за трите националистически партии: на бившия премиер Карлес Пучдемон, който е в Брюксел, на бившия му заместник Ориол Жункерас, който е в затвора, и най-радикалната, крайнолява Кандидатура за народно единство (CUP), от която - любопитно - никой не отиде нито в затвора, нито в чужбина. Тук състезанието беше между Пучдемон и Жункерас и то досега не доведе до големи разделения, но може да се стигне до такива в групата на националистите и да възникнат проблеми помежду им. Блокът на конституционалистите - социалистите, Народната партия на премиера Мариано Рахой и \"Граждани\" - също ще имат около 45%. Вероятно ще получат малко по-малко от националистите, но няма да има голяма разлика. Най-интересното е тук е, че Народната партия ще има най-лоши резултати, а докато Пучдемон и Жункерас се състезават помежду си, водената от Инес Аримадас Граждани може да получи най-високите резултати. А социалистите опитват стратегия на умереност и търсят начини да привлекат стари националистически гласоподаватели. Така остават около 8% за каталунската версия на \"Подемос\", която подкрепя кмета на Барселона. Не са националисти, но не са и конституционалисти и са по средата, срещу статуквото. При такъв парламент ще е много трудно да се състави мнозинство, да се управлява. - Да, на теория те ще са решаващата партия балансьор, но ще им е трудно. Ако подкрепят национализма - а те не са националисти, това би ги събрало в една група с партиите на независимостта и би навредило на \"Подемос\" (в момента трета сила в националалния испански парламент - бел. ред.) в останалата част на Испания. Ако подкрепят конституционалистите, те (избирателите в други испански области - бел. ред.) ще помислят, че посланието на \"Подем\" е за борба срещу конституцията от 1978. Трудно би им било обаче да застанат до Народната партия или \"Граждани\", чиито позиции те отхвърлят като статукво. Възможностите са три: първата е националистите да получат мнозинство със съвсем малка преднина - защото макар да са с изравнени сили с конституционалистите, те получават изгода от избирателната система ( ) и може да им е нужен само малко по-добър резултат. Дори обаче това да се случи, едва ли ще могат да задвижат \"процеса\" за независимост - вече осъзнаха трудностите, които имат, тъй като нямаше никаква международна подкрепа, компаниите си тръгват от Каталуня, обществото е раздеено, някои свършиха в затвора - очевидно, дори да спечелят и да съставят правителство, конфликтът продължава. Ще е по-малко тежък, отколко беше тази есен, но ще продължи. - Много трудно ми се вижда да стане така. Може да са на власт, но стратегията им ще е в много по-малка степен едностранна. Ще искат преговори с правителството, но няма да опитат да правят бунт или въстание. Мисля, че тази възможност напълно отпада. - Вторият е да се повторят изборите, ако не може да се формира мнозинство три месеца след съставянето на парламент. Мисля, че това не е невъзможно, особено когато се види, че \"Подемос\" не могат лесно да изберат страна. Може би национализмът би получил полза, но би претърпял и загуби, защото след още два месеца ще е по-малко поляризирана средата в Каталуня след всичко случило се. А третият вариант е малко по-сложен - лидерът на социалистите, който опитва да излъчва послание на помирение, да стане премиер сам с едва 22-25 места при парламент с 135 (и изискването за минимум 67 места за мнозинство - бел. ред.) и да го поддържат другите конституционалистки партии - Народната партия и \"Граждани\" и евентуално \"Подемос\", за да има прав на малцинството. Това, което е невъзможно, е \"Подемос\" да подкрепи Народната партия и \"Граждани\". На практика е невъзможно и конституционалистите да имат абсолютно мнозинство. Ако това можеше да се случи, щеше да управлява лидерът на \"Граждани\" Инес Аримадас. - Лош - да, но не непременно поражение. Може да представи идеята, че е успял да спре независимостта, дори да управляват националистите, но по-малко радикално и едностранно, той може да изтъкне това като известен триумф. Но съм съгласен, че резултатите ще са лоши за Народната партия и че има много критики към Рахой, че например, ако \"Граждани\" спечели, това ще се отрази на отношението към партията на национално ниво за сметка на управляващите на Рахой. - Рахой ще направи всичко възможно да не се случи, защото не би имал полза. \"Граждани\" увеличават подкрепата си в момента в цяла Испания, а тази за Народната партия спада. Смятам, че той ще направи всичко по силите си, за да може изборите да са чак през 2020 г. (когато трябва да са редовните - бел. ред). Икономиката се справя добре и той ще разчита, че може да спечели време и да се охлади каталунският конфликт. - За съжаление да. Не се говореше за образование или други важни правомощия на Женералитат (органите на местната власт на Каталуня - бел. ред.), нито дори за компаниите, които си тръгнаха по време на кризата. Само за затвора, за независимостта, без значение дали става дума за партии в лявата или в дясната част на спектъра. Важната тема беше националната и обществото силно се сегментира. - Каталунският национализъм - споделян от приблизително половината от избирателите в Каталуня - си мислеше, че европеизмът може да му предложи решения и да застане на негова страна срещу Испания и че при криза като последната ЕС ще гледа със симпатия към каузата на национализма. Когато това не се случи и председателят на комисията Жан-Клод Юнкер, Европарламентът, Комисията и Европейският съвет заявиха позициите си, това отприщи евроскептична реакция. В Каталуня немалка част от населението излезе с послание от ЕС за защита на демокрацията - нещо, което подлежи на критики и е спорно, защото реално може да се оспори дали каузата може да се свърже с демокрацията, предвид разделенията в обществото, нарушеното върховенство на закона и т. н. Разбира се, може да се усили чувството на разочарование и измама от ЕС. В каталунския национализъм това се вижда - особено при Пучдемон. - Не, не няма подобни отношения нито у каталунците, нито у останалата част от Испания. В социалните мрежи обаче е лесно да има противопоставяния между поляризирани хора. В момента има много напрежение в самата Каталуня. Имаше лидери, които демонстрираха испанофобия, расизъм и чувство за превъзходство и отправяха подобни декларации - а несъмнено имаше такива и от другата страна. Но не бива да се преувеличава. Мисля, че Испания твърде много години преживяваше тероризма на (баската сепаратистка организация) ЕТА. Това не се случи - хората в Испания не отхвърлят баските. В случая на каталунците е малко по-сложно, имаше много обиди от каталунците към Испания и това предизвика у някои гняв, а и умора; но не мисля, че положението е толкова сериозно. Ще има обаче известно недоверие между онези, които се чувстват испанци и другите, които се чувстват каталунци. Но говорим за напрежение преди всичко в рамките на Каталуня. - Това е големият въпрос. Очевидно е, че независимостта не е на дневен ред, защото държавата е способна да я спре, а и най-вече защото в самата Каталуня няма недвусмислено мнозинство, което да осъществи това (на референдума за независимост на 1 октомври гласуваха по-малко от половината от избирателите - бел. ред.). Говори се за нова фаза, в която да има конституционна реформа, да се говори за парите, които получават автономните области, за властта на регионалните правителства. Това би била конструктивна фаза, която би могла да доведе испанската държава до пълна федерализация. Засега можем само да отхвърлим крайните възможности - независимост, нов референдум, по-голяма централизация. През последните пет години имаше особен вид пулс. Каталунският национализъм си даде сметка, че е силен, но не достатъчно, за да победи Испания. А испанските институции си дадоха сметка, че са силни и могат да спрат независимостта и че се появява ново испанско национално чувство, но те не достатъчно силни, за да спрат национализма. Може би урокът трябва да е и двете страни, познавайки силата и слабостите си, да са малко по-конструктивни. В този процес обаче трябва да бъдат въвлечени и останалите автономни области. Това не може да е въпрос само между Мадрид и Каталуня - има и други 16 - и това може да доведе до много сложен процес на преговори. Дано е конструктивен. За момента съм песимист заради деликатността на ситуацията, но в дългосрочен план съм оптимист, защото не би имало как да се избегнат решения, способни да запазят доброто съжителство занапред.", "date": "2017.12.21", "title": "Игнасио Молина, анализатор: Няма как партиите против отделянето на Каталуня да спечелят изборите"}
{"url": "https://www.dnevnik.bg/na_put/2017/12/21/3099395_uredi_za_muchenie_didjiridu_i_oshte_prichudlivi_neshta/", "text": "Щипки за нос, шини и протектори за зъби, маски за лице, жилетки с вградени възглавници и още много други... Над 300 чудати пособия от историята и съвремието могат да се видят в Музея на хъркането в германския град Алфелд, разказва ДПА. Колекцията и музеят са уникални за Европа. Създадени са от специалиста по разстройства на съня д-р Йозеф Александер Вирт и са вдъхновени както от професията и изследователската му дейност, така и от местната организация за взаимопомощ на хората със сънна апнея. Музеят отваря наново врати миналото лято, след като предишната изложба на Вирт в същата сграда била наводнена. Гостите му за годината са около 1000, а новата колекция се попълва постоянно. На практика , казва специалистът по съня. При около 20% от хората това е ежедневен хроничен проблем, но останалите 80% също хъркат, ако например са болни, легнали са си пияни или пък в съня си са застанали по гръб или в някаква неестествена поза. До около 50-ата година хъркането е отчетливо по-често срещано при мъжете, но след менопаузата жените наваксват активно, казва д-р Вирт. Може би по тази причина човечеството е изобретило безброй причудливи, а в някои случаи и доста зловещи пособия срещу хъркане, напомнящи уреди за мъчения.  , смята създателят на Музея на хъркането. И действително няма универсално решение, при различните хора действат различни стратегии, или още по-често - нищо не действа, допълва той. Съветът му е да не се избързва с операциите на носната преграда или мъжеца, ако проблемът не е доказано медицински, а просто общочовешки. В музея има четири тематични зали, посветени на различните типове пособия и историята им. Има и автентична лаборатория за изследване на съня от 1985 г. А най-новият експонат, който скоро ще се присъедини към музея, е копие от труд от 1745 г., открит миналата година из архивите на Магдебургската университетска библиотека, озаглавен \"За хъркането на спящия човек\". Счита се, че това е  , или поне по-стара до този момент не е откривана. Самият Вирт в момента сътрудничи по превода й от латински на немски език. Сред най-любопитните артикули в колекцията е едно   (didgeridoo) . Музикалният инструмент, който прилича на дълга тръба, фигурира сред уредите против хъркане и сънна апнея, защото според швейцарско проучване от близкото минало упражненито с инструмента засилва мускулите по пътя на въздуха и зазадравява местата, където притокът може да се прекъсне по време на сън. Други изненадващи вещи са  , придържаща челюстта затворена, или пък свещ, която се пъха в ухото, така че да създава неудобтво, ако човек реши да се завърти и да попадне в поза, предизвикваща хъркане. Музеят разказва как през Втората световна война на войниците, които хъркали, им се прикрепяло нещо твърдо на гърба на униформата, за да не им позволява да се обърнат по гръб и така да оставят друарите си да се наспят на тишина. Макар и не с каски или гюллета, този метод се използвал и по-късно, като била създадена цяла поредица от специални раници, пижами или елеци за сън с пришита възглавница на гърба, която да държи хъркащите винаги на една старана в безшумна за останалите хора позиция. Сред пострадалите от наводнението експонати от предишния експозиция в музея пък била богата документация с разкази за някои от най-шумните хъркащи мъже в историята, Например Уинстън Чърчил, чиято съпруга имала специална звукоизолирана стая за сън в съседство на семейната спалня или Йоханес Брамс, за който се казвало че може да заглуши всеки оркестър и всяко свое произведение.", "date": "2017.12.21", "title": "Уреди за мъчение, диджириду и още причудливи неща в Музея на хъркането в Германия"}
{"url": "https://www.dnevnik.bg/sviat/2017/12/21/3101141_shefut_na_sekretariata_na_mei_podade_ostavka/", "text": "Шефът на секретариата на британското правителство Деймиън Грийн - най-висшия пост след този на премиера Тереза Мей, подаде оставка снощи по нейно искане, след като разследване срещу него заключи, че той е нарушил етичния кодекс за поведение на министрите, предадоха \"Ройтерс\" и ДПА.  Разследването констатира, че той е дал неверни обяснения за откритите от полицията през 2008 г. порнографски материали в компютъра в парламентарния му офис. Самият той тогава отрече обвиненията и каза, че е жертва на \"политическа инсинуация\". Оставката на един от най-доверените хора на Мей в кабинета, който й помагаше да помири дълбоко разделената Консервативна партия, е сериозен удар за премиера, която води мъчителни преговори за развода с ЕС, отбелязва \"Ройтерс\".  61-годишният Грийн бе назначен след неубедителното представяне на торите в предсрочните парламентарни избори през юни, на които партията изгуби абсолютното си мнозинство в Камарата на общините. Грийн - стар приятел на Мей, бе свикан под знамената да стабилизира нейното лидерство и да даде отпор на нейните противници вътре в партията, които искаха тя да се оттегли.  \"Съжалявам, че ми бе поискана оставката от правителството заради нарушения на министерския кодекс, за което се извинявам\", посочва Грийн с писмо до Мей, поднасяйки оставката си. Той добавя, че не е свалял и не е разглеждал порнографски материали на парламентарните си компютри.", "date": "2017.12.21", "title": "Шефът на секретариата на Мей подаде оставка"}
{"url": "https://www.dnevnik.bg/evropa/2017/12/21/3101139_franciia_se_gotvi_da_vdigne_minimalnite_ceni_na_hranite/", "text": "Франция ще обяви днес план за увеличаване на минималните цени на храните и ограничаване на разпродажбите в супермаркетите като част от по-широка програма за скъсяване на пътя между производителите и потребителите с цел да се увеличат приходите на фермерите. Това съобщиха двама източници, цитирани от \"Ройтерс\". Президентът Еманюел Макрон обеща преглед на системата с надежда да успокои фермерите, които имат значителна тежест във френската политика и отдавна се оплакват от свиването на възможностите за печалба и ценовата война между търговците на дребно. През октомври Макрон заяви, че правителството ще повиши минимума за цените в търговската верига за хранителни стоки, само ако всеки сектор предложи подробни организационни планове до края на годината. Браншовете направиха това по-рано тази седмица. Търговците на дребно призоваха да бъдат вдигнати минималните продажни цени на всички продукти, не само на храните, посочвайки, че това ще облагодетелства и страните надолу по веригата за доставки. Най-новото предложение е за увеличаване с 10 процента на минималната цена, която търговец на дребно може да предлага за хранителни стоки. Цените при промоционални оферти не могат да бъдат с над 34 процента по-ниски от редовните, а на разпродажби няма да могат да се пускат повече от 25 процента от обема на стоките, съобщи в. \"Фигаро\". Източниците подчертават, че това е само едно от множеството предложения, а участниците засега обсъждат различни цифри, като окончателното решение все още не е взето./БТА", "date": "2017.12.21", "title": "Франция се готви да вдигне минималните цени на храните"}
{"url": "https://www.dnevnik.bg/biznes/2017/12/21/3101145_fond_zemedelie_prevede_636_mln_lv_na_stopanite/", "text": "Държавен фонд \"Земеделие\" преведе над 636 млн. лева на 57 826 кандидати по Схемата за единно плащане на площ, съобщиха от разплащателната агенция. Сумите са изплатени на базата на изчисление по индикативна ставка от 194.63 лв./хектар. За Кампания 2017 г. общият бюджет за подпомагане по схемата е в размер на 741 млн. лева. Окончателната ставка ще бъде определена със заповед на министъра на земеделието. Тя ще бъде издадена след актуализирането на слой \"Площи, допустими за подпомагане\" на базата на подадените възражения и след изясняване принадлежността на констатираните двойно заявени площи за Кампания 2017 г.", "date": "2017.12.21", "title": "Фонд \"Земеделие\" преведе 636 млн. лв. на стопаните"}
{"url": "https://www.dnevnik.bg/evropa/2017/12/21/3101142_surbiia_zapochva_da_stroi_avtomagistralata_na_mira/", "text": "Сръбският министър на строителството, транспорта и инфраструктурата Зорана Михайлович съобщи, че Сърбия ще започне следващата година изграждането на първия участък от така наречената \"автомагистрала на мира\", която ще свързва Ниш с косовската столица Прищина и оттам - с албанското пристанище Дуръс, предадоха Танюг и БТА. Първият участък от магистралата, от Ниш до Плочник, ще бъде с дължина 36 км. Изграждането му ще струва около 212 милиона евро и по думите на Михайлович ще се финансира чрез Европейската инвестиционна банка (ЕИБ) и Европейската банка за възстановяване и развитие (ЕБВР). Тя изтъкна, че автомагистралата е от изключителна важност за Сърбия, която няма море и се нуждае от пристанища. Според нея достъпът до албанското пристанище ще означава сигурен растеж за сръбската икономика. Михайлович посочи, че следващата година Сърбия започва и два други важни проекта - модернизация на железопътната линия Ниш-Димитровград на стойност 250 евро, за които Белград ще подпише договор с ЕИБ в края на януари, и подписване на договор за жп линията Нови Сад-Суботица в рамките на изграждането на бързата жп линия Белград-Будапеща. Четвъртата стратегическа цел на министерството на строителството, транспорта и инфраструктурата за 2018 г. е приемането на закон за реорганизация на кадастъра, съобщи Михайлович.", "date": "2017.12.21", "title": "Сърбия започва да строи \"автомагистралата на мира\" следващата година"}
{"url": "https://www.dnevnik.bg/sport/2017/12/21/3101158_tom_djumulen_shte_zashtitava_titlata_si_v_djiro/", "text": "Холандският колоездач  Том Дюмулен  ще защитава титлата си в Обиколката на Италия през 2018 г. Състезателят на \"Сънуеб\", който триумфира в Джирото през този сезон и стана първият холандец облякъл розовата фланелка, ще се завърне в Италия. Най-големият вестник в страната \"Де Телеграаф\" се позовава на информации от приближени до Дюмулен. Най-вероятно става въпрос за неофициален разговор с колоездача, който във вторник спечели наградата за Спортист на годината в Холандия. Репортерът на \"Телеграаф\" Раймонд Керкхоф цитира свои източници в Италия, според които \"Сънуеб\" и Дюмулен са потвърдили пред организаторите на Джирото от RCS Sport, че той ще застане на старта. Обиколката на Италия ще се проведе от 4 до 27 май, а първите три етапа ще бъдат в Израел. В маршрута са включени едва 45 километра бягане по часовник, но Дюмулен е решен да защитава титлата си. Негово участие вероятно ще предложи дългоочакван дуел между Дюмулен и Крис Фрум. Смяташе се, че двамата ще се сблъскат на \"Тур дьо Франс\" през юли, след като първоначалните планове на холандеца бяха той да се бори за първа жълта фланелка. В Тура има 31 километра индивидуален и 35 километра отборен часовник. Впоследствие Фрум обяви, че ще кара в Джирото с надежда спечели и третата голяма обиколка, както и да държи едновременно трите трика – розовото, жълтото и червеното от \"Вуелта\". Засега британецът е потвърдил участие в Италия, но се изчаква решение около  положителната му проба за салбутамол . Международният колоездачен съюз (UCI) води разследване и тепърва ще изслуша състезателя на \"Скай\". Според Дюмулен изборът около коя обиколка да изгради сезона си е свързан с логиката. \"Ще отида там, където мисля, че имам най-добър шанс да спечеля. Все пак Италия е много специална за мен, защото обичам страната и е много трудно да откажа на Джирото\", каза Дюмулен пред Cyclingnews. Той уточни, че маршрутът не е идеален за него, заради по-малкото километри бягане по часовник. През 2017 г., когато спечели титлата те бяха близо 70 км. Очаква се Дюмулен да обяви участието си официално на 4 януари. Тогава \"Сънуеб\" ще даде пресконференция преди началото на сезона. Засега участие в Обиколката на Италия са потвърдили Фрум, Фабио Ару, който ще кара за нов отбор (ОАЕ), Алехандро Валверде, Естебан Чавес и Саймън Йейтс, както и Роуън Денис. Най-голямата италианска звезда Винченцо Нибали ще участва в Тура.", "date": "2017.12.21", "title": "Том Дюмулен ще защитава титлата си в Джиро д'Италия"}
{"url": "https://www.dnevnik.bg/bulgaria/2017/12/21/3101163_za_praznicite_spirat_putnite_remonti_i_se_vuvejdat/", "text": "Заради предстоящите коледни празници днес приключват всички ремонтни дейности по републиканските пътища, съобщи агенция \"Пътна инфраструктура\".", "date": "2017.12.21", "title": "За празниците спират пътните ремонти и се въвеждат ограничения за тировете"}
{"url": "https://www.dnevnik.bg/zelen/2017/12/21/3101161_suvmestni_ekipi_zapochvat_da_kontrolirat_goreneto_na/", "text": "Съвместни екипи на отговорните институции ще осъществяват засилен контрол върху горенето на отпадъчни материали, които замърсяват въздуха в София. Това съобщават от пресцентъра на министерството на екологията след като във вторник  шест столични квартала излязоха да протестират срещу бездействието на същите тези институции и липсата на адекватни мерки срещу опасно мръсния въздух. От години горенето на токсични материали - гуми, пластмаса, стари дрехи и отпадъци за отопление е обичайна практика в по-бедните райони на града, срещу която обаче институциите досега не реагираха адекватно. За засиленият контрол на тези екипи се договорили в сряда на среща министърът на околната среда и водите Нено Димов, кметът Йорданка Фандъкова и главният секретар на МВР Младен Маринов. Екипите, които ще контролират горенето по места ще са от преставители на Регионалната инспекция по околната среда и водите в София, Столичната община и Столичната дирекция на вътрешните работи. В междуинституционалния екип ще бъдат включени и представители на столичната пожарна, които заедно със Столичния инспекторат имат правомощия да проверяват горенето на открити площи. Министър Нено Димов информира кмета, че в момента се изработват стандарти за твърдите горива за битово отопление (въглища и дърва). Целта е от следващия отоплителен сезон горивата, които достигат до крайния потребител, да са с по-ниско съдържание на сяра и пепел. Съвместните проверки със Столичната община ще обхванат сервизите за ремонт на автомобили, за използване на отработени масла за отопление, както и предаването на излезлите от употреба гуми на оторизирани за оползотворяването им фирми. Столичният инспекторат продължава кампания за събиране на излезли от употреба гуми. До момента са събрани над 2500 гуми. Столичната община засили и честотата на събиране на едрогабаритни отпадъци от домакинствата. Целта и на двете мерки е да се предотврати нерегламентираното им изгаряне.", "date": "2017.12.21", "title": "Съвместни екипи започват да контролират горенето на отпадъци и стари гуми"}
{"url": "https://www.dnevnik.bg/evropa/2017/12/21/3101162_nad_220_000_deca_sa_zaplasheni_ot_mini_v_iztochnata/", "text": "Стотици хиляди деца рискуват да станат жертви на мини и други взривни устройства в засегнатата от война Източна Украйна, показва доклад на ООН, цитиран от \"Франс прес\" и БТА. Регионът е едно от местата с най-голяма концентрация на минни полета. Кървавият конфликт между украинската армия и подкрепяните от Русия бунтовници излага на опасност 220 000 деца, които живеят, играят и ходят на училище в райони, осеяни с противопехотни мини и други експлозиви, се посочва в доклада на Детския фонд на обединените нации (УНИЦЕФ). \"Неприемливо е, че места, където преди по-малко от четири години децата можеха да играят в сигурност, днес са осеяни със смъртоносни експлозиви\", заявява Джована Барберис, представител на УНИЦЕФ в Украйна. \"Всички участници в конфликта трябва незабавно да спрат да използват тези жестоки оръжия\", които излагат деца на постоянна опасност от наранявания или смърт, призова тя. Данни, събрани в периода от януари до ноември тази година, показват, че средно едно дете на седмица е ставало жертва на конфликта по дългата 500 км фронтова линия, разделяща воюващите страни. Противопехотни мини и невзривили се снаряди са основна причина за нещастните случаи, засягащи децата, според УНИЦЕФ. Агенцията предупреждава, че бомбите и мините заплашват също жизненоважната инфраструктура, доставяща вода, газ и електричество и призовава всички страни в конфликта да сключат ново примирие и да разрешат дейности по разминиране и възстановяване.", "date": "2017.12.21", "title": "Над 220 000 деца са заплашени от мини в източната част на Украйна"}
{"url": "https://www.dnevnik.bg/bulgaria/2017/12/21/3101167_s_iskane_tarifata_da_stane_1_lev_na_kilometur/", "text": "Таксиметрови шофьори от София излязоха на протест пред сградата на Столичната община. Те искат фиксиране на минимална цена за километър пробег, като според тях тя трябва да бъде 1 лев, което прави средно увеличение с около 25%. Масово компаниите предлагат услугите си за около 80 стотинки дневна тарифа и 90 ст. за нощна. Фирмите от бранша се обединили в искането си цената на километър пробег да се увеличи. Те предлагат дневната тарифа да е 1 лв., а нощната – 1.14 лв. За да се стигне до поскъпване на услугата трябва да има решение на Общинския съвет, който се събира днес за последно през тази година. В дневния му ред обаче няма подобна точка за обсъждане. От общината дори уточниха, че подобно искане не е обосновано. Един от участниците в протеста заяви пред Би Ти Ви, че в градове в Европа, които имат плътност на населението като София, цената на километър пробег е около 80-90% от тази от еднократния билет за градския транспорт. По думите му в момента такситата в столицата взимат почти двойно по-малко от цената на билета. \"Ние сме частен бизнес, ние сме услуга лукс, която се нуждае от пари\", посочи друг от участниците в протеста.", "date": "2017.12.21", "title": "С искане тарифата да стане 1 лев на километър столични таксиметрови шофьори излязоха на протест"}
{"url": "https://www.dnevnik.bg/evropa/2017/12/21/3101170_shveicariia_otmenia_vnosnite_mita_na_niakoi_stoki_za/", "text": "Правителството на Швейцария прие снощи програма, предвиждаща редица мерки за борба със високите цени, предаде БТА, позовавайки се на ТАСС. С цел да се понижат цените на потребителските стоки и продукти, които са значително по-скъпи, отколкото в страните от Европейския съюз, правителството реши да отмени вносните мита на редица промишлени стоки и някои видове селскостопанска продукция. Федералният съюз (правителството) съобщи на сайта си, че разлика между Швейцария и ЕС в цените (60 на сто) се наблюдава най-вече при селскостопанската продукция. За да бъде стопена тази разлика, правителството е възложило на министерството на икономиката, образованието и изследванията да намали вносните мита на продукти, които са произведени в чужбина, като банани и други екзотични плодове. Отбелязва се също, че отмяната на митата ще се отрази благоприятно на потребителите. Пряката изгода от тези мерки се оценява на 900 милиона франка и тя ще бъде за предприятията и частните потребители в Швейцария. Правителството подчертава, че целта му е същата като на инициаторите на референдум на тема \"Не на острова на скъпотията - за справедливи цени\". Правителство ще обяви официалната си позиция по тази инициатива през 2018 година в съответствие със законодателството. В правителствената канцелария в Берн на 12 декември бе предадена подписка, подкрепена от 107 908 швейцарски граждани за референдум против скъпотията.", "date": "2017.12.21", "title": "Швейцария отменя вносните мита на някои стоки, за да намали цените"}
{"url": "https://www.dnevnik.bg/biznes/2017/12/21/3101203_pazardjishko_semeino_drujestvo_pregovaria_s_cez_za/", "text": "Семейната пазарджишка компания \"Инерком груп\", която се занимава с управлението на соларни паркове, е възможният купувач на българските активи на чешката държавна компания CEZ , пише \"Капитал Daily\" в днешния си брой. От два източника изданието научи, че продавачът е дал на българското дружество срок до края на тази седмица да приключи преговорите и да докаже, че разполага с необходимите средства. По предварителна информация офертата й за най-голямото \"ЧЕЗ електроразпределение България\", \"ЧЕЗ електро\" и \"ЧЕЗ трейд\" е била сред най-щедрите, но сега заради проточилите се преговори се опитват да я намалят на около 320 млн. евро. Трите соларни парка на семейство Върбакови са с общо приходи от около 50 млн. лв. От CEZ отказаха да коментират \"продължаващите ексклузивни разговори\". \"Ние преговаряме с един от участниците на ексклузивна основа за ограничен период от време\", коментира за \"Капитал\" Алис Хоракова от пресслужбата на CEZ. По-рано пък изпълнителният директор на дружеството Томас Плескач заяви пред \"Ройтерс\", че \"нямаме определен времеви хоризонт, най-важното в момента е, че преговорите продължават и изпълняват нашите очаквания\". \"Капитал\" потърси за коментар и самата \"Инерком груп\", но оттам заявиха, че собственичката Гинка Върбакова е в чужбина, а само тя можела да говори по темата. В енергийните среди \"Инерком\" е слабо позната, а малкото консултанти говорят за фамилната група Върбакови като търсещи финансиране и/или партньор за сделката с CEZ. Съпругът Славчо Върбаков не се показва официално в бизнеса като мениджър или собственик, тъй като в миналото е управлявал фирма (\"Атлас 3 груп\"), която е фалирала през 2011 г.", "date": "2017.12.21", "title": "Пазарджишко семейно дружество преговаря с CEZ за българския му бизнес"}
{"url": "https://www.dnevnik.bg/sport/2017/12/21/3101195_garanti_koza_veche_ne_e_generalen_sponsor_na_tenis/", "text": "Гаранти Коза\" вече не е генерален спонсор на тенис турнира от категория \"АТП 250\" в София. Турската строителна компания не е платила таксата за лиценза за предстоящото трето и по договор последно издание на надпреварата. Организацията се поема изцяло от компанията, която притежава лиценза за това място в календара на АТП - Dubai Duty Free. Австралиецът Пол Макнами остава директор на турнира, който вече носи името \"София оупън\". \"Потвърждаваме, че събитието ще се състои в София. Турнирът разполага с финансовата подкрепа на няколко сериозни и значими партньори, с които ще се гарантира успехът на спортното събитие на годината в София\", каза Барат Годхини, директор на новия генерален спонсор на турнира - Brand Plus. От около месец \"Гаранти Коза\" не е част от турнира в София. Въпреки това турската компания е продължила да продава места за корпоративните ложи в зала \"Арена Армеец\", без да има право. В последния ден на октомври се състоя съвместна пресконференция на изпълнителния директор на \"Гаранти Коза\" за България Ерден Билгинер, президента на Българската федерация по тенис (БФТ) Стефан Цветков и спортния министър Красен Кралев. На нея беше обявено, че Григор Димитров ще защитава титлата си от 2017 г. Кралев пък посочи, че турнирът в София е прекрасен пример за сътрудничество между държавата и частния бизнес в сферата на спорта. По информация на \"Дневник\" още тогава \"Гаранти Коза\" е била в просрочие с плащането на таксата за лиценза. Промените няма да се отразят на участието на Григор Димитров. Световният номер 3 ще защита трофея си в София между 4 и 11 февруари. На 26 декември трябва да бъде обявен окончателният списък с подалите заявка за участие в турнира тенисисти. Еуфорията около успехите на Димитров  повиши значително интереса към турнира . Месец и половина преди началото на надпреварата близо две трети от билетите са продадени. Първото участие на \"Гаранти Коза\" в тенис събитие на българска земя беше в Турнира на шампионките на WTA. Турската компания спаси второто и третото издание на надпреварата (2013 и 2014 г.), след като генералният спонсор на първото - Qatar Airways, се оттегли. През 2015 г. Кралев обяви, че  \"Гаранти Коза\" ще строи модерен тенис център в София . По думите на спортния министър комплексът трябваше да бъде изграден на мястото на стадион \"Юнак\" и да струва между 30 и 35 милиона лева. Същата година \"Гаранти Коза\" взе мястото в календара на АТП, което дотогава се заемаше от Загреб. Договорът със София за домакинство на турнира беше за три години, а държавата се ангажира да отпуска по 500 хиляди лева на година. Дълго време Кралев твърдеше, че българската столица е много близо до  удължаването на договора с още три години до 2021 г.", "date": "2017.12.21", "title": "\"Гаранти Коза\" вече не е генерален спонсор на тенис турнира в София"}
{"url": "https://www.dnevnik.bg/politika/2017/12/21/3101160_s_obvineniia_v_politicheska_greshka_i_zaigravane_sus/", "text": "Очаквано парламентът единодушно отмени днес мораториума, с който през следващата година се спираше изплащането от здравната каса на нови лекарства за онкоболни и хора с редки заболявания. Актуализацията на бюджета на касата, която ще позволи средства за 32 нови молекули, бе подкрепена на второ четене от 192 народни представители. Решението бе взето с обвинения в политическа грешка и заиграване със здравето на хората, които управляващи и опозиция си размениха. До отмяната на мораториума се стигна след обрат в позицията на парламентарната група на ГЕРБ, който бе предшестван от телефонен разговор между премиера Бойко Борисов и лидера на БСП Корнелия Нинова и протести на пациентски организации. Основният мотив на ГЕРБ е, че е по-добре да се направи крачка назад и да се успокоят онкоболните, отколкото други политически сили да правят спекулации, че нуждаещите се ще останат без лечение. Днес зам.-председателят на ГЕРБ Цветан Цветанов  благодари за консенсуса на всички групи  и призова за спокойствие сред онкоболните и смиреност сред политиците. Лидерът на БСП Корнелия Нинова обаче обяви, че мнозинството, което първо наложи забраната за изплащане от здравната каса на нови лекарства през 2018 г., а после отхвърли ветото на президента Румен Радев върху нея, трябва да признае и осъзнае политическата си грешка. Зам.-председателят на Народното събрание от ДПС Нигяр Джафер каза, че не може да се говори за консенсус, когато има такава грешка. Депутатът от ГЕРБ Вежди Рашидов призова политиците да не правят политика от всичко - особено преди Коледа, защото не било християнско. \"Много хубави християнски празници наближават и да се правят такива внушения!? Пак повтарям - не си играйте със здравето на хората\", каза Рашидов. Корнелия Нинова отново обясни, че управляващите трябва да си научат урока. Според нея днес бил много хубав ден, тъй като се възстановявала една справедливост. Освен това Борисов осъзнал, че не трябва да решава въпроса еднолично - с комисия в здравното министерство, която да преценява всеки един случай, както предвиждал, а - да върне го в парламента, където по думите на лидера на БСП трябвало да се реши. \"Нека всеки бъде смирен, да няма политически заряд, който може да ни противопостави. Г-жо Нинова, целите отново да се върнем в това поле, от което казвате, че искате да излезем\", обясни Цветан Цветанов. Той даде да се разбере, че не е имало еднолични решения на Борисов по отношение на новите лекарства, а управляващите са планирали различен алгоритъм за отпускането на средствата.  Депутатът от ГЕРБ и председател на правната комисия Данаил Кирилов поиска Нинова да декларира, че няма конфликт на интереси в случая, а позицията, която БСП така сърцато защитавала, е формирана свободно. Той я призова още да сравни генеричните лекарствени средства и непатентованите международни лекарства. Корнелия Нинова отговори, че се е заблудила, че имало консенсус, но уви - нямало. Тя пак каза, че управляващите не са си научили урока и допълни, че не е в конфликт на интереси, а защитава \"болни, слаби, бедни\".", "date": "2017.12.21", "title": "С обвинения в политическа грешка и заиграване със здравето на хората парламентът отмени мораториума върху новите лекарства"}
{"url": "https://www.dnevnik.bg/bulgaria/2017/12/21/3101211_prokuraturata_zapochva_proverka_po_doklada_na_turskite/", "text": "Прокуратурата започва проверка по доклада на турските служби, в който пише, че \"продуктите, идващи от българската компания \"Булгартабак\", са се превърнали в източник на контрабанда в Турция\". Това обяви главният прокурор Сотир Цацаров по време на брифинг в МВР. Той уточни, че тепърва допълнителни данни ще бъдат изискани от Интерпол през МВР, защото полученото в държавното обвинение нямало автор. Цацаров не се съмнявал, че става въпрос за доклада на турските служби, но все пак трябвало да се мине по официалния ред. Главният прокурор обясни, че докладът му е изпратен от вътрешния министър Валентин Радев заедно с писма, които определят степента на конфиденциалността при работа с него. \"На проверка ще бъдат подложени всички факти, които са изложени в доклада. Това означава, че от всички компетентни правоохранителни български служби и такива, които са свързани с националната сигурност ще бъдат изискани абсолютно всички данни, с които разполагат - ако разполагат с такива, за контрабанда на тютюневи изделия. Включително и по отношение на \"Булгартабак\". Такива данни ще бъдат изисквани и от агенция \"Митници\", обясни Цацаров. По думите му ще трябва да се сравни целия износ на тютюневи изделия, който е осъществен от страната, с производството на самата фирма. Прокуратурата ще пита Интерпол с каква цел е създаден доклада  Цацаров изрази предположение, че наблюдаващият прокурор ще изиска данни и от Интерпол, за да се установи кой е авторът на този доклад. Да се установи какъв е поводът за съставянето му и за какви цели е ползвана информацията в него. Той обясни, че \"всичко, което е стигнало до прокуратурата представлява страници\", които нямат заглавие, официален автор, нямат дори и обозначение на службата, която е създала доклада. \"Всички тези данни ще трябва да бъдат изискани чрез МВР директно от Интерпол, за да се разбере действително не само авторството на доклада - естествено никой не се съмнява, че той е създаден от турските служби, но по отношение на това с каква цел - информационна, аналитична, както и данните, които са представени в него и т.нат\", заяви още главният прокурор. Докладът, който беше оповестен у нас преди повече от месец, пристигна официално в прокуратурата в четвъртък привечер. Данните на турските служби са били изпратени и до Интерпол още през лятото, но досега нямаше никаква реакция от властите у нас. Миналата седмица  вътрешният министър Валентин Радев  заяви, че се е запознал с доклада, за който първоначално твърдеше, че не съдържа твърдение, свързано с \"Булгартабак\", и обяви, че ще питат компанията за констатациите на турските служби.", "date": "2017.12.21", "title": "Прокуратурата започва проверка по доклада на турските служби за \"Булгартабак\""}
{"url": "https://www.dnevnik.bg/na_put/2017/12/21/3101196_putnicite_v_samoleti_da_vnimavat_s_litievo-ionnite/", "text": "Европейската агенция за авиационна безопасност призова самолетните компании да напомнят на пътниците как е най-добре да транспортират електронните си устройства с литиево-йонни батерии в натоварения коледен период на пътувания, предаде агенция \"Ройтерс\". Литиево-йонни батерии, които са част от устройства като лаптопи, мобилни телефони, таблети и електронни цигари, се приемат като пожароопасни и предизвикват опасения, че ако избухне пожар в багажното отделение на самолета, потушаването му няма да бъде лесно. Важно е авиокомпаниите да информират пътниците си, че големите лични електронни устройства трябва да бъдат пренасяни в пътническия салон, когато това е възможно, заяви в съобщение Европейската агенция за авиационна безопасност. Много авиокомпании в Европа вече са въвели собствени процедури, като посочват на пътниците, че лаптопите не трябва да се държат при багажа. Агенцията уточнява, че когато устройствата са прекалено големи, за да бъдат носени в салона, тогава трябва да са напълно изключени, защитени от неочаквано включване и опаковани както трябва, за да няма щети. Не трябва да се пренасят в един и същи сак със леснозапалими предмети като парфюми и аерозоли. Освен това, когато устройствата трябва да бъдат в багажното, а не са в пътническия салон заради липса на място, авиокомпаниите трябва да напомнят на пътниците да махат резервните батерии или електронните цигари. / БТА", "date": "2017.12.21", "title": "Пътниците в самолети да внимават с литиево-йонните батерии, напомни европейска агенция"}
{"url": "https://www.dnevnik.bg/bulgaria/2017/12/21/3101228_bulgariia_er_zapochva_da_leti_mejdu_sofiia_i_odesa/", "text": "От утре - 22 декември, \"България ер\" започва редовни полети между София и Одеса. Те ще са два пъти седмично - в петък и в неделя, съобщи правителствената информационна служба. Очаква се линията да подобри свързаността между България и Украйна и да позволи на историческите български общности там да заздравят своите връзки с родината. Така ще се създаде възможност учещите и работещи в България бесарабски българи да избегнат тежкото 10-12 часово пътуване с автобус, се казва в правителственото съобщение. Държавата очаква също така пътуването да облекчи сезонната трудова миграция и туризма. Това лято 3000 украински и молдовски граждани са работили в българския туристически бизнес.  От правителственото съобщение се разбира, че инициативата за новия маршрут на частната авиокомпания е на вицепремиера Валери Симеонов, който ще участва и в първия полет начело на правителствена делегация. Към 10.30 ч. днес в сайта на авиокомпанията не се предлага възможност за покупка на билети. Полетът не е обявен и в разписанието на летище София за утре. ", "date": "2017.12.21", "title": "\"България ер\" започва да лети между София и Одеса"}
{"url": "https://www.dnevnik.bg/sviat/2017/12/21/3101230_trump_zaplashi_da_spre_finansovata_pomosht_za/", "text": "Президентът на САЩ Доналд Тръмп заплаши да спре финансовата помощ за страните, които гласуват в ООН в подкрепа на проекторезолюцията срещу решението му да признае  Ерусалим за столица на Израел , съобщи агенция \"Ройтерс\". \"Те получават стотици милиони, дори милиарди долари, а ще гласуват срещу нас. Е, ние следим тези гласувания. Нека да гласуват срещу нас. Ще спестим доста пари. Не ни засяга\", заяви Тръмп пред журналисти. Общото събрание на ООН е свикало специална сесия по искане на арабски и мюсюлмански страни по повод предизвикалото спорове  решение на САЩ . Постоянната представителка на САЩ в ООН Ники Хейли е разпратила вчера на дипломатите от над 180 страни в световната организация писма, в които ги предупреждава, че администрацията на Тръмп няма да остави без внимание начина, по който те ще гласуват днес, предаде \"Асошиейтед прес\". \"Ние ще приемем за сведение всеки глас по този въпрос\", посочва Хейли. / БТА", "date": "2017.12.21", "title": "Тръмп заплаши да спре финансовата помощ за държавите, които не подкрепят САЩ в ООН"}
{"url": "https://www.dnevnik.bg/politika/2017/12/21/3101222_za_dps_evropredsedatelstvoto_e_minirano_zaradi/", "text": "За пореден път днес ДПС разкритикува участието на патриотичните формации в управлението на страната. В декларация от парламентарната трибуна лидерът на движението Мустафа Карадайъ обяви, че европредседателството е минирано, сигурността и демокрацията - застрашени, а обществото - разделено и бедно именно заради националистите. След парламентарните избори през пролетта ГЕРБ избрала \"неудачна формула на управление с националисти\", смятат в ДПС. Така избирателите били излъгали, а предизборните обещания - загърбени в името на властта. Заради това хората били \"разединени, конфронтирани, бедни\", демокрацията - компроментирана, а държавността - ерозирала. Според Карадайъ управляващите продължавали да изпращат лоши послания към Европа. Последното - национализмът бил настанен в символа на демокрацията - \"Раковска\" 134 \"Работи се на принципа \"проба-грешка\". Неясни мнозинства без ценностна основа трайно разрушават демокрацията\", каза Карадайъ. Той обяви, че ДПС ще работи за активно гражданско общество и демокрация.", "date": "2017.12.21", "title": "За ДПС европредседателството е минирано заради участието на националисти във властта"}
{"url": "https://www.dnevnik.bg/bulgaria/2017/12/21/3101268_katastrofa_mejdu_dva_kamiona_zatvori_dvijenieto_po/", "text": "Движението по магистрала \"Хемус\" в посока София около тунел \"Витиня\" е временно затворено, съобщиха от \"Пътна полиция\". Това се налага заради катастрофа между два камиона. Инцидентът е станал малко преди 10:30 ч. По първоначални данни на около 500 м след тунела \"Витиня\" шофьорът на камион, пътуващ в посока към Варна, е изгубил управлението над превозното средство. Тежкотоварната машина преминала през мантинелите и навлязла в другото платно, като се е ударила в друг камион. При катастрофата няма пострадали. Инцидентът обаче налага спиране на движението в посока към София. Трафикът се отклонява по стария път към столицата през пътен възел \"Витинска река\", след което продължава отново по \"Хемус\". В посока Варна движението е по магистралата. Около 12 ч. беше пусната едната лента за движение.", "date": "2017.12.21", "title": "Катастрофа между два камиона затвори движението по магистрала \"Хемус\" в посока София"}
{"url": "https://www.dnevnik.bg/bulgaria/2017/12/21/3101269_germaniia_shte_naema_za_liatoto_obslujvasht_personal/", "text": "Български студенти с познания по немски език ще могат да работят като обслужващ персонал в Германия следващото лято, съобщи Агенцията по заетостта. Предложенията за работа са в селското стопанство, хотелиерството и ресторантьорството (сервитьори, камериерки, бармани, помощен персонал в кухня, общи работници), фирми за почистване на помещения и индустриални обекти, вериги за бързо хранене, както и германските пощи. Желаещите трябва да подадат заявление в свободен текст на български език до 23 януари 2018 г. в бюрото по труда, обслужващо района, в който се намира висшето училище. Изискванията към кандидатите са да бъдат български граждани и студенти в български висши учебни заведения, да са на възраст между 18 и 35 години и да са редовна форма на обучение. Младежите трябва да не са последен курс на семестриално обучение, да имат добри познания по немски език (най-малко три години изучаване на немски език) и да са готови най-малко два месеца да работят в Германия. Документите ще бъдат предоставени на германските работодатели, които ще предадат поименно избраните от тях студенти директно в Централата за чуждестранно и специализирано посредничество в Бон. Подробна информация може да бъде получена в Информационния център на Агенция по заетостта на тел. 02/980 87 19 или в бюрата по труда по местонахождение на висшето училище. .", "date": "2017.12.21", "title": "Германия ще наема за лятото обслужващ персонал сред български студенти"}
{"url": "https://www.dnevnik.bg/sport/2017/12/21/3101302_baiern_mjunhen_privleche_golmaistora_na_hofenhaim/", "text": "Шампионът на Германия \"Байерн\" (Мюнхен) обяви първия си трансфер за зимата, след като привлече нападателя на  \"Хофенхайм\"  Сандро Вагнер. Договорът на германския национал влиза в сила от 1 януари 2018 г., но той вече беше представен на \"Алианц арена\". Вагнер подписа с баварците до 30 юни 2020 г., а по непотвърдена информация сумата за трансфера е 12 милиона евро. Новината беше обявена ден след последния мач на отбора за 2017 г. В сряда \"Байерн\"  победи \"Борусия\" (Дортмунд) с 2:1  и се класира за четвъртфиналите в турнира за Купата на Германия. Вагнер се завръща в \"Байерн\", след като е юноша на баварците. 30-годишният нападател е родом от Мюнхен и от 1995 до 2006 г. е част от академията на клуба. Той има 44 мача и два гола за втория тим на \"Байерн\" и четири двубоя за представителния тим в периода 2007-08, когато получава и медал за шампион в Бундеслигата, както и за Купата на Германия. Нападателят има четири гола в 11 мача в Бундеслигата за \"Хофенхайм\" от началото на сезона, а \"Байерн\" го взима за опция на Роберт Левандовски. Баварците нямат друг централен нападател. За \"Хофенхайм\" Вагнер изигра точно 50 мача в Бундеслигата, в които се разписа 18 пъти. Кариерата му е успешна и за националния тим, където има пет попадения в седем срещи. Вагнер беше в състава, който  спечели Купата на конфедерациите  през това лято. Той е и европейски шампион за младежи до 21 години от 2009 г. От началото на сезон 2015-16, когато още играеше за \"Дармщад\" таранът е вторият най-резултатен германски футболист. За този период Вагнер има 29 гола в Бундеслигата, с два повече от Томас Мюлер. Повече от него има единствено Тимо Вернер (\"Щутгарт\" и \"Лайпциг\") с 35 попадения. Високият 194 см нападател ще започне подготовка с \"Байерн\" в началото на следващата година и ще пътува за традиционния зимен лагер на баварците в Доха, Катар. \"Много съм щастлив, че се завръщам в клуба, който обичам. Това е едно дълго пътешествие, което завършва в моя дом. \"Байерн\" е най-добрият клуб в Германия и един от най-добрите в света, така че когато дойде такава оферта няма какво да мислиш\", каза Вагнер. Спортният директор на баварците Хасан Салихамиджич посрещна Вагнер в клуба и го представи. \"Със Сандро добавяме още един германски национал в \"Байерн\". Ние сме сигурни, че той ще помогне за повишаване на класата в нашия състав, благодарение на качествата и опита си\", каза чужденецът с най-много мачове в историята на баварците. Вагнер вече мина медицински прегледи на базата на \"Забенер щрасе\" и подписа договора си. Той избра малко нетипичния за нападател номер 2.", "date": "2017.12.21", "title": "\"Байерн\" (Мюнхен) привлече голмайстора на \"Хофенхайм\""}
{"url": "https://www.dnevnik.bg/biznes/2017/12/21/3101319_poevtinialata_lira_prevurna_odrin_v_miasto_za/", "text": "Ако човек реши да пътува за забавление и с цел туризъм или пък просто за неангажираща разходка до съседна Турция през ГКПП Капитан Андреево сутринта в дните петък, събота и неделя, по-добре да се откаже. Чакането да се премине първо българската, а след и това турската граница може да отнеме до два, че и повече часа. Причината е твърде интензивният трафик, образуван от хиляди българи, които са се запътили или се връщат от пазар в Одрин, пише в репортаж кореспондент на БТА. Освен пътуващите жители на близките до границата Хасково, Харманли, Свиленград, Пловдив, на плаца на Капитан Андреево чакат пълни с пътници автобуси дори от Кюстендил, Разград, Русе. В самия 160-хиляден Одрин и големите му търговски центрове и тържища често се чува българска реч. Менютата в по-близките заведения за обществено хранене са преведени на български и на гръцки езици. Българите са навсякъде - в петъчния промишлен пазар и борсата за перилни препарати, зехтин, маслини и сладки близо до нашата църква \"Св. св. Константин и Елена\", до молове, хипермаркети, аутлет - центъра и големия зеленчуков пазар зад него, в центъра на града, продължава кореспонденцията. Обяснението е в курса на турската лира, която за последните две години е загубила 30 процента от стойността си спрямо долара. За мащабите на наплива от български пазаруващи разказва пред БТА Йордан Петров от Хасково, съсобственик в туристическа агенция и организатор на шопинг-турове до съседния Одрин: \"Истина е, че наближава силно време за пазаруване - коледните и новогодишни празници. На 16 декември обаче преброих на място в Одрин поне 60 български автобуса с табели \"случаен превоз\", тоест превозващи само пазаруващи\". Петров уточнява, че има десетки колеги от региона, които се занимават със същото като него. За курса до Одрин и обратно той взима по 15 лева. На клиентите оставя по 6 - 7 часа време за пазаруване и разходка, след което поема обратно към България. Не могат да бъдат изброени автомобилите, в които сами или комбинирали се семейства са тръгнали на пазар. Турските пари те са купили от валутните обменни бюра по актуалния курс \"продава\" от 45 стотинки за лира. Макар че на много места в Одрин приемат български левове, долари или евро. Курсът обаче не е толкова изгоден, както в официалните места за смяна на пари в България. На зеленчуковия пазар в Одрин килограм домати е 3 лири, или 1.35 лв. Краставиците, чийто сорт са т. нар. тимурки, се продават по 2.50 лири килото, или 1.30 лева. Цената на портокалите е между 2 и 3 лири, мандарини могат да се намерят за 1.50 - 2.50 лири за килограм. На откритото тържище има и щандове с риба, като пресен черноморски сафрид е по 10 лири, което прави 4.50 български лева. Малко по-скъпи са морските дарове в хранителните вериги, но и там например също пресният лаврак струва 10 лева за килограм. Дрехи и обувки от по-ниско качество също са по-евтини, отколкото в България. В аутлета и мола също излизат на сметка, ако се отчете разликата в качеството на утвърдените брандове с ширпотребата. Един от най-големите хитове са перилните и почистващи препарати. На петъчната борса 10 килограма прах от световноизвестна марка за пране е 20 лири, или 18 лева. В хипермаркета друга популярна марка струва 30 лири за разфасовка от 6 килограма. Туба от омекотител от 3 литра е с етикет 8 лири. Голяма опаковка от качествена тоалетна хартия е с няколко лева по-евтина от най-луксозната у нас. Маслините се продават на цени в широк диапазон - от 9 до 16 лири. Сладкарските произведения и варивата също са изгодни. По данни на местната търговско - промишлена палата, цитирани от български дипломатически източници, на ден в Одрин българи харчат по около 50 000 евро. Според Йордан Петров тази цифра е занижена.", "date": "2017.12.21", "title": "Поевтинялата лира превърна Одрин в място за пазаруване за българите"}
{"url": "https://www.dnevnik.bg/evropa/2017/12/21/3101321_pekin_obvini_es_v_neobmisleni_zabelejki_za_kitaiskata/", "text": "Китайското външно министерство отправи критики към \"необмислените забележки\" на Европейския съюз, след като блокът въведе нови правила срещу прекомерно евтиния внос и определи Китай като изкривена ръководена от държавата икономика, предаде \"Ройтерс\". В  доклад от 465 страници Европейската комисия  заяви, че политическата власт в Пекин оказва решаващо влияние върху разпределянето на ресурси, включително терени и капитал, и \"в много значителна степен\" оказва влияние върху различни фактори на производството. Докладът е важен и заради това, че ЕС промени подхода към антидъмпинговите казуси, коментира \"Ройтерс\". След две години на дебати и консултации страните членки се споразумяха, че дъмпинг означава да се продава за износ на цени под тези на вътрешния пазар за всички страни от Световната търговска организация (СТО). В Пекин говорител на външното министерство заяви, че ЕС е направил \"необмислени забележки\" за китайското икономическо развитие, \"измислил е извинения\" и е бил лицемерен. \"Призоваваме ЕС стриктно да спазва правилата на СТО\" и да избягва злоупотребите с търговски мерки, посочи тя. \"В същото време Китай ще направи необходимите стъпки, за да защити легитимните си права\", добави говорителят без да дава подробности.", "date": "2017.12.21", "title": "Пекин обвини ЕС в \"необмислени забележки\" за китайската икономика"}
{"url": "https://www.dnevnik.bg/politika/2017/12/21/3101332_prezidentut_privetstva_otmianata_na_moratoriuma_za/", "text": "Президентът Румен Радев приветства промяната в подхода и отмяната на забраната за заплащане от бюджета на НЗОК през 2018 г. на определени лекарствени продукти. Това съобщиха от администрацията на държавния глава, малко след като днес  парламентът единодушно гласува за отмяната на мораториума . До решението се стигна след  протести на онкоболни и пациентски организации  и обрат в позицията на ГЕРБ след разговор между премиера Бойко Борисов и лидера на БСП Корнелия Нинова. Преди това президентът Румен Радев наложи вето на текстовете от закона, но  то бе отхвърлено  с гласувете на депутатите от управляващите партии и \"Воля\". Сега от ГЕРБ мотивираха промяната на решението си с това, че е по-добре да се направи крачка назад и да се успокоят онкоболните, отколкото други политически сили да правят спекулации, че нуждаещите се ще останат без лечение. След гласуването в пленарна зала днес Румен Радев призова всички парламентарни групи занапред да отчитат етичните съображения и да действат в интерес на конституционните права на гражданите и социалната справедливост, се казва в съобщението от президентството.", "date": "2017.12.21", "title": "Президентът приветства отмяната на мораториума за нови лекарства"}
{"url": "https://www.dnevnik.bg/evropa/2017/12/21/3101333_laktalis_obiavi_che_izteglia_oshte_produkti_zaradi/", "text": "Френската компания \"Лакталис\" (Lactalis) съобщи днес, че изтегля 720 партиди бебешки млека и други продукти във Франция и в чужбина заради опасност от заразяване със салмонела, предадоха световните агенции, цитирано от БТА. През последните две седмици бяха изтеглени 625 партиди. Взето е решение за разширяване на изтеглянето на всички детски и хранителни продукти, произведени или преработени в завода в западния френски град Краон от 15 февруари 2017 година, съобщи световният лидер в производството на млечни продукти. Изтеглянето се отнася за всички продукти с марките \"Пико\" (Picot) и \"Милюмел\" (Milumel) - детско мляко на прах и зърнени закуски, а също така \"Таранис\" (Taranis) - аминокиселини на прах за лечение на патологични състояния, посочва \"Лакталис\" в съобщението. Вече е установено, че в завода в Краон е разпространена зараза в резултат на ремонти през първата половина на 2017 година, уточни \"Франс прес\". В понеделник жалба срещу \"Лакталис\" са подали френската асоциация за защитна на потребителите UFC-Que Choisir и бащата на 3-годишно момиченце, което е консумирало едно от тези млека. Френските власти съобщиха, че 26 деца са се разболели в началото на декември след употреба на продукти на \"Лакталис\", допълва \"Асошиейтед прес\". Симптомите на заразяване от салмонела са стомашни крампи, диария и висока температура. Повечето хора се възстановяват без лечение. Изтегляния този месец  освен във Франция  имаше и във Великобритания, Гърция, Китай, Пакистан, Бангладеш, Мароко, Судан, Перу и Колумбия. В началото на декември  Българската агенция по безопасност на храните съобщи , че засега няма информация в България да са доставени засегнати партиди бебешки храни на френската компания \"Лакталис\".", "date": "2017.12.21", "title": "\"Лакталис\" обяви, че изтегля още продукти заради опасност от салмонела"}
{"url": "https://www.dnevnik.bg/kultura/2017/12/21/3086936_otkus_ot_izgubenite_balkani_na_prof_randal_beikur/", "text": "Изданието проследява интересната история на двама британски изследователи, които попадат в планините на България и Югославия преди Втората световна война. Те се озовават свят, който за тях изглежда екзотичен и странен, правят снимки и водят записки, които документират бита на хората в малките планински селца в Пиринска и Вардарска Македония. Десетилетия по-късно снимките привличат интереса на проф. Рандал Бейкър, който решава да разплете тяхната история и да онагледи начина на живот на обикновените хора на Балканите през първата половина на XX век. С помощта на много хора, въвлечени в тази своеобразна детективска история, и случайни съвпадения, които му помагат по пътя, авторът на \"Изгубените Балкани\" нарежда пъзела около една история, която дава различна и неподправена гледна точка за ситуацията на Балканския полуостров. Книгата показва бита и живота на обикновените хора в годините точно преди техническият прогрес и започването на ВСВ да ги променят из основи. Снимките в това издания се представят за първи път пред широка аудитория. Проф. Рандал Бейкър е роден в княжество Уелс, намиращо се в сянката на Англия. Той отива в Източна Африка през 60-те години на XX век, за да направи изследване за доктората си. През последвалата му академична кариера няма индикации за това коя част от света ще завладее вниманието му, а по-късно и живота му. Оказва се, че това са именно Балканите. Животът на Рандал Бейкър се стича така, че той идва в България за пръв път през 1990 г., за да помогне за изграждането на Нов български университет, и се завръща в страната всяка следваща година. През 2007 г. той се оттегля от поста си в Университета на Индиана и се установява в София, където преподава в НБУ до пенсионирането си през 2016 г. Проф. Бейкър е автор на повече от 15 книги, част от които превеждани и на български език. \"Изгубените Балкани\" е в превод от английски език на Светлана Комогорова-Комата. Автор на корицата е Мира Рахнева. Честно, тази история действително е интересна. Става дума за детектив, който намира гниещи остан¬ки в три дървени сандъка и започва разследване, за да се установи кои са били тези хора? Къде са били? И какви, да му се не види, са ги вършили? Нещо повече, уликите силно намекват, че по вре¬мето, когато пишем, останките са на 78 години и дос¬та похабени – гледката никак не е приятна! Сега е моментът да ви успокоя, че дървените сан¬дъци с полепнала по тях пръст съдържат не хора, а изобра¬жения на хора върху стъклени плаки. Стотици диапо¬зитиви. Първоначално разпознати и класифицирани като \"непродаваеми вехтории\" от единия от тройка¬та, засмукана в един изгубен свят от тези фотогра¬фии по напълно непонятен начин. Перипетиите около съживяването на реликвите се изляха в настоящата книга – признавам, плод на състояние, граничещо с вманиачаване. А какво е толкова интересно, че да привлече лю¬бопитството на цели трима души – единия, работещ върху документален филм за Наполеон за Би Би Си, дру¬гия – управляващ известна книжарница в Лайм Риджис, а третия – полупенсионер в българската столица София? Първият фактор е \"мястото\". Случките, изобра¬зени на тези диапозитиви, се развиват главно в двете някогашни монархии Югославия и България. И двете отдавна не съществуват като монархии, а след кървав разгром през 90-те едната от тях изцяло замина в не¬битието като държава. Голяма част от онова, което виждаме от Югосла¬вия на диапозитивите, е заснето в днешната Република Македония, Република Черна гора, любопитната държа¬ва Косово (призната от едни, от други – не) и някое и друго кътче от Сърбия и Албания. Но във времената, ко¬гато са правени тези снимки, всички те (без Албания) се намират в границите на една държава. Тези две монар¬хии, като изключим Адриатическото крайбрежие, не са редовно посещавани от туристи. България със сигур¬ност не фигурира в ничий маршрут, макар и \"Ориент експрес\" да минава през нея напът за Истанбул. Въпреки че през 80-те години на ХХ в. уважаваното американско издание \"Форин афеърс\" успява да пусне статия със загла¬вие \"България: последното неопознато място\". Тъй че към този момент това са \"екзотични\" места, пораждащи вълнения и любопитство сред потенциалната пуб¬лика у дома, насред уютната Англия на средната кла¬са. Точно за подобни апетити са подготвени тези три илюстровани лекции. Но има и още един фактор \"място\". Нашите субекти, заснели и изобразени на диапозитивите, са били алпи¬нисти – не от типа изкатерващи вертикални скални сте¬ни, а от походния тип. Те търсели редки, по възможност все още неоткрити растителни видове, та после да може да ги кръстят на някой от тях. Събирали в грамадни, теж¬ки дървени хербарии образци от цветята, на които се на¬тъквали, и представяли образци пред Кю Гардънс, извест¬ния световен център по градинарство в Англия. В няколко случая те се проявяват донякъде като бизнесмени, зареж¬дащи разсадниците си, които осигуряват модни артикули за алпийските градини и алпинеумите по онова време. Тези подбуди и общата им страст ги отвели в ня¬кои от най-затънтените краища на Балканите, бездру¬го достатъчно отдалечени от Западна Европа. Върху фактора \"отдалеченост\" се акцентира и от допълни¬телното съображение, че търсят растителни видове и места, \"неизбродени и необработени\" от предишни екс¬педиции. И тъй, ние сме изтикани в още по-недостъпни кътчета от Южните Балкани и така успяваме да видим места, рядко зървани и посещавани от външни хора в този поначало екзотичен кът на Европа. Следователно това са необичайни пътувания, изискващи оборудване, подготовка, издръжливост и някои съществено важни придружителни писма от дипломати, за да се осигури изобщо някакъв успех. Факторът \"време\". 30-те години на ХХ в. са период на нарастващо напрежение в цяла Европа, завършило с кресчендото от 1939 г., когато се възцарява хаосът. И двете страни, Югославия и България, са подложени на вътрешни сътресения, убийства и идеологически край¬ности, с които Балканите оправдано са прочути, и са дали името си на процеса на разпад на страните на на¬ционалистически късове. Ала там, горе, в света на алпий¬ската флора, нещата не са се влошили толкова, колкото може би е видно отдолу. Има известен упадък, причинен от двете балкански войни и Първата световна война, и вследствие на този упадък започват преселвания – осо¬бено на македонски българи, които се връщат в Бълга¬рия, макар да са живели в Македония от векове. Сега Бъл¬гария и Югославия се намират от противоположните страни на по-широки конфликти, главно в резултат на Македонския въпрос. Но общо взето, животът си тече, както си е текъл винаги. Различните общности – власи, българи, цигани, турци, албанци, черногорци и тъй на¬татък – от пръв поглед се различават по облеклото си. То винаги си е било такова. И показва кои са те. Построй¬ките, в известна степен, са вечни, а методите за обра¬ботка на земята са още от времето на османлиите, че и от по-отдавна. И през всичко това преминава нашата група с ней¬ните мъчно понятни интереси, запечатваща пътьом образи в търсене на алпийска флора. Онова, което те няма как да знаят, е, че пътят на историята след тях се навива като килим, докато крачат през тези привидно нескончаеми пейзажи. Отстрани чакат идеологическите крайности фа¬шизъм и болшевизъм, изгладнял антагонистичен патри¬отизъм, древни етнически разделения и имперските амбиции на съседите от край до край по Адриатика и Централна Европа. Целият този регион ще бъде прео¬бърнат с главата надолу и с хастара навън от граждан¬ска война, от амбициите на Германия и Италия, както и от някои доморасли териториални амбиции, като тези на България и Македония. Тези планини ще се превърнат в убежище на партизани, патриоти, бежанци и други, които бягат от хаоса, ала го водят подире си. Докато цялото това безредие се разразява по въпрос¬ните територии, в този кът на Европа идва възходът на комунизма, вследствие на договореностите от Ялтен¬ската конференция. Въпросният нов господар ще събере отломките на традиционния живот и ще ги преработи в колективни и общи модели, натиквайки старите обичаи в \"кошчето за исторически отпадъци\" на Троцки. И тъй, без да знаят, нашите приятели преминавали през спокойното предпоследно действие на една дълга и тежка драма на взаимовръзки. Те запечатали за нас тези последни мигове като случаен фон на онова, което смя¬тали за своя главна цел – едно екзотично разклонение на градинарството. Ала оставили пленително и неочаква¬но наследство, изскочило на бял свят под формата на вехтории, покрай необяснимия порив на Боб по време на онази наквасена от дъжда и тъжна наглед разпродажба на вещи в Дорсет.", "date": "2017.12.21", "title": "Откъс от \"Изгубените Балкани\" на проф. Рандал Бейкър"}
{"url": "https://www.dnevnik.bg/biznes/2017/12/21/3101338_drujestva_na_evn_i_chez_sa_sankcionirani_za/", "text": "Комисията за защита на конкуренцията е наложила санкции на разпределителните и снабдителните предприятия от икономическите групи ЕВН и ЧЕЗ. Антимонополното ведомство се позовава на нарушение на текст от Закона за защита на конкуренцията, който забранява злоупотребата с монополно или господстващо положение. За \"ЕВН България Електроснабдяване\" ЕАД санкцията е определена на 1 902 995 лв. и предстанвлява до 8% от нетните приходи на съответния пазар, за който е установено нарушението. На \"Електроразпределение Юг\" ЕАД е определена глоба от 1 896 210. На \"ЧЕЗ Електро България\" АД глобата е 1 136 400 лв. Комисията е установила, че предприятията във всяка от икономическите групи прилагат обща стратегия и практики, с които дискриминират независимите търговци извън съответните групи и ограничават търговията с електрическа енергия по свободно договорени цени. Поведението на дружествата се проявява във връзка с преминаването на стопански потребители от доставка по регулирани към доставка по свободно договорени цени и може да предотврати, ограничи или наруши конкуренцията на пазара на търговия с ел. енергия по свободно договорени цени и да засегне интересите на потребителите. Решенията могат да бъдат обжалвани от страните и всяко трето лице, което има правен интерес, в 14-дневен срок, който започва да тече от съобщаването им по реда на Административнопроцесуалния кодекс, а за третите лица – от публикуването в електронния регистър на Комисията. Решението е по  производство, започнало през 2013  г. при предишното ръководство на комисията. Тогава бе обяснено, че проверката, която е направена в офисите и на трите електроразпределителни дружества, е след самосезиране по сигнали срещу предприятия от икономическите групи на ЧЕЗ, ЕВН и \"Енерго-про\". Сега в решението на комисията обаче се посочва, че производството е по сигнал на търговеца на ток \"Енерджи МТ\"ЕАД, който пише до антимонополната комисия, че дружествата ограничават конкуренцията с поведението си. От ЕВН обявиха, че по-късно ще дадат пресконференция по наложените санкции.", "date": "2017.12.21", "title": "Дружества на ЕВН и ЧЕЗ са санкционирани за злоупотреба с монопол (допълнена)"}
{"url": "https://www.dnevnik.bg/photos/2017/12/21/3101213_snimka_na_denia_proskubanata_koledna_elha_na_rim/", "text": "Тазгодишната коледна елха на Рим бързо си спечели прозвището \"проскубаната\", защото повечето от игличките й опадаха две седмици след като бе поставена на площад \"Венеция\". Сравняваният с четка за тоалетна, 21-метров червен смърч от долината Фиеме в Доломитите бързо си навлече критики заради окаяния вид, разказва ДПА. \"Тя показва по перфектен начин какъв е днес Рим: тъжен, неадекватен, самотен\", написа в редакционна статия римското издание на в. \"Кориере дела сера\". На снимката вляво е официалната коледна елха на площад \"Венеция\", а вдясно – тази на площад \"Св. Петър\" във Ватикана.", "date": "2017.12.21", "title": "Снимка на деня: \"Проскубаната\" коледна елха на Рим"}
{"url": "https://www.dnevnik.bg/bulgaria/2017/12/21/3101357_tri_dni_sled_strelba_po_vissh_danuchen_durjavata/", "text": "На третия ден след като началникът на отдел \"Фискален контрол\" в Националната агенция за приходите (НАП) Иво Стаменов беше прострелян в центъра на София, премиерът Бойко Борисов свика внезапно съвещание в Министерския съвет, в което участваха ръководството приходната агенция, главният прокурор Сотир Цацаров, министрите на вътрешните работи Валентин Радев и на финансите Владислав Горанов. След съвещанието беше обявено, че институциите приемат стрелбата като \"изстрел срещу държавността\". За първи път от много време има изключително нагло и демонстративно посегателство, на което трябва да се отговори твърдо, каза Цацаров. Досега е изяснено, че стрелбата е свързана със служебните задължения на Стаменов, а не е личен конфликт. \"По всички информации, с които разполагаме, той е и ще продължава да бъде един честен държавен служител\", заяви министър Горанов като увери, че здравословното състояние на жертвата се подобрява. Решени сме да продължим да работим въпреки преживения шок и ужас. Нашата непримиримост ще ни позволи да работим рамо до рамо, закриляни от държавата\", каза пред журналистите след срещата ръководителят на НАП Галя Димитрова. Вътрешният министър отправи три послания: към близките на простреляния служител - да бъдат спокойни, че държавата е зад тях; към данъчните и митническите служители - че ще бъдат защитени; към извършителите - че изстрелите им са били и срещу държавата, която е решена да издири и накаже не само преките извършители, но и поръчителите им. След срещата при премиера не бяха допуснати журналистически въпроси. \"Отговорите на всичките си въпроси ще видите в действие в следващите дни\", заяви в заключение финансовият министър. 43-годишният Стаменов беше прострелян в автомобила си на 18 декември сутринта на метри от централата на НАП в София. Той ръководи звеното, което осъществява контрол върху движението на стоки с висок фискален риск, между които отскоро са и горивата. ", "date": "2017.12.21", "title": "Три дни след стрелба по висш данъчен държавата обяви, че изстрелът е срещу нея"}
{"url": "https://www.dnevnik.bg/evropa/2017/12/21/3101272_germancite_ne_se_trevojat_ot_politicheskiia_vakuum/", "text": "Почти необезпокоени от неуспеха на Ангела Меркел да състави правителство след изборите през септември, много германци приемат спокойно изгледите за още няколко месеца коалиционни преговори. Страната е свикнала с продължителни преходи, но този е най-дългият от обединението през 1990 г. От изборите минаха 87 дни, а малцина експерти очакват да бъде съставено правителство преди март. Лидерите от ЕС се опасяват от забавяне на интеграционните планове в еврозоната, някои от които трябва да подсилят банковата система, а много икономисти предупреждават, че най-голямата икономика в Европа трябва да се реформира и да инвестира в широколентовото предаване на данни и инфраструктурата, за да остане конкурентоспособна. Но като временен канцлер Меркел гласува на срещите на върха на ЕС, парламентът приема законите, изисквани от международните мандати, местните власти се борят с молбите за убежище, а светлите перспективи в най-голямата икономика в Европа повдигат настроението. \"Не забелязвам особена разлика от преди, каза 36-годишната Надя Хелиг, държейки димяща чаша с греяно вино на коледен базар в Берлин. Не е идеално, но никой не се паникьосва.\" Вътрешното и външното търсене водят до стабилен икономически растеж, а въздействието от ниските кредитни лихви и стимулите на Европейската централна банка съдействат за рекордно високи нива на заетост и повишаване на реалните заплати. \"Имаме работа и се радваме на коледните базари, каза Силвия, приятелка на Хелиг. Какъв е проблемът?\" Институтът ИФО в Мюнхен повиши своите прогнози миналата седмица и очаква германската икономика да се разрасне с 2.6 процента следващата година - най-високото ниво от 2011 г., но добави, че това може да бъде върховата точка. Институтът за световна икономика в Кил каза, че забавянето на съставянето на правителство \"не представлява икономически риск\", но също така отправи предупреждение в по-дългосрочен план. \"Икономическият бум може да изглежда добре, но съдържа семената на криза. Мнението, че бумът е безобиден, при положение че потребителските цени са под контрол, е неиздържано\", каза Щефан Котс от института в Кил. Леко усещане за криза Това, което усещат много германци, противоречи на мрачните предупреждения, отправени от коментатори миналия месец за задаваща се нестабилност и дори нови избори, след като Меркел, отслабена от загубата на гласове за сметка на крайната десница, беше унижена от провала на преговорите за тристранна коалиция. Сега  тя ухажва социалдемократите , които са неохотни партньори, след като избирателите ги наказаха за споделянето на властта с консерваторите на Меркел през последните четири години. Преходът в Германия бледнее в сравнение с някои други партньори от ЕС като Белгия и Холандия, където постигането на споразумение за коалиция отне 225 дни тази година. \"Подозирам, че все пак процесът ще отнеме известно време, но хората, които говорят за нестабилност, грешат. Ние имаме стабилно временно правителство, ефективен парламент и демокрация, която функционира много добре\", каза преподавателят по политика в Берлинския свободен университет Нилс Дидерих. Крайнодясната партия \"Алтернатива за Германия\", тормозена от вътрешни борби, обърква някои прогнози и засега не успява да се възползва от липсата на подходящо управление, въпреки че е третата по големина партия. Социологическите проучвания почти не са се променили от 24 септември и показват, че няма особено усещане за криза. Институтът ИФО каза вчера, че несигурността за конфигурацията на правителството нараства, но че изненадващият спад на бизнес настроенията според негово проучване през декември след рекордно високо ниво предишния месец не е нещо твърде необичайно. Всъщност сезонно коригираната безработица е на най-ниското ниво от 1990 г., а прогнозите за коледните продажби са благоприятни - германската асоциация на търговците на едро очаква продажбите през празничния сезон да се увеличат с 3 процента, достигайки рекордно високо ниво. Невъзмутима Меркел, невъзмутима както винаги, се стреми да успокои избирателите и инвеститорите, че нещата вървят нормално в Германия, където повечето досегашни министри остават във временното правителство. Дори се наблюдава изумителна липса на усещане за спешност, що се отнася до преговорите, отчасти за да не бъдат отблъснати скептичните редови членове на социалдемократите. Междувременно Бундестагът, долната камара на парламента, се съгласи да продължи германските военни мисии в Афганистан и Мали и обсъди теми, вариращи от Брекзит до планираните от \"Сименс\" съкращения на работни места. Федералната структура на Германия означава, че голяма част от дейностите, засягащи обикновените хора, включително работата по молбите за убежище, жилищните и учебните въпроси, се вършат както обичайно, независимо от Берлин. \"Дойче бан\" пусна дълго забавяна скоростна влакова връзка между Берлин и Мюнхен, което бе съпроводено от обичайните проблеми в началото, а коледните базари бяха открити, макар и със засилени мерки за сигурност след нападението миналата година. Безизходицата не се отразява особено върху преговорите за Брекзит, защото между основните германски партии има консенсус за позицията на Германия и ЕС към Великобритания. Плановете за реформа в еврозоната обаче са по-спорни, въпреки че Меркел каза в понеделник, че се надява да постигне напредък по въпроса до март. \"Главният възможен отрицателен ефект е, че импулсът (за реформа) в Европа, който бе желан след гласуването за Брекзит, може да бъде загубен\", каза преподавателят по политика в Кьолнския университет Томас Йегер. Социалдемократите, решени да оставят ясно своя отпечатък в евентуално коалиционно споразумение с Меркел, подкрепят по-голяма интеграция от нейните консерватори, но са разделени по въпроса  дали да се съгласят на \"голяма коалиция\" с нея . Техният лидер Мартин Шулц подкрепя предложенията на френския президент Еманюел Макрон за бюджет и финансов министър на еврозоната и  иска \"Съединени европейски щати\" до 2025 г. \"Единствената политическа криза в Германия е борбата за определяне на посоката от основните партии, в частност социалдемократите, каза Дидерих. Социалдемократите имат нужда от време, за да преодолеят това.\" /БТА/", "date": "2017.12.21", "title": "Германците не се тревожат от политическия вакуум, поне засега"}
{"url": "https://www.dnevnik.bg/photos/snimka_na_denia/2017/12/21/3101393_snimka_na_denia_vhs_suprotiva_sreshtu_totalitarnata/", "text": "Аниматорът Теодор Ушев представи във \"Фейсбук\" шеговит проект за мястото на Паметника на съветската армия в София. Той се нарича \"VHS съпротивата срещу тоталитарната култура\" и според артиста се разполага пред въображаем център за съвременни изкуства, изграден около паметника. Илюстрацията е представена по време на майсторския клас на Ушев в София на 10 декември в рамките на Дните на канадското кино у нас.", "date": "2017.12.21", "title": "Снимка на деня: VHS съпротива срещу тоталитарната култура"}
{"url": "https://www.dnevnik.bg/sport/2017/12/21/3101396_futbolist_na_hudursfiild_obeshta_bezplatna_bira_na/", "text": "Футболът в Англия по празниците не спира, а даже напротив - календарът е доста сгъстен, като се играе на всеки два дни. Затова защитникът на \"Хъдърсфийлд\" Матиас Йоргенсен реши да влезе в ролята на Дядо Коледа и да обещае подаръци на феновете. Той предложи безплатна бира на всеки, който пътува, за да подкрепи отбора в съботното гостуване на \"Саутхемптън\". От началото на сезона \"териерите\" са приятната изненада и заемат 11-ото място във Висшата лига, въпреки че са новак и се завърнаха в елита след 45-годишно отсъствие. Феновете на \"Джон Смит'с стейдиъм\" са впечатляващи, а датският бранител пожела тази атмосфера да се пренесе и във визитите. В двубоите от Висшата лига гостуващият тим има квота от около 3000 пътуващи фенове. На стадион \"Сейнт Мери\" тя е 2586 Така, ако тя бъде запълнена, Йоргенсен ще трябва да похарчи около осем хиляди паунда, за да почерпи всички запалянковци. Един пинт бира струва около 3.2 паунда. \"Надявам се, че ще харесате подаръка. Занка (игра на думи с прякора на бранителя – бел. ред.) Клаус идва в града\", написа Йоргенсен в \"Туитър\", а по-късно във видеообръщение добави: \"Вашата подкрепа през годината беше наистина страхотна. Така че си мисля, че искам да направя нещо специално за всички вас, които ще пътувате до Саутхемптън този уикенд.\" Разстоянието между Хъдърсфийлд, който се намира в графство Западен Йоркшир, и Саутхемптън на южния бряг, е точно 472 мили. Единственият клуб, който е разположен по-северно във Висшата лига, е \"Нюкасъл\". От клуба подкрепиха идеята на датския защитник и обявиха, че всеки, който пътува до Саутхемптън за срещата от 19-ия кръг, ще получи ваучер за безплатна бира. Тя обаче ще се раздава на следващия домакински двубой, който е срещу \"Стоук сити\" на Боксинг дей (26 декември).", "date": "2017.12.21", "title": "Футболист на \"Хъдърсфийлд\" обеща безплатна бира на феновете, които пътуват за гостуването на \"Саутхемптън\""}
{"url": "https://www.dnevnik.bg/bulgaria/2017/12/21/3101328_prokuraturata_shte_proveri_vsichki_peshehodni_puteki_v/", "text": "Прокуратурата започва обща национална проверка на всички пешеходни пътеки. Това обяви главният прокурор Сотир Цацаров на брифинг в МВР. Инспекцията е възложена на вътрешното ведомство и на регионалното министерство и ще бъде контролирана от държавното обвинение, се разбра още от думите на Цацаров. Четейки от предварително подготвен текст, главният прокурор заяви, че \"Жертвите и пострадалите в катастрофи през последните седмици са повече, отколкото бихме могли да приемем със съзнанието, че такава е статистиката. Тя не може да се мери. Нито един загубен на пътя човешки живот не е просто елемент на една извадка.\" \"Тези шарени пътеки да изчезнат\" По думите му проверката ще се проведе на територията на цялата страна и трябва да приключи до края на февруари. Цацаров заяви, че можело някой да каже, че зимата не е най-подходящият сезон за проверка, но \"за смъртта подходящи сезони няма\", обясни той. Обект на проверката ще бъде съответствието на пътеките с нормативната база, а целта е да се установи дали отговарят на всички изисквания - цвят, материал, има ли пътни знаци, обозначаващи зебрите и т.н. След края на проверката ще последват сигнални писма от МВР и предложения от прокуратурата до органите, задължени да контролират и поддържат маркировката - кметовете на съответната община. При неизпълнение ще последват санкции от полицията и държавното обвинение. \"Има пътеки с такова причудливо оцветяване, което едва ли може да отговаря дори на минималните законови изисквания\", коментира още Цацаров, добавяйки: \"Тези шарени пътеки да изчезнат.\" По време на брифинга, на който присъстваха вътрешният министър Валентин Радев, регионалният министър Николай Нанков и главният прокурор, течеше видео със снимки на пешеходни пътеки, оцветени в различни цветове. В началото Радев представи \"няколко числа\", за да покаже насоката на пресконференцията. От доклад на Главна дирекция \"Национална полиция\" се разбрало, че в населените места тежките катастрофи за единадесетте месеца на миналата година са 4 038, тежките пътно-транспортни произшествия в извъннаселени места били почти два пъти по-малко - 2 269. Имало е и обратната зависимост - загиналите в населените места са 179, а в извъннаселените места - 435. Разлика имало и между селата и градовете. В селата всяка 12-та тежка катастрофа завършвала със смърт, а в градовете всяка 26-та, т.е. два пъти по-малко. По думите на Радев трябва да се обърне внимание и на отговорността на другите субекти, освен МВР и регионалното министерство, а именно кметове и общински съвети, които са отговорни за състоянието на пешеходните пътеки. От своя страна Нанков обяви, че сега започва проверка на пешеходните пътеки в населените места, защото тази на републиканските пътища е започнала преди две седмици. И се очаква до края на януари да е приключила и да има опис на резултата ѝ. Регионалното министерство е установило, че има законови празноти и няма синхронизация на изискванията за зебри в населени и извъннаселени места. Изискванията към пешеходните пътеки в населените места били доста по-занижени - откъм регламентирани материали и други реквизити. Зачестяват случай на оцветяване на зебри из цялата страна, което е забранено по норматив, обясни Нанков. \"Трябва да са изцяло бели, без никакви символи и без никакви знаци по тях\", коментира още регионалният министър. Цветовото оцветяване на пешеходните пътеки е не просто забранено, а и недопустимо, има много пътеки с износена маркировка и всичко това ще бъде проверено\", обясни Нанков. Радев обясни, че полицията ще бъде безкомпромисна при проверката и наложените след нея санкции. Отбеляза, че и досега се е работело по тази тема, но сега вътрешното ведомство акцентира на нея заради предстоящите празници. Той обеща допълнителни проверки през празничните дни и повече полицаи на пътя, дори някои ще бъдат спирани от отпуска.", "date": "2017.12.21", "title": "Прокуратурата ще провери всички пешеходни пътеки в страната, Цацаров иска шарените да изчезнат"}
{"url": "https://www.dnevnik.bg/bulgaria/2017/12/21/3101419_izgrajdaneto_na_nadleza_pri_s_atiia_na_putia_burgas_-/", "text": "Изграждането на надлеза при разклона за село Атия на пътя Бургас - Созопол ще започне през пролетта. До средата на февруари е срокът за проектиране на т.нар пасарелка, обяви регионалният министър Николай Ненков на брифинг с вътрешния министър Валентин Радев и главният прокурор Сотир Цацаров. В края на ноември на пешеходна пътека при разклона за село Атия  загина 16-годишен ученик , блъснат от автомобил. Тогава беше  обявено, че надлез  ще бъде проектиран и изграден в максимално кратък срок. Той ще бъде с асансьор и всичко необходимо за безопасно преминаване. \"Пасарелката ще бъде изградена. Но нито от обществена или финансова гледна точка, не е необходимо навсякъде пешеходните пасарелки да бъдат заменени с пасарелки или подобни съоръжения\", обяви министър Нанков. Той коментира, че в деня на трагичния инцидент до разклона на село Атия е имало поне още трима ранени на пешеходни пътеки в Бургаска област. \"Означава ли, че на всички тях трябва да поставим пасарелки\", попита Нанков.", "date": "2017.12.21", "title": "Изграждането на надлеза при с. Атия на пътя Бургас - Созопол ще започне през пролетта"}
{"url": "https://www.dnevnik.bg/kultura/2017/12/21/3101414_aleksandur_morfov_postavia_dekameron_v_moskva/", "text": "Българският режисьор Александър Морфов ще постави \"Декамерон\" в театър Et Cetera в Москва. Премиерата е на 16 и 17 януари 2018 г. За разлика от някогашният му \"Декамерон, или кръв и страст по Бокачо\" този ще е с подзаглавие \"Любов по време на чума\". Преди години режисьорът постави в същия театър \"Дон Кихот\" по Сервантес, а сега се връща към друго ренесансово произведение. Морфов нарича новелите на Бокачо\"дивни разкази за любовта\" и според анонса затова ще е и постановката. \"Но любов по време на чума, когато \"черната смърт\" дебне всеки от нас и ни подарява едва десет дни живот. Какво би могъл да направиш в тези десет дни?\" Морфов е автор на сценичната адаптация, а екипът на представлението е изцяло чуждестранен. В ролите са Мария Милешкина, Евгения Вайс, Елизавета Рижих, Анастасия Шумилкина, Екатерина Буйлова, Анна Дианова, Наталия Баландина, Кристина Гагуа, з.а. Татяна Владимирова, Анна Артамонова, з.а. Алексей Осипов и други.", "date": "2017.12.21", "title": "Александър Морфов поставя \"Декамерон\" в Москва"}
{"url": "https://www.dnevnik.bg/sviat/2017/12/21/3101274_centralni_banki_turgoviia_i_baloni_zaplashvat/", "text": "След година на стабилен световен икономически растеж анализаторите прогнозират почти същото развитие на нещата за 2018 г., т.е. очакванията са за един нито прекалено силен, нито прекалено слаб растеж, или т.нар. сценарий на Златокоска. Ще се усеща обаче и известно присъствие на трите мечки. Идеята е, че всичко подсказва растеж, който ще бъде по-силен от постигнатия през 2017 г. Частично това може да се дължи на факта, че анализаторите като цяло не познаха миналата година, подценявайки икономическото представяне, особено в еврозоната и Япония. Международният валутен фонд например предвиждаше световният икономически растеж през 2017 година да бъде 3.4%, а при развитите икономики - 1.8%. Сега показателите са преизчислени съответно на 3.6% и 2.2%. Фондът прогнозираше растеж на еврозоната и Япония 1.5% и 0.6%, а сега очакванията са за растеж от 2.1% и 1.5%. \"По-бързият растеж достига близо две трети от световното население\", посочи в съобщение в блога си МВФ. Това представяне обнадежди някои икономисти. Nomura е сред по-оптимистичните: \"Световният растеж има далеч повече самовъзстановяващи се характеристики сега, отколкото когато и да било през последните 20-30 години.\"  Мечките от приказката за Златокоска обаче имат навика да се появяват. Има множество потенциални политически и икономически рискове за статуквото. Както в приказката обаче, нека бъдат само три: централни банки, търговия и балони.  В първия случай опасността е, че ще бъде предприета грешна политика, която ще притисне длъжниците. Втората опасност се свърза с подновения  американски протекционизъм  или недоволството от  китайския износ , предизвикващо ответни задушаващи търговията бариери. Третият случай е свързан с неочакваните загуби на пазара, които пресушават разходите и търсенето. Първа опасност  Част от тазгодишния световен икономически успех се обяснява със съчетаването на извънредно либерални парични мерки и компетентното управление на централните банки в опитите им да отучат света от досегашната щедрост. За 2018 г. Федералният резерв се готви за още три вдигания на лихвите, Европейската централна банка бавно съкращава програмата си за изкупуване на активи, а Китай повишава лихвите. Всичко това е внимателно отчетено от хората, взимащи решенията, но могат да бъдат допуснати грешки, а всяка значима смяна на скоростите крие опасност да доведе до рязко намаляване на разходите на потребителите и компаниите. Непокритите корпоративни задължения в САЩ например възлизат на близо 8.8 трилиона долара, според Sifma, организация, обединяваща компании, занимаващи се с ценни книжа. Дългът се е повишил с 35% от 2010 г. и е значим двигател за корпоративното разрастване. Рисковете за финансовата стабилност представляват по-голяма заплаха за продължаването на цикъла на растежа, отколкото рисковете, свързани със стабилността на цените, пише в прогнозата си за 2018 г. Четан Айя, един от ръководителите на отдела за световна икономика в Morgan Stanley. Според него американските корпорации са най-уязвими от по-високите лихви. Това означава, че затягането на политиката на централната банка, за да ограничи прекалено силния растеж или инфлационните рискове, създава недостиг на кредитиране и поради това Вашингтон, Франкфурт, Пекин и Токио са предпазливи. Втора опасност Предизборната кампания на президента на САЩ Доналд Тръмп през 2016 г. бе обсипвана с реториката \"Америка на първо място\" и солидна порция войнственост към другите страни. Вече на власт, администрацията на Тръмп направи няколко неща в защита на интереса на САЩ да разстрои привържениците на мултилатерализма. Например администрацията започна разследване на вноса на стомана, блокира назначаването на съдии в Световната търговска организация и изтегли САЩ от  Транстихоокеанското партньорство (ТТП) , в което сега членуват 11 държави. Други мерки не напреднаха чак толкова и по-специално заплахата да изтегли САЩ от Северноамериканското споразумение за свободна търговия (НАФТА), както и да постави на колене Китай заради, както твърди, нечестни търговски практики. Търговският дефицит на САЩ обаче се е увеличил до 43.5 млрд. долара въпреки подкрепяния от растежа американски износ.  Дефицитът на САЩ с Китай  леко е спаднал, но все още е 34.6 млрд. долара в полза на Пекин. Огромният търговски дефицит трябва да бъде намален бързо, заяви в \"Туитър\" Тръмп след пътуване до Азия през ноември. Ако реториката се превърне в реалност, икономическият климат на 2018 г. бързо ще отчете понижение на температурите. Според американския частен институт Conference board икономическото присъствие на Китай в САЩ е пет пъти по-голямо, отколкото американското в Китай. Това означава, че въвеждането на търговски бариери може да удари растежа на Китай, който пък допринася доста за богатството на страни износителки като Германия. Това далеч не е само въпрос между САЩ и Китай: Световната банка оценява, че  световната търговия  представлява 52% от световния брутен вътрешен продукт, което е над два пъти повече, отколкото през последните 50 години. Трета опасност Балоните се предвиждат трудно, докато не изскочат (има тенденция да се казва \"Този път е различно\", докато не стане ясно, че не е). Ако обаче икономистите са научили нещо за финансовите сривове този век, то е, че те завличат почти всичко със себе си. Според оценка на Световната банка световният растеж се е забавил от 4.4% през 2000 г. до около 1.9% през 2001 г., когато се пръсна балонът dot com, а финансовата криза предизвика рязко понижение на икономическия растеж - от 4.3% през 2007 г. до свиване от 1.7% през 2009 г. Внезапните загуби на финансови инструменти карат компаниите да ограничат разходите си, което води до спад на растежа, закриване на работни места и изпадане в неплатежоспособност. Има много примери за активи, които отчитат постоянен и рязък скок през изминалата година: поразяващото  поскъпване на биткойна  е най-очевидният пример. Албърт Едуърдс, специалист по въпросите на стратегиите от Societe Generale винаги е нащрек за появата на балони. Според него като се има предвид, че фондовите пазари са в стратосферата, няма да е необходимо много време за преобръщане на нещата. Може да се окаже нещо толкова скучно, колкото неочаквано слаба печалба, предполага той. /БТА", "date": "2017.12.21", "title": "Централни банки, търговия и балони заплашват статуквото през 2018 г."}
{"url": "https://www.dnevnik.bg/zelen/2017/12/21/3101428_sredno_po_406_kg_otpaduci_e_izhvurlial_vseki_bulgarin/", "text": "Средно по 406 кг отпадъци е изхвърлял всеки българин през 2016 г. Това количество е с 13 кг по-малко спрямо изхвърляното 2015 г. По този показател България е под средната норма за Европа (480 кг./чов./г.). Това показват  данните  на Националния статистически институт от годишната статистиката за околната среда за 2016 г. . Образуваните битови отпадъци средно на човек от населението показват натиска върху околната среда. Най-много изхвърлени битови отпадъци средно на човек има Югозападният район на страната (478 кг/чов./г.), а на последно място е Северозападният район (282 кг/чов./г.). Продължава тенденцията на намаление на образувани битови отпадъци и като количеството спада до 2881 хил.т, или с 4.3% по-малко спрямо 2015 г. Регистрира се намаление на относителния дял на предадените за депониране битови отпадъци - от 61.6% през 2015 г. на 48.0% през 2016 г. Според графиките на НСИ се увеличава делът на битовите отпадъци, предадени за предварително третиране - от 33.3% (2015 г.) на 49.2% (2016 г.) - това са отпадъци, които не са директно изхвърлени на депа или изгорени в циментова пещ, а преминават обработка и сортиране, за да се смали количеството за депониране. Неясна остава съдбата на тези близо 50% от отпадъците, подложени на предварително третиране - след изваждане на малък процент рециклируеми отпадъци, останалите биват или депонирани, изгорени или използвани за рекултивация, за да не се водят депонирани, обясняват експерти от НПО сектора. Не се споменава какъв е процентът на рециклирани отпадъци, но при предварителното третиране се изваждат и отпадъци за рециклиране. Продължава да расте  количеството образувани пластмасови опаковки. Вследствие на въвеждането на организирани системи за сметоизвозване в нови населени места се увеличава относителният дял на населението, обхванато от системи за организирано сметосъбиране и сметоизвозване, и през 2016 г. достига 99.7% от общото население на страната.", "date": "2017.12.21", "title": "Средно по 406 кг отпадъци е изхвърлял всеки българин през 2016 г."}
{"url": "https://www.dnevnik.bg/evropa/2017/12/21/3101479_belgiia_gotvi_zakon_za_da_iziasni_triabva_li_da_se/", "text": "Белгийските власти подготвят закон, който да уреди въпроса с изпращането на електронни съобщения между служителите в дадено дружество в извънработно време, съобщиха местни медии, цитирани от БТА. Отчита се, че различните дружества имат различна дейност и затова властите очакват предложения от работодателите и работниците. Предвижда се законът да изясни дали работникът е длъжен да отговори на съобщение, получено в извънработно време. Засега в Белгия е обичайна практика съобщения, свързани с работата, да бъдат изпращани и получавани денонощно. Работещите са на мнение, че това всъщност удължава работното време, без да се отчита при изчисляването на месечните възнаграждения. В подготвяния закон се предвижда дружествата и работниците да сключват споразумения за начина на работа с електронни съобщения, включително в часовете за почивка и в почивните и празничните дни. Целта на новото законодателство е да защити служителите от т.нар. професионално прегряване. Обмисля се включително възможност изпращането и получаването на служебни имейли и телефонни съобщения да бъде технически ограничено в извънработно време. Експерти отбелязват, че въпросът няма лесно единно решение за всички, тъй като в някои професии работата с имейл дава възможност за гъвкаво работно време и за надомна работа.", "date": "2017.12.21", "title": "Белгия готви закон, за да изясни трябва ли да се отговаря на имейли в извънработно време"}
{"url": "https://www.dnevnik.bg/skorost/2017/12/21/3101553_manipuliraneto_na_kilometraja_shte_se_nakazva_s_globa/", "text": "Търговците на употребявани автомобили могат да бъдат глобени с между 2000 и 7000 лева, ако манипулират километражите на предлаганите от тях превозни средства. Това следва от приети днес на второ четене от парламента промени в Закона за движение по пътищата. Публична тайна е, че в повечето автокъщи километражите на колите са върнати, за да се представят те за по-запазени и да се продадат на по-добра цена. Запознати с манипулацията коментират, че масово предлаганите автомобили са на между 120 и 150 хил. километра. Установяването на измамата не е трудно, като се направи справка за колата в базата данни на вносителите на марката за преминатите сервизни обслужвания. Не са рядкост случаите, когато автомобил е минал последно техническо обслужване примерно в Германия на 250 000 километра, а две години по-късно се продава в България на 130 000 километра. Не е ясно обаче как ще бъде доказано кой точно е променил показанията на километража - търговецът извън България или този, който я предлага автомобила в страната. Депутатите приеха, че километропоказателят на моторните превозни средства може да се смени само ако е повреден. Смяната ще се удостоверява с декларация от извършилия ремонта, в която са посочени датата, показанието на стария и на поставения километропоказател. Ще се дерегистрират колите, провалили се на технически преглед Друг нов момент, приет днес от депутатите, е, че служебно ще се прекратява регистрацията на моторни превозни средства, за които е получено уведомление от Изпълнителна агенция \"Автомобилна администрация\", че не са преминали успешно годишния технически преглед. Регистрацията ще се възстановява отново служебно при данни от агенцията за преминат периодичен преглед със заключение, че въпросното превозно средство вече отговаря на изискванията. Депутатите приеха и промени, които ще направят невъзможно собственик на пункт за технически преглед, затворен заради нарушения, да отвори нов на същото място, но през друга фирма. Депутатите продължават с гласуването на промените в Закона за движение по пътищата, който са 74-те от неговото приемане през 1999 г. досега.", "date": "2017.12.21", "title": "Манипулирането на километража ще се наказва с глоба до 7000 лева"}
{"url": "https://www.dnevnik.bg/zdrave/2017/12/21/3101552_amerikanka_na_26_godini_rodi_bebe_ot_embrion_zamrazen/", "text": "Рекорд в световната практика по инвитро отбелязаха в САЩ. Здраво момиченце е било родено през ноември в щата Тенеси от може би най-дълго съхранявания ембрион в историята. Бебето на практика било заченато преди 24 години и веднага замразено като ембрион, а тази пролет ембрионът бил размразен и дарен на 26-годишната Тина Гибсън, която е вече щастлива майка на едномесечната Ема, съобщава Би Би Си. \"Осъзнавате ли, че съм само на 25? С този ембрион можеше да сме най-добри приятелки, ако беше роден тогава\", коментирала младата майка, когато през март разбрала каква е историята на бебето, което ще износи. Това обаче нямало значение: \"Просто исках бебе, не ме интересуваше дали ще е световен рекорд\", казва Гибсън (вече на 26) пред Си Ен Ен. Ембрионът бил дарен от анонимно семейство от САЩ през октомври 1992 г. в Националния център за донорство и като много други - съхранен, докато не бъде пожелан от друго семейство, което не може да зачене по естествен път. В Центъра наричат бебетата като Ема Гибсън \"снежни бебета\", точно заради дългото време, което прекарват в специалните камери. Досега обаче никога не е използван толкова стар. Тина и съпругът й Бенджамин Гибсън се обърнали към националния център за ембриони, защото заради муковисцидоза мъжът има проблем с фертилността. \"Ема е истинско чудо! Мисля, че изглежда перфектно за човек, който е прекарал толкова време на студено\", шегува се младият баща.", "date": "2017.12.21", "title": "Американка на 26 години роди бебе от ембрион, замразен преди 24 години"}
{"url": "https://www.dnevnik.bg/ot_vas/galeriiotvas/2017/12/21/3101589_chitatelska_fotogaleriia_jungfrauioh_vurhut_na_evropa/", "text": "Изкачването с влак до Юнгфрауйох е диамантът в короната на всяко посещение в Швейцария. Това е най-високо разположената железопътна станция в Европа. Има два пътя, по които може да се стигне до нея: през Лаутербрунен и през Гринделвалд. (Снимките са от маршрута през Лаутербрунен.)", "date": "2017.12.21", "title": "Читателска фотогалерия: Юнгфрауйох – върхът на Европа"}
{"url": "https://www.dnevnik.bg/biznes/2017/12/21/3101560_gazut_shte_poskupne_ot_1_ianuari_s_po-malko_ot/", "text": "Природният газ ще поскъпне с по-малко от 3% от 1 януари 2018 г. Това обяви председателят на Комисията за енергийно и водно регулиране Иван Иванов, предаде БНТ. По думите му промяната няма да се отрази на останалите цени, свързани със синьото гориво. От \"Булгаргаз\" се обявиха срещу ниското увеличение, като по техни изчисления това ще натрупа загуба в компанията от 4 млн. лева през първото тримесечие на годината. Предложението на компанията беше за поскъпване от 7 на сто.  \"Няма да има никаква промяна и това ще продължи до 1 април, а може и по-нататък, но хората трябва да бъдат наистина спокойни, че в рамките на отоплителния сезон 2017-2018 година няма да има промяна нито на цената на парното отопление, нито на цената на електрическата енергия\", каза председателят на енергийния регулатор. Изявлението му идва няколко дни след като цената на водата в 14 града поскъпна на фона на протести от граждани и участието на активисти от БСП.", "date": "2017.12.21", "title": "Газът ще поскъпне от 1 януари с по-малко от очакваното"}
{"url": "https://www.dnevnik.bg/bulgaria/2017/12/21/3101632_kriminalno_proiaven_e_zadurjan_za_falshiviia_signal_za/", "text": "Мъж на 34 г. е бил задържан за отправената късно снощи заплаха за поставено взривно устройство на варненското летище. За това съобщи пресцентъра на областната дирекция на полицията в града. Арестуваният е криминално проявен. Анонимният сигнал за бомбата е бил подаден снощи около 20.30 ч., а от летището съобщиха за това в 23.40 ч. На място веднага са били извършени проверки, които не са установили наличието на взривно устройство. Въпреки това летището остана затворено за няколко часа, пътниците и служителите, които по това време са се намирали на терминала, са били евакуирани, а летището продължи да работи при повишени мерки за сигурност. Заради сигнала за поставено взривно устройство късният полет от Варна за София снощи закъсня с около два часа. В момента се изясняват причините, довели до подаването на фалшивия сигнал за опасност.", "date": "2017.12.21", "title": "Криминално проявен е задържан за фалшивия сигнал за бомба на варненското летище снощи"}
{"url": "https://www.dnevnik.bg/evropa/2017/12/21/3101636_shampansko_li_e_zavisi_samo_ot_vkusa_reshi_sudut_na_es/", "text": "Съдът на Европейския съюз разби надеждите на производителите на шампанско като реши, че сорбе, продавано от германската търговска верига Aldi Sud, може да бъде обозначавано с думата \"шампанско\", защото го съдържа, предаде \"Ройтерс\". Продължилият пет години случай започна, защото Aldi Sud продаваше в германските си магазини сорбе под името \"Шампанско сорбе\", съдържащо 12% шампанско. Лобистката група Междупрофесионален комитет за виното от Шампан (Comi  Interprofessionnel du Vin de Champagne) обаче поиска разпореждане от германски съд, за да спре продажбата, като заяви, че сорбето с шампанско се възползва нечестно от качествата и престижа на истинското шампанско. Съдът се обърна към базирания в Люксембург Съд на ЕС, за да изясни търговското използване на защитеното наименование за произход. Наименованието защитава стотици местни деликатеси, включително гръцкото сирене фета, английското сирене стилтън, италианското грана падано и виното риоха от Испания. Според Съда на ЕС сорбето не нарушава това правило. \"Сорбето може да се продава под името \"Шампанско сорбе\", ако има като една от основните си характеристики вкус, който може да се отдаде преди всичко на шампанското, заяви съдът. Ако случаят е такъв, името на продукта не извлича неправомерна изгода от защитеното наименование за произход \"шампанско\". Aldi Sud отдавна вече не продава продукта.", "date": "2017.12.21", "title": "Шампанско ли е? Зависи само от вкуса, реши Съдът на ЕС"}
{"url": "https://www.dnevnik.bg/sviat/2017/12/21/3101423_palestina_tursi_nov_posrednik_v_dialoga_s_izrael/", "text": "Държавата Палестина търси нов международен посредник, който да заеме ролята на Съединените щати в мирния процес с Израел. Това обяви днес посланикът ѝ България Ахмед ал Мадбух на пресконференция за съдбата на Ерусалим, като посочи, че страната му би предпочела Организацията на обединените нации да поеме тази роля, но не изключи възможността и други актьори да го направят. \"Ние смятаме, че с този акт САЩ се поставиха на страната на държавата окупатор и по този начин загубиха качеството и ролята си на посредник в мирния процес\", каза Мадбух за решението на американския президент Доналд Тръмп да признае Ерусалим за столица на Израел и да обяви, че САЩ местят посолството си там. \"Затова не смятаме, че има какъвто и да било смисъл да установяваме и да поддържаме контакт със сегашната американска администрация след решението на Тръмп.\" Посланикът повтори тази фраза два пъти, преди да заяви, че ще страната му търси нов посредник. \"Сега говорим за ново виждане относно политическото решение. Надяваме се и бихме желали да бъде свикана конференция под егидата на ООН - под международна, не под еднолична егида... Приветстваме ролята на всички държави, които с нещо биха могли да допринесат за това\", продължи той, изрично споменавайки желанието на Китай и Русия да посредничат между палестинците и израелците. Попитан от \"Дневник\" дали Турция - която  също изявява желание  за посредническа роля - или друга мюсюлманска държава би могла да запълни нишата, оставена от Съединените щати, посланикът каза: \"Има няколко условия за ролята на посредник, най-важното от което е посредникът да бъде приемлив за двете страни. Може да се случи така, че някоя от ислямските държави да бъде отхвърлена от Израел.\" Той повтори, че Палестина смята ООН за най-добрия възможен посредник, особено предвид факта: \"Самият проблем е възникнал и тръгва от организацията през 1947 г., когато разделят Палестина на две за създаване на израелска и арабска. Сега ООН трябва да продължи работата си по тази резолюция за създаването на друга държава.\" Израелските власти не са коментирали възможността да приемат или отхвърлят конкретни държави, макар министри от кабинета на премиера Бенямин Нетаняху да са изразявали предпочитание  Саудитска Арабия  да поеме подобна роля. Рияд вече осъди действията на Тръмп, макар някои влиятелни учени в страната изненадващо да ги подкрепиха, призовавайки Палестина и другите араби да признаят, че Ерусалим е свещен град за Израел, като крачка за успех в мирните преговори. \"Ще продължим да подписваме международни договори\"  Посланикът обвини САЩ в \"политически тероризъм\" заради уверенията, отправяни от представителя на страната в ООН Ники Хейли, че Вашингтон  ще спре финансирането на всички държави , които не подкрепят американската позиция в Общото събрание по въпроса за Ерусалим. \"Това е открита намеса и нарушение на правата на държавите.\" По думите му Палестина е изпълнила ангажиментите, поети пред САЩ в лицето на американския посланик Джеймс Бейкър през 1993 г., според които Вашингтон няма да мести посолството си в Ерусалим, а Палестинската автономия ще признае Израел и ще започне мирни преговори. \"Със сегашното решение американската администрация наруши своите и ние смятаме, че сме освободени от всички ангажименти, поети към Съединените щати.\" Мадбух добави, че миналата седмица президентът на Палестинската автономия  Махмуд Абас  е сложил подписа си върху 22 международни конвенции и договори и ще продължи да прави това всеки понеделник - нещо, което Вашингтон настояваше да не се случва. \"Ще продължим да се присъединяваме към международни договори, конвенции и институции.\" \"Ако бъде окончателно провалена формулата за уреждане чрез две държави, ще започнем да настояваме за равни права за всички граждани на територията на историческа Палестина, включително евреите и арабите. Броят на израелското население към тази година възлезе на 6.4 милиона и броят на палестинското население възлезе на 6.4 милиона (официалните  данни  на статистическата агенция на Палестинската автономия са за 4.81 милиона към 2016 г. - бел. ред). Така че това или ще бъде единна държава, в която ще се зачита волята на мнозинството, както е в демократичните държави, или ще бъде държава на апартейда, в която малцинството ще управлява мнозинството.\"", "date": "2017.12.21", "title": "Палестина търси нов посредник в диалога с Израел, обяви посланикът ѝ в България"}
{"url": "https://www.dnevnik.bg/politika/2017/12/21/3101683_deputatite_shte_budat_20_dni_vuv_vakanciia/", "text": "Депутатите ще имат 20 дни ваканция за Коледните и Новогодишните празници. Днес бе последното пленарно заседание на 44-ия парламента за 2017 г., на което бе отменен мораториумът за изплащане на нови лекарства от здравната каса. Следващото заседание на парламента ще бъде на 11 януари 2018 г., обяви зам.-председателят на Народното събрание от ГЕРБ Емил Христов. Основен приоритет на политиците се очертава да бъде провеждането на българското председателство на Съвета на Европейския съюз. Зимата ваканция е една от трите почивки, които депутатите имат в годината.", "date": "2017.12.21", "title": "Депутатите ще бъдат 20 дни във ваканция"}
{"url": "https://www.dnevnik.bg/sport/2017/12/21/3101473_za_dve_sedmici_fifa_e_poluchila_nad_2_miliona_zaiavki/", "text": "Организаторите на световното първенство по футбол в Русия догодина продължават да се отчитат  огромен интерес към билетите за турнира . За периода от 5 до 20 декември Световната футболна федерация (ФИФА) обяви, че е получила 2.3 милиона заявки. Повече от половината от тях (1.32 милиона) са дошли 24 часа след началото на втората фаза на продажба. Първият кръг от нея започна на 5 декември и ще продължи до 31 януари, като билетите ще бъдат разиграни на лотариен принцип. От 13 март до 3 април пропуските ще се продават до изчерпване на предвидените количества. Най-много билети са купени от руски граждани, а най-голям брой чуждестранни заявки има от Южна Америка - Аржентина, Мексико, Перу, Бразилия, Колумбия, следвани от САЩ, Испания, Германия, Египет и Китай. Продажбата на билети в \"последния момент\" ще е налична от 18 април до 15 юли. От ФИФА допълват, че досега са продадени 742 760 билета.  При първата фаза  от 14 септември до 12 октомври бяха разиграни 3.5 милиона заявки на лотариен принцип.  По препоръка на руските власти всеки фен трябва да кандидатства за специален документ за самоличност. Той може да бъде заявен веднага след пристигането на имейл за потвърждение за покупката на билета.  Пропуските се продават в четири ценови категории, като една от тях е за жителите на Русия. Билетите за местните фенове са близо четири пъти по-евтини от останалите. Световното първенство в Русия започва на 15 юли, като  разпределението на отборите по групи вече е ясно .", "date": "2017.12.21", "title": "За две седмици ФИФА е получила над 2 милиона заявки за билети за световното първенство в Русия"}
{"url": "https://www.dnevnik.bg/biznes/2017/12/21/3101694_sviloza_spria_rabota_zaradi_lipsa_na_surovina/", "text": "Производителят на целулоза \"Свилоза\" АД отново спря работа заради липса на суровина, се казва в съобщение на компанията. Северозападното държавно предприятие, което е основен доставчик на компанията, не е изпълнило докрай договора си за доставка за 2016 г., а доставките за 2017 г. в повечето горски стопанства дори не са започнали, информира компанията. Опитите да се купи дървесина от свободния пазар също са се оказали неуспешни поради голямото търсене. Запасът от дървесина на компанията вече е изчерпан и дружеството е на прага на зимата с празни складове. Престоят ще доведе до значителни загуби за предприятието. Това ще наруши изпълнението на сключени международни търговски договори и ще нанесе непоправими щети на имиджа на завода като коректен партньор, както и на многохилядните акционери на публичната компания, информира ръководството на \"Свилоза\". То е уведомило всички държавни институции за създалата се ситуация. Взеха се съответните управленски решения, но за съжаление няма конкретни резултати за преодоляване на изоставането, завършва съобщението.", "date": "2017.12.21", "title": "\"Свилоза\" спря работа заради липса на суровина"}
{"url": "https://www.dnevnik.bg/bulgaria/2017/12/21/3101743_ban_obiavi_che_spira_protestite_i_svalia_traurnite/", "text": "Българската академия на науките (БАН) се отказва от планираните за януари 2018 г. протести, след като преди два дни  правителството ѝ отпусна допълнително финансиране в размер на 15 млн. лева . Решението е взето на извънредното общо събрание на БАН, предаде БТА. Ще бъдат свалени черните знамена от фасадата на БАН, както и протестните надписи, които излизаха на черен фон на сайтовете на институтите на академията. Учените си запазват правото да възобновят протестните си действия в случай на неизпълнение на договореното с правителството, коментира пред държавната агенция председателят на общото събрание на БАН проф. Евелина Славчева. \"На днешното заседание информирахме учените за всичко постигнато в преговорите с правителството, като цяло преобладаващото мнение беше, че това е сериозен напредък\", добави тя. По думите ѝ напредъкът се свързва не толкова с допълнителните 15 млн. лева, но също с разговорите за науката в страната - докторантските стипендии, младежките и национални програми, фонд \"Научни изследвания\", средствата за Националната пътна карта - които са били високо оценени от учените. Предвидената в бюджета за 2018 г. субсидия за БАН бе в размер на 83 милиона. Заради системното недофинансиране на сектора  учените от БАН протестираха в София , като спуснаха траурни знамена от фасадите на академията. Те поискаха минимум 98 млн. лв. в бюджета за догодина. С обявените преди дни допълнителни 15 млн. лева заявеният екзистенц-минимум ще бъде постигнат. ", "date": "2017.12.21", "title": "БАН обяви, че спира протестите и сваля траурните знамена"}
{"url": "https://www.dnevnik.bg/sport/2017/12/21/3101710_hardun_vkara_51_tochki_no_leikurs_spria_seriiata_na/", "text": "Лидерът на \"Хюстън рокетс\" Джеймс Хардън вкара повече от 50 точки за втори път през сезона, но победният ход на отбора му беше спрян от \"Лос Анджелис лейкърс\". \"Езерняците\" спечелиха със 122:116 като гости и прекъснаха серията на \"ракетите\" от 14 поредни успеха в НБА. Новобранецът Кайл Кузма беше в основната на изненадващата победа на калифорнийци. 22-годишното крило вкара седем тройки от десет опита и завърши с рекордните в кариерата си 38 точки. Той беше точен при 12 от 17-те си стрелби от игра, а към точковия си актив добави седем борби и четири асистенции. Кори Брюър също имаше огромна заслуга за успеха. Той влезе от пейката за 25 минути, в които записа 21 точки при 78% ефективност в стрелбата от игра, пет борби и три откраднати топки. Друга от резервите - Лари Нанс, също направи страхотно включване - 13 точки при пет точни стрелби от шест опита, девет борби и четири асистенции. С двуцифрен точков актив, но при доста по-ниска успеваемост в стрелбата завършиха Лонзо Бол (16 точки), Брандън Инграм (13 т.) и Джон Харт (11 т.). Тримата титуляри комбинираха 12 коша от игра от 40 стрелби. \"Лейкърс\" започна отлично мача и спечели първата четвърт с 37:22. Във втората част разликата в полза на домакините достигна цели 22 точки. \"Хюстън\" успя да се съвземе и след силни финални минути на полувремето стопи изоставането си до шест точки - 53:59. \"Ракетите\" продължиха да играят по-добре след почивката и за пръв път поведоха при 65:64. Последваха равностойни минути, а седем минути преди края на двубоя резултатът беше равен - 100:100. \"Лейкърс\" направи решителна серия от десет поредни точки за 110:100, след като \"Хюстън\" пропусна седем поредни стрелби от игра. Хардън върна надеждите на \"ракетите\", след като намали до 104:110. Брюър обаче отговори с тройка, а два наказателни изстрела на Бол за 115:104 сломиха съпротивата на гостите. Хардън влезе в историята на \"Хюстън\", след като стана първият играч на \"ракетите\", който вкарва над 20 точки в 30 поредни двубоя. Той реализира 15 от 17-те си стрелби от игра и 17 от 21 наказателни изстрела, като добави девет асистенции и пет борби. Ерик Гордън вкара 21 точки, но пропусна 13 от 21 изстрела от игра. Тревор Ариза се отчете с дабъл-дабъл от 18 точки и 11 борби, но също завърши с ниска успеваемост в стрелбата - шест коша от 14 опита от игра. Крис Пол завърши със скромните за стандартите си осем точки и пет асистенции. \"Хюстън\" допусна петата си загуба от 30 мача, но остава отборът с най-добри показатели в НБА. \"Ракетите\" водят в Западната конференция пред шампиона \"Голдън стейт уориърс\", който е спечелил същия брой мачове, но има едно поражение повече. \"Сан Антонио спърс\" е на трета позиция с 22 спечелени от 32 изиграни срещи. \"Бостън селтикс\" е лидер в Източната конференция с 26 победи и осем загуби. \"Торонто раптърс\" е втори с 21 успеха и осем поражение. \"Кливланд кавалиърс\" заема третото място с 23 победи от 32 мача. \"Шарлот хорнетс\" - \"Торонто раптърс\" 111:129 \"Атланта хоукс\" - \"Индиана пейсърс\" 95:105 \"Бостън селтикс\" - \"Маями хийт\" 89:90 \"Бруклин нетс\" - \"Сакраменто кингс\" 99:104 \"Чикаго булс\" - \"Орландо меджик\" 116:122 \"Оклахома сити тъндър\" - \"Юта джаз\" 107:79 \"Далас маверикс\" - \"Детройт пистънс\" 110:93 \"Денвър нъгетс\" - \"Минесота тимбъруулвс\" 104:112 \"Портланд трейл блейзърс\" - \"Сан Антонио спърс\" 91:93 \"Голдън стейт уориърс\" - \"Мемфис гризлис\" 97:84 \"Лос Анджелис клипърс\" - \"Финикс сънс\" 108:95", "date": "2017.12.21", "title": "Хардън вкара 51 точки, но \"Лейкърс\" спря серията на \"Хюстън\""}
{"url": "https://www.dnevnik.bg/politika/2017/12/21/3101717_bsp_prati_na_konstitucionniia_sud_bjudjeta_zaradi/", "text": "БСП оспорва процедурата, по която беше приет Законът за държавния бюджет за 2018 г. и сезира Конституционния съд заради текст, внесен от ляв депутат и първоначално приет, но отхвърлен впоследствие на извънредно заседание. Повод за недоволството на левицата беше  гласуването на нейното предложение за финансиране на ремонта патриаршеската катедрала \"Св. Александър Невски\" . Първоначално пленарната зала гласува за внесения от БСП текст да се отпуснат 1.13 млн. лв. за ремонт на храма. След приемане на целия бюджет на второ четене депутатите обаче не прегласуваха неговата рамка, в която тези разходи за ремонт да бъдат отразени. Заради това се наложи извънредно заседание и приетото на второ четене предложение на БСП беше прегласувано и отхвърлено. Т.е. на практика е имало трето четене на текст от законопроект, което не е разрешено, но не е прецедент. Вчера Министерският съвет отпусна 395 хил. лв. за ремонт на храма.", "date": "2017.12.21", "title": "БСП прати на Конституционния съд бюджета заради текст, гласуван три пъти"}
{"url": "https://www.dnevnik.bg/biznes/2017/12/21/3101692_komisiiata_za_potrebitelite_predupredi_da_se_vnimava_s/", "text": "Един от рисковете при купуване на телекомуникационни устройства или подписване на договори с мобилни оператори при рекламираните празнични оферти е потребителите да се обвържат с търговеца за дълъг срок при уж по-изгодни условия, които обаче впоследствие да се окажат различни от представените. За това предупреди председателят на Комисията за защита на потребителите (КЗП) Димитър Маргаритов в ефира на Би Ай телевизия. \"Търговците използват момента на празничната еуфория и че хората са отделили по-големи за техните възможности средства и опитват да пробутват договори, които могат да ги обвържат за много дълъг срок с услуги, за които те дори не са и подозирали и въобще не им трябват\", каза Маргаритов, цитиран от пресцентъра си. Той препоръча дори и да се бърза, да се прочетат внимателно договорите, преди да бъдат подписани. \"Когато си купувате нещо, макар и за конкретен повод, обаче се обвързвате с дълготраен договор, винаги трябва да сте абсолютно наясно точно какво ще плащате, колко време ще го плащате и какъв е начинът да се откажете\", добави председателят. Тези, които все пак решат да подпишат договор, а впоследствие по една или друга причина решат да се откажат, биха могли да се възползват от условията на постигнатото от комисията споразумение с два от мобилните оператори – с неустойка до три месечни такси, напомня той. По информация на \"Дневник\" комисията е постигнала извънсъдебно споразумение за такова правило с \"Мтел\" и \"Виваком\". При покупката на хранителни стоки за празничната трапеза трябва да се внимава със срока на годност на продуктите, особено по-скъпите или предлаганите в пакет, допълва още Маргаритов. \"Има сега афинитет към по-скъпи и хубави неща, може да се окаже, че са залежали. Законът е категоричен по отношение на стоките с изтичащ срок на годност. Когато не са опасни за здравето, могат да бъдат продавани, но задължително трябва да бъдат обособени на отделен щанд и със съответната информационна табела да бъде пояснено на потребителите, че става въпрос именно за такъв тип стоки\", уточни Маргаритов. По време на празници възниква и въпросът за възможността за връщане или замяна на подаръци, които не са харесани от тези, които са ги получили. Връщане е възможно в 14-дневен срок на купените от интернет стоки, както и по силата на предоставяната от все повече магазини в конвенционалната търговия възможност под формата на добра практика. Необходимо е обаче да се пази касовата бележка. И \"ще има това малко неудобство, че ще трябва този, на когото са подарили подаръка, да разбере някои неща относно цената и другите характеристики, които се съдържат в документа, защото това е единственият начин да се докаже, че действително този продукт е закупен от този търговец\", обяснява Маргаритов. За почивните дни Комисията за защита на потребителите ще има дежурни екипи и при проблеми гражданите могат да се обръщат към институцията за консултации и помощ.", "date": "2017.12.21", "title": "Комисията за потребителите предупреди да се внимава с договорите с телекомите по празниците"}
{"url": "https://www.dnevnik.bg/evropa/2017/12/21/3101756_s_kakvi_novi_pravila_evrokomisiiata_iska_da_osiguri/", "text": "Европейската комисия предлага с нова директива условията за труд в ЕС да станат по-прозрачни и предвидими, предаде пресслужбата на институцията. Като се въведат нови минимални стандарти, всички работници, включително тези с необичайни трудови договори, ще имат по-голяма предвидимост и яснота за условията на труд. Според Еврокомисията между два и три милиона допълнителни работници на необичайни договори ще бъдат защитени по този начин. Предвижда се например работодателите да могат да подават исканата информация по електронен път, за да се намали административната тежест върху тях. Според Брюксел новите правила ще създадат равнопоставени условия за предприятията, така че работодателите да извършват дейността си при по-справедливо съревнование на вътрешния пазар. Директивата обхваща форми на заетост, които сега често са изключвани - домашни работници, нископлатената работа на непълно работно време или работа на много краткосрочни договори, работа на повикване или със заплащане с ваучери. Хората, които се трудят на плаващо работно време, ще имат право на по-голяма предвидимост на работата. Работникът ще може да поиска да премине на по-стабилна форма на заетост и да получи писмен отговор.", "date": "2017.12.21", "title": "С какви нови правила Еврокомисията иска да осигури по-предвидими условия на труд"}
{"url": "https://www.dnevnik.bg/bulgaria/2017/12/21/3101772_muj_ograbi_ofis_za_burzi_krediti_v_stolicata/", "text": "Офис за бързи кредити е бил ограбен днес в столичния кв. \"Сухата река\", съобщи МВР. Грабежът е извършен към 11 часа. Неизвестен мъж е влязъл офиса на фирма за бързи кредити, внезапно извадил спрей и напръскал служителите. След това грабнал метална каса и избягал. От полицията не съобщават какъв е размерът на откраднатата сума. Двама от служителите на офиса са откарани в болница за преглед. На мястото е извършен оглед, извършителят на грабежа се издирва.", "date": "2017.12.21", "title": "Мъж ограби офис за бързи кредити в столицата"}
{"url": "https://www.dnevnik.bg/sport/2017/12/21/3101792_berbatov_na_36_godini_veche_ne_e_tolkova_lesno_da/", "text": "Димитър Бербатов не започна много добре кариерата си в  индийската Суперлига , където се контузи в един от първите си мачове за \"Керала бластърс\". Въпреки това българският нападател се радва на огромен интерес от местните фенове и медиите. Бербатов се изправи срещу запалянковците, като отговаряше на въпроси по време на чат в социалните мрежи. Основно запалянковците на \"Бластърс\" се вълнуват защо нападателят не вкарва голове, след като от него се очакваше да стане голмайстор на първенството. \"С течение на годините започнах да играя изтеглен по-назад, защото виждам по-добре играта, имам и организаторски качества\", каза Бербатов. Той уточни, че още в \"Манчестър юнайтед\" е обичал да играе в средата на терена или дори в защита по време на тренировките. \"Това ми помага да разбирам мисленето на защитниците. Рене (треньорът Мюленстийн) знае това и беше наясно, че в средата на терена ще съм му много полезен. Освен това, когато започнеш да остаряваш, виждаш нещата под различен ъгъл\", добави Бербатов. Българският нападател признава, че най-голямата промяна е, че вече не може да тича толкова много. \"Все пак съм на 36 години и да тичаш по терена не е толкова лесно, колкото преди. Мисля, че мога да компенсирам, като използвам повече мозъка си в играта.\". В чата с феновете Бербатов даде и полезни съвети за добрата отборна работа, обяснявайки, че е много доволен, че играе с Уес Браун в \"Керала\". Двамата бяха съотборници в  \"Манчестър юнайтед\"  и сега си партнират в Индия. Българският нападател в момента лекува контузия заради разкъсан мускул. В петък тимът му се изправя срещу \"Ченаин\", но Бербатов няма да играе. Очаква се нападателят да се завърне на терена на 31 декември за двубоя срещу \"Бенгалуру\".", "date": "2017.12.21", "title": "Бербатов: На 36 години вече не е толкова лесно да бягаш по терена"}
{"url": "https://www.dnevnik.bg/sviat/2017/12/21/3101793_ukraina_zadurja_pomoshtnik_na_premiera_za_shpionaj_v/", "text": "Украинската служба за сигурност СБУ е задържала правителствен служител, който тясно е сътрудничил на премиера, по подозрения, че шпионира в полза на Русия, обяви министър-председателят Володимир Гройсман, цитиран от \"Ройтерс\" и РБК - Украйна. \"В съвместна операция със СБУ се оказа, че служител на секретариата на правителството дълго време е работил в интерес на вражеската държава. Той е задържан\", написа Гройсман във \"Фейсбук\". По-късно правителството обяви, че става дума за Станислав Ежов, помощник на премиера и заместник-ръководител по протокола към кабинета му. В момента той е подозиран в държавна измяна. Според СБУ той е бил вербуван от руски агенти по време на пътуване в чужбина. Според службата той е събирал информация за дейността на правителството и я е предавал на руското разузнаване. Според някои украински издания той е съпровождал Гройсман \"на всички международни срещи и при всички пътувания\". По данни на \"Украински новини\" Ежов е отговарял за преводите на срещите с международни делегации. Същото издание пише, че той е работил в посолството на Украйна в САЩ, а и в администрацията на президента.", "date": "2017.12.21", "title": "Украйна задържа помощник на премиера за шпионаж в полза на Русия"}
{"url": "https://www.dnevnik.bg/photos/2017/12/21/3091196_fotogaleriia_djein_fonda_na_80_g/", "text": "Днес американската актриса, активист, фитнес инструктор и двукратна носителка на \"Оскар\" Джейн Фонда навършва 80 г. Фонда е от голям актьорски род - дъщеря на Хенри Фонда, сестра на Питър Фонда и леля на Бриджит Фонда. Освен че създава незабравими образи на големия екран, Джейн е политическа активистка, феминистка и основателка на течения във фитнеса и аеробиката. Решава да прекрати актьорската си кариера през 1991, но след третия си развод се завръща в киното през 2005 година.", "date": "2017.12.21", "title": "Фотогалерия: Джейн Фонда на 80 г."}
{"url": "https://www.dnevnik.bg/skorost/2017/12/21/3101898_v_sofiia_i_plovdiv_sa_hvanati_nai-mnogo_vodachi_da/", "text": "При едноседмична акция на \"Пътна полиция\", насочена към контрол на шофирането след употреба на алкохол и наркотици, са проверени 19 070 водачи в цялата страна. Пияни зад волана са седнали 246 души, а 51 са управлявали автомобил под въздействие на опиати, съобщиха от Главна дирекция \"Национална полиция\". Операцията, проведена по линия на организацията на полицейските пътни служби в Европа (TISPOL), е обхванала периода 11 - 17 декември. Статистиката сочи, че най-голям брой проверки са извършени на териториите на областните дирекции на МВР в Бургас – 1848, и Пловдив - 1422. Най-много водачи, управлявали колите си след употреба на алкохол, са установени от екипите на Столичната дирекция на вътрешните работи – 30, и пловдивската полиция – 23. Най-големият брой, шофирали под въздействието на наркотици, са засечени на територията на службите в Бургас, Габрово и Стара Загора, като и в трите дирекции има пет такива случая. По време на операцията освен за наличието на алкохол, наркотични вещества и техните аналози водачите са били проверени и за наличието на задължителна застраховка \"Гражданска отговорност\". Установените нарушения са били 350. Поглед към аналогична операция, проведена в началото на юни, показва, че тогава са били проверени общо 18 538 водачи, като са установени 350 нарушения - 268 за алкохол и 82 за наркотични или упойващи вещества.", "date": "2017.12.21", "title": "В София и Пловдив са хванати най-много водачи да карат пили"}
{"url": "https://www.dnevnik.bg/sport/2017/12/21/3101689_nacionalniiat_otbor_po_futbol_zavurshi_na_nai-visoko/", "text": "Националният отбор по футбол завърши годината на 43-о място в световната ранглиста на ФИФА. Това е най-високата позиция на българския състав за последните осем години. В края на 2009 г. националният отбор беше на 30-о място, а в следващите години остана съответно 49-и, 84-и, 50-и, 74-и, 66-и и два пъти 71-и през 2015 и 2016 г. България изигра седем мача през 2017 г., от които шест двубоя от квалификациите за световното първенство в Русия и една приятелска среща. В тях възпитаниците на Петър Хубчев записаха три победи, равенство и три загуби. Годината ще се запомни с престижните домакински победи срещу Холандия (2:0) на 25 март и Швеция (3:2) на 31 август.  Националите надвиха скандинавците за пръв път от 50 години . Историческата победа върна надеждите за класиране на световното в Русия, но българите останаха далеч от местата за класиране с четвъртото си място в групата. Българските футболисти победиха още Саудитска Арабия (1:0) в контрола на 13 ноември, като това беше последният мач на националите за годината. Те записаха също поражения от Беларус (1:2), Холандия (1:3) и Франция (0:1), както и равенство като гост на Люксембург (1:1). Селекционерът  Петър Хубчев постави положителна оценка за годината , като обясни, че позитивите са повече от негативите. Специалистът подписа нов двегодишен договор и ще води представителния тим в квалификациите за Евро 2020. В челната десетка в класацията не настъпват промени спрямо обновяването й в края на ноември. За трети път след 1993 и 2014 г. Германия завършва годината начело. Челната тройка допълват Бразилия и Португалия, а в десетката са още Аржентина, Белгия, Испания, Полша, Швейцария, Франция и Чили.", "date": "2017.12.21", "title": "Националният отбор по футбол завърши на най-високо място в ранглистата на ФИФА от 2009 г."}
{"url": "https://www.dnevnik.bg/photos/2017/12/21/3101735_snimka_na_denia_oficialnite_godejni_snimki_na_megan/", "text": "Дворецът Кенсингтън разпространи три официални   на принц Хари и  . Кадрите са заснети във Фрогмър Хаус близо до замъка Уиндзор. Фотограф е Алекси Любомирски - бивш асистент на Марио Тестино, който бе известен с портретите си на принцеса Даяна.", "date": "2017.12.21", "title": "Снимка на деня: Официалните годежни снимки на Меган Маркъл и принц Хари"}
{"url": "https://www.dnevnik.bg/biznes/2017/12/21/3101879_faliraliiat_turoperator_se_okaza_zastrahovan_za/", "text": "Спрялата да работи преди ден туроператорска фирма \"София тур и холидей\" се оказа застрахована за седем пъти по-голяма сума в застрахователното дружество \"Групама\", отколкото се знаеше първоначално. \"Групама\" е установила, че нейно дъщерно дружество през май е сключило допълнително споразумение с туроператора и така лимитът на полицата е 175 хил. лв., а не 25 хил., както беше обявено вчера, съобщи пресцентърът на Министерството на туризма. Лимитът на полицата към \"Алианц\" е 450 хил. лв. В двете застрахователни компании продължават да постъпват искове от засегнати клиенти на туроператора, а в Министерството на туризма - жалби. Изплащането на обезщетенията ще започне едва след като се изясни колко точно хора с какви суми са ощетени. Такава информация туроператорът не е предоставил, макар че е задължен по закон, информира ведомството. ", "date": "2017.12.21", "title": "Фалиралият туроператор се оказа застрахован за по-голяма сума"}
{"url": "https://www.dnevnik.bg/biznes/2017/12/21/3101935_chez_ne_priema_tvurdeniiata_za_narusheniia_koito_otkri/", "text": "Електроразпределителното дружество ЧЕЗ обяви, че всичките му дружества изпълняват дейността си в съответствие с всички изисквания на българското и европейското законодателство. От компанията отхвърлят твърденията за извършени нарушения на Закона за защита на конкуренцията. Изявлението идва малко след като  Комисията за защита на конкуренцията наложи санкции  на дружества на ЕВН и ЧЕЗ заради злоупотреба с монопол. Решението на комисията може да се обжалва до 14 дни след връчването му на компаниите. Ръководството на Групата ЧЕЗ в България ще предприеме всички предвидени в закона действия, за да бъдат защитени интересите на дружествата, на техните клиенти, акционери и служители, допълват от компанията. Комисията откри нарушения от страна на две дружества - \"ЧЕЗ Електро България\" АД и \"ЧЕЗ Разпределение България\" АД. Ръководствата на двете дружества предстои да се запознаят с решението.", "date": "2017.12.21", "title": "ЧЕЗ не приема твърденията за нарушения, които откри комисията по конкуренция"}
{"url": "https://www.dnevnik.bg/evropa/2017/12/21/3101949_es_veche_ima_postoianen_ekip_za_burzo_reagirane/", "text": "В ЕС ще започне да действа постоянен Европейски екип за незабавно реагиране при компютърни инциденти (CERT-EU), предаде пресслужбата на Европейската комисия. Решение е взето след успешната работа на CERT-EU като специализирано звено през последните шест години. Целта на специалния екип е да защитава от кибератаките, които често са насочени срещу институциите, агенциите и органите на ЕС.  Българският еврокомисар, отговарящ за цифровата икономика и общество, Мария Габриел коментира, че \"сега всички органи на ЕС могат да разчитат на постоянен работещ екип по компютърна сигурност, който да им помага да реагират ефективно на нарастващия брой съвременни кибернетични заплахи, които засягат и гражданите\". CERT-EU работи в тясно сътрудничество с вътрешните екипи за компютърна сигурност на европейските институции и поддържа връзка с широка мрежа от екипи за незабавно реагиране при компютърни инциденти и фирми, занимаващи се със сигурността на информационните системи във всички държави членки. Също така си сътрудничи активно със свои колеги в НАТО и със звеното по хибридни заплахи на Европейската служба за външна дейност (EEAS).", "date": "2017.12.21", "title": "ЕС вече има постоянен екип за бързо реагиране срещу кибератаки"}
{"url": "https://www.dnevnik.bg/biznes/2017/12/21/3101206_obshtinskite_suvetnici_odobriha_edinstveniia_kandidat/", "text": "След близо едночасова дискусия общинските съветници в София дадоха съгласието си общината да продаде мажоритарния си дял в \"Общинска банка\" на лихтенщайнската компания \"Новито опортюнитис\". Решението беше взето с 45 гласа \"за\", 9 \"против\" и четирима въздържали се. Сред негласувалите беше и Трайчо Трайков (ДСБ), който през юли внесе предложението за продажба. Делът на общината в \"Общинска банка\" е 67.5%. За акциите беше проведен търг, в който участва единствено \"Новито опортюнитис\" с оферта от 46 млн. лв., с 350 хил. лв. повече от началната цена. На 15 декември Комисията за защита на конкуренцията даде положително становище за сделката, което вчера публикува на сайта си. Сега остава единствено Българската народна банка да одобри купувача. Прокуратурата да очаква Днес председателят на движение \"Нормална държава\" Геоги Кадиев съобщи на медиите, че заедно с независимия общински съветник Войслав Тодоров ще внесат сигнал до Софийската градска прокуратура за сделката. Кадиев има съмнения за начина, по който посредникът в процедурата - \"Грант торнтън\", е определил цената на банката. Според Кадиев тя е определена на базата на собствения капитал на банката от 2015 г., когато той е бил 82 млн. лв., вместо сумата от 2016 г., която е около 92 млн. лева. По време на дискусията съветникът Николай Стойнев (ГЕРБ), който е един от съвносителите, каза, че цената е определена на база чиста пазарна стойност, собствения капитал и аналози с цени на други подобни акции, които се продават на борсата. В съобщението на Кадиев се казва, че условието в търга да могат да участват само кандидати от държави от  Европейското икономическо пространство \"изключва най-големите финансови институции, регистрирани в САЩ, Швейцария или Япония\". \"Решихме да се съобразим изцяло с европейското законодателство при определяне на условията за търга\", отговори Никола Стойнев, попитан от \"Дневник\" по темата. Един кандидат не стига Критики към процедурата изказаха и съветниците от групата на БСП - Милка Христова и Калоян Паргов. Христова посочи, че е получила доклада в обем от 150 страници във вторник вечерта и не е имала време да вземе аргументирано решение. По думите й в него са липсвали правното становище, декларацията от купувача и други 13 приложения, които се споменават в документите. Николай Стойнев й отговори, че всички документи са били достъпни за членовете на надзорния съвет на Столичната агенция за приватизация и инвестиции, която проведе търга. В борда участват Калоян Паргов и Борис Цветков (БСП). Паргов отново критикува процедурата, като според него явяването на един кандидат не отговаряло на първоначалните обещания, че ще се търси най-добрата оферта и конкуренция. Вчера същото мнение изказаха в своя обща позиция партиите \"Демократи за силна България\" и \"Да, България\". Според тях процедурата трябва да бъде отложена, за да се намерят повече кандидати, а и единственият кандидат нямал опит в банковата сфера. По време на заседанието Трайчо Трайков каза, че споделя разочарованието на колегите си от липсата на конкуренция. Той обаче посочи, че няма как и конкуренцията да е била ограничавана, и началната цена в търга да е ниска, както твърдят колегите му от БСП. В крайна сметка Трайков, заедно с другите трима представители на ДСБ в общинския съвет - Марта Георгиева, Иво Божков, Николай Толчев и Стоян Александров (Движение 21) се въздържаха от гласуване. Против бяха съветниците от БСП и тримата членове на коалиция \"Сердика\", в която влизат \"Нормална държава\", \"Български социалдемократи\" и \"АБВ\".", "date": "2017.12.21", "title": "Общинските съветници одобриха единствения кандидат за \"Общинска банка\""}
{"url": "https://www.dnevnik.bg/evropa/2017/12/21/3101958_trima_dushi_shte_budat_sudeni_za_ubiistvoto_na/", "text": "Малтийските власти разпоредиха трима мъже да бъдат съдени за убийството на разследващата журналистка Дафне Каруана Галиция, предаде \"Асошиейтед прес\", цитирана от БТА. Магистрат постанови днес, че представените на предварително изслушване доказателства подкрепят обвиненията в предумишлено убийство срещу братята Алфред и Джордж Деджорджо и Винсент Мускат. Доказателствата включват мобилни данни и ДНК улики, които свързват заподозрените с нападението на 16 октомври, когато журналистката беше убита от бомба, поставена в колата й. Следовател заяви пред съда, че тримата мъже не са отговорили на никакви въпроси при полицейското разследване. Те  бяха арестувани на 4 декември  с още седем малтийци, които по-късно бяха освободени под гаранция. Тримата остават в ареста. Засега не е насрочена дата за съдебен процес. Дафне Каруана Галиция бе изключително популярна блогърка, която пишеше за случаи на корупция сред управляващия елит на Малта.", "date": "2017.12.21", "title": "Трима души ще бъдат съдени за убийството на малтийската журналистка Дафне Галиция"}
{"url": "https://www.dnevnik.bg/sport/2017/12/21/3101981_borimirov_ostava_v_levski_kato_shef_na/", "text": "Даниел Боримиров е приел предложението да остане на работа в \"Левски\". Бившият полузащитник ще е директор на детско-юношеската школа. Той изпълняваше тази длъжност от лятото на 2014 г. до началото на 2017 г., когато  смени Станислав Ангелов като спортен директор. Миналия месец на \"Герена\" предприеха нова рокада на поста. Боримиров, който е вторият най-голям акционер в \"Левски\" след Спас Русев, отстъпи отговорността за  спортно-техническата дейност на доскорошния помощник-треньор Асен Букарев . \"Моето бъдеще е свързано с \"Левски\". Имах доста разговори. Оставам директор на ДЮШ благодарение на треньорите в школата и отделни хора, които ми вярват и ме подкрепиха и убедиха, че трябва да остана\", каза Боримиров пред \"Канал 3\". Когато през 2014 г.  за пръв път застана начело на школата , той обяви стратегия за развитие, според която до 2021 г. близо половината играчи в първия отбор трябваше да са юноши на клуба. Тогава Боримиров заяви, че за концепцията му са използвани \"неща от \"Аякс\", \"Барселона\", \"Байерн\", Германския и Австрийския футболен съюз и други\", а като пример за следване даде академията на \"Шалке\". Планът беше школата на \"Левски\" да се развива на три нива. Първото включваше играчите между 7 и 12 години, второто - между 12 и 14 години, а третото - между 14 и 21 години. \"До 2018 г. трябва да има 30% юноши в първия тим. До 2020 г. трябва да нараснат до 35%, а през 2021 да са 45%\", обясни бившият полузащитник. Сега Боримиров заяви, че целта му е школата на сините да стане най-добрата в България. Той каза, че е поискал да бъдат направени множество промени в инфраструктурата на \"Герена\".  \"Ако собствениците не проумеят, че трябва да инвестират в изграждането на терени и обучението на треньори, значи само се залъгваме и ще ни бият всякакви държави\", допълни Боримиров.", "date": "2017.12.21", "title": "Боримиров остава в \"Левски\" като шеф на детско-юношеската школа"}
{"url": "https://www.dnevnik.bg/bulgaria/2017/12/21/3102018_zaradi_nova_avariia_e_spriano_parnoto_v_shest_kvartala/", "text": "Нова авария отново остави без парно и топла вода жителите на няколко южни квартали на София. Заради повредата е прекъснато топлоподаването жк \"Красно село\", жк \"Бели брези\", жк \"Гоце Делчев\", жк \"Стрелбище\" , жк \"Мотописта\" и части от кв. \"Борово\" (в карето между ул. \"Ястребец\", ул. \"Борово\", ул. \"Солун\" и ул. \"Пирински проход\"). От \"Топлофикация София\" съобщават, че проблемът е възникнал близо до  аварията на същото трасе преди 10 дни . Тогава без парно и топла вода останаха жителите на \"Белите брези\", \"Стрелбище\" и \"Красно село\", както и част от абонатите в \"Гоце Делчев\". Поради висока амортизация на сегмента от тази магистрала ще бъде подменен изцяло авариралият участък, се казва в съобщение на дружеството. На място вече работят екипи, а дейностите ще продължат без прекъсване до отстраняването на аварията в срок до 48 часа.", "date": "2017.12.21", "title": "Заради нова авария е спряно парното в шест квартала на София"}
{"url": "https://www.dnevnik.bg/bulgaria/2017/12/21/3102022_gerb_i_patriotite_predlagat_suzdavaneto_na_centralen/", "text": "Създаването на нов - Централен административен съд, който да гледа дела като първа инстанция вместо Върховния административен съд, предлагат Данаил Кирилов от ГЕРБ и Христиан Митрев от \"Обединени патриоти\". Днес те са внесли  проект  за изменение на Административнопроцесуалния кодекс (АПК), който предвижда ВАС да гледа само оспорванията на актове на Министерския съвет и на министрите, а всички останалите дела, които досега се гледаха на първа инстанция от ВАС, да бъдат поети от нов - Централен административен съд. Подобна идея се обсъжда от няколко години. През 2013 година дори бившият заместник-председател на ВАС Боян Магдалинчев, който вече е член на съдебния съвет, обяви, че проектът за подобна промяна е готов, но до внасяне в парламента не се стигна. Поддръжниците на идеята казват, че по този начин натовареността на ВАС ще спадне с до 30%. На новия съд ще бъдат подсъдни и всички оспорвания срещу актове на председателите на държавни агенции и комисии срещу актовете на БНБ, както и срещу първоинстанционни решения на административните съдилища в страната. В мотивите си вносителите отбелязват, че идеята е ВАС да продължи да действа като първа инстанция по максимално ограничен брой дела, а \"основната му дейност да бъде осигуряването на точното и еднакво прилагане на закона в административното правораздаване\". \"Предложените изменения в родовата подсъдност ще доведат до концептуална промяна и реформа - Върховният административен съд да изостави несвойствената си роля на първа инстанция и да встъпи в конституционно определената му - да уеднаквява практиката в административното правораздаване чрез тълкувателна дейност, а Централен административен съд като административен съд да разглежда дела като първа инстанция по оспорванията срещу актовете на председателите на държавните агенции и техните заместници, на председателите на държавните комисии, на изпълнителните директори на изпълнителните агенции и на ръководителите на държавни институции, издадени със закон или с постановление на Министерския съвет\", пише още в мотивите на вносителите. Там е отбелязано, че ще е необходима кадрова обезпеченост чрез откриването на нови щатни бройки за съдии, назначаването на съдебни служители и обезпеченост на сградния фонд. А това от своя страна ще доведе до увеличаване и на бюджета за съдебната власт.", "date": "2017.12.21", "title": "ГЕРБ и Патриотите предлагат създаването на Централен административен съд"}
{"url": "https://www.dnevnik.bg/detski_dnevnik/2017/12/21/3102025_dogodina_sofiiskiiat_universitet_shte_priema_studenti/", "text": "От следващата година Софийският университет \"Св. Климент Охридски\" ще приема студенти в  осем нови специалности , в които ще се приема с изпит или с оценка от матурите. Става въпрос за специалности \"Учител по природни науки в основна степен на образование\", \"Философия\" на английски език, \"Комуникационен мениджмънт\", \"Компютърно инженерство\", \"Публични информационни науки\", \"История и чужд език\", \"География и английски език\" и \"Африканистика\" на английски език. Приемът на заявления за явяване на изпити за първата и втората кандидатстудентска сесия започва на 19 февруари 2018 г. Крайният срок е 9 март 2018 г. за първата кандидатстудентска сесия и 18 май 2018 г. за втората кандидатстудентска сесия. Таксата за явяване на изпит е 30 лв. Първата изпитна сесия ще се проведе в неделните дни в периода 18 март - 22 април 2018 г., а втората - в съботните и неделните дни от 27 май до 24 юни 2018 г. Кандидат-студентите отново ще имат възможност да подадат документи онлайн, на място в Софийския университет или в бюрата на фирмите в страната. Зрелостниците могат да заплатят и таксите за явяване на изпит и за участие в класирането онлайн, в случай че регистрирането им е изцяло чрез онлайн системата за кандидатстудентската кампания.", "date": "2017.12.21", "title": "Догодина Софийският университет ще приема студенти в осем нови специалности"}
{"url": "https://www.dnevnik.bg/evropa/2017/12/21/3102027_suvetut_na_es_oficialno_udulji_sankciite_sreshtu/", "text": "Съветът на Европейския съюз днес изпълни решението на Европейския съвет от 14 декември и удължи действието на икономическите санкции срещу Русия до 31 юли догодина, предаде БТА. В съобщение по този повод се отбелязва, че решението е свързано с докладите, представени пред Европейския съвет от президента на Франция Еманюел Макрон и канцлера на Германия Ангела Меркел за изпълнението на споразуменията от Минск. Съветът днес е утвърдил  удължаването на санкциите с единодушие . Санкциите бяха първоначално въведени на 31 юли 2014 г. за една година в отговор на действията на Русия, свързани с Украйна. В обхвата на санкциите попадат финансовият сектор, енергетиката, отбраната и изделията с двойно предназначение. За още шест месеца се ограничава достъпът до първичните и вторичните капиталови пазари на ЕС на пет големи руски държавни финансови институции и техните мажоритарно притежавани дъщерни предприятия, както и на три големи руски дружества в областта на отбраната и три големи енергийни дружества. Продължава забраната за износ и внос на оръжия, установява се забрана за износ на изделия с двойно предназначение, за военна употреба или за военни крайни потребители в Русия. Руската федерация остава без достъп до някои технологии и услуги, които могат да бъдат използвани за проучвания и производство на нефт. Запазва се до 15 март забранителният списък за издаване на визи и за запориране на имущество срещу 150 руснаци и 38 руски организации. Санкциите, свързани с незаконното анексиране на Крим и Севастопол, ограничени до територията на Крим и Севастопол, остават в сила до 23 юни догодина.", "date": "2017.12.21", "title": "Съветът на ЕС официално удължи санкциите срещу Русия с шест месеца"}
{"url": "https://www.dnevnik.bg/sviat/2017/12/21/3102088_putin_porucha_specialni_obligacii_za_da_zashtitiat/", "text": "Руският президент Владимир Путин заяви на годишната среща с представители на едрия бизнес, че е възложил държавата да подготви специална емисия от облигации, чрез която заможните руснаци да върнат милиарди долари в страната. За подобни планове за защита на валутни влогове от задаващи се през януари нови американски санкции съобщи преди седмици агенция \"Ройтерс\", но тогава източници от финансовото министерство бяха заявили, че има такава идея, но тя не се възприема сериозно във ведомството. Сега Путин каза, че правителството и централната банка са изработили удобен за бизнеса механизъм да си върне капитали в Русия. Става дума за облигационен федерален заем за руски инвеститори, който може да бъде емитиран през 2018 г., цитира думите му московският делови в. \"Ведомости\". Президентът разкри, че въпросът е бил обсъждан през септември от Руския съюз на предприемачите в промишлеността (наричан от медиите Профсъюзът на олигарсите), стоящ зад инициативата. Финансовото министерство, министерството на икономиката и Банката на Русия нямаха никакви възражения, добави Путин. Преди по-малко от 3 седмици вицепремиерът Аркадий Дворкович не изключи да се стигне до реализиране на идеята държавата да емитира такъв дълг, но настоя, че тя не се обсъжда в правителството. Два източника на \"Ведомости\" твърдят, че размерът на емисията не е много голям - около 3 млрд. долара, докато в чужбина руснаци вероятно са изнесли през последния четвърт век стотици милиарди долари. Още няма подробности за параметрите на подготвяната емисия, за кого ще е достъпна тя и каква ще е доходността по нея. Като цяло идеята е държавата да плати на олигарсите при падежа на облигациите, но да прибере парите в Русия. Доходността по депозити в рубли в руски банки е относително висока - 7-8%, но заможните руснаци предпочитат по-ниските лихви - в рамките на 0% и 2% - на валутните сметки пред риска да рухне обменният курс на националната валута. Доходността от еврооблигации е по-висока - 30-годишната емисия от тази година например носи 5%, но пазарът има проблем с ликвидността, включително защото рядко се пускат нови емисии, а притежателите на вече емитираните не са склонни да продават облигациите си. В допълнение руските банки са задължени да изискват информация, ако заможно физическо лице иска да депозира при тях значителни суми, особено ако името му е в списъка на санкционираните от САЩ. Такава информация се предава на данъчните власти, а предприемачите казват, че не искат държавата да получава поверителна информация за бизнеса им.", "date": "2017.12.21", "title": "Путин поръча специални облигации, за да защитят богати руснаци милиардите си от санкции"}
{"url": "https://www.dnevnik.bg/evropa/2017/12/21/3102054_tereza_mei_obvini_rusiia_che_opitva_da_izpolzva/", "text": "Британският премиер Тереза Мей заяви, че Великобритания и Полша са обезпокоени от опитите на Русия да използва информацията като оръжие, предаде \"Ройтерс\". \"Днес ние се съгласихме да засилим сътрудничеството си, за да противодействаме на руската дезинформация в региона... ние сме дълбоко обезпокоени от руските опити да се използва информацията като оръжие\", каза тя пред репортери по време на посещение в Полша. \"Кремъл се опитва да подкопае международната основана на правила система и няма да има успех\", допълни Мей. По повод  решението на Европейската комисия  да поиска Полша да бъде лишена от правото си на глас в Европейския съюз заради нарушаване на върховенството на закона Мей заяви, че конституционалните въпроси трябва да са тема за отделните държави. \"Приветстваме факта, че премиерът Матеуш Моравецки е дал знак, че ще разговаря с Европейската комисия\", отбеляза Мей и изрази надежда, че това ще доведе до задоволително решение. Моравецки от своя страна посочи, че е доволен от  етапа на преговорите за Брекзит , който е достигнат. \"Силно се надявам и съм убеден, че нашите френски и германски партньори целят да изготвят най-доброто решение в тази нова, трудна ситуация, пред която сме изправени по отношение на Брекзит\", допълни той.", "date": "2017.12.21", "title": "Тереза Мей обвини Русия, че опитва да използва информацията като оръжие"}
{"url": "https://www.dnevnik.bg/sport/2017/12/21/3102066_armstrong_se_usumni_v_pravdopodobnostta_na_sluchaia_s/", "text": "Бившата звезда в колоезденето Ланс Армстронг постави под въпрос начина, по който е излязла информацията за  положителната проба на Крис Фрум . Американецът смята, че имиджът на британеца е силно накърнен. Армстронг загуби седемте си титли от \"Тур дьо Франс\", след като призна, че е ползвал допинг. Сега в своя подкаст обяви, че си е мислел, че вероятно е последният човек, който трябва да дава мнение за случая с Фрум. Въпреки това сподели мислите си. \"Има нещо нередно около начина, по който се разкри. Просто последователността от събитията не ми се струва правдоподобна. Но не се опитвам да съдя дали е правилно или не\", каза Армстронг. Международният колоездачен съюз (UCI) обяви, че шампионът от \"Тур дьо Франс\" и \"Вуелтата\" Фрум е дал положителна проба за салбутамол след 18-ия етап на Обиколката на Испания. Според Армстронг е странно, че британецът се е впуснал във \"Вуелтата\". \"През лятото го казах - защо по дяволите би се насочил към Обиколката на Испания? Току-що си спечелил \"Тур дьо Франс\" за четвърти път, имаш прекрасна съпруга и прекрасно дете. Отиди да си почиваш на плажа...\" Американецът обяви, че сам направил експеримент, за да тества ефекта на салбутамола, след като разбрал за случая на Фрум. Той взел инхалатора на годеницата си, използван при астма, и излязъл да кара колело. \"Направих само три впръсквания, качих се на колелото. Не съм искал да изкача планина или да спечеля етап, нито някое състезание, просто обикалях наоколо. И за протокола - не усетих нищо освен може би малко нервност\", разказа Армстронг.", "date": "2017.12.21", "title": "Армстронг се усъмни в правдоподобността на случая с допинг пробата на Фрум"}
{"url": "https://www.dnevnik.bg/bulgaria/2017/12/21/3102075_video_filmut_na_mvr_granica/", "text": "МВР разпространи 10-минутен клип със заглавие \"Граница\", в който се представя статистика за преминалите и задържани граждани, опитали се да влязат незаконно в страната, разказва се за различни успешни акции срещу каналджии, както и някои от случаите, на които са били свидетели граничните полицаи. 7392 опита за преминаване на границата през 2017 година са регистрирали от МВР. В проценти това означава над 80% по-малко от 2016 година. Тогава е имало над 40 хиляди опита, а през 2015 година - над 95 хиляди. Анализът на МВР, цитиран в клипа за причините за намаляване на мигрантския поток, показва, че изграждането на инженерното възпрепятстващо съоръжение, или т.нар. ограда, е помогнало за по-малкото опити за преминаване. В клипа има снимки от термовизионни камери, както и кадри, заснети с дрон на оградата. МВР разпространи клипа ден преди граничните полицаи да излязат на протест навръх професионалния си празник. Преди време и депутатът от  БСП Елена Йончева представи свой филм  със същото име \"Граница\", в което се показват кадри, заснети неясно кога, на хора, които успяват да прескочат оградата.", "date": "2017.12.21", "title": "Видео: Филмът на МВР \"Граница\""}
{"url": "https://www.dnevnik.bg/bulgaria/2017/12/21/3102013_slujiteli_na_detska_gradina_v_gorna_bania_shte/", "text": "Служителите на 164-та детска градина \"Зорница\" в столичния квартал Горна баня подготвят ефективна стачка заради \"безпрецедентното уволнение от страна на Столичната община\" на досегашния директор Мариана Иванова. Протестът е подкрепен от 35 души от работещите в детската градина, както и от родители на децата, които я посещават. От днес на мястото е назначен нов директор. В подкрепа на уволнената директорка се разпространяват писма до кмета на София Йорданка Фандъкова с подписка от 300 от родителите на децата в градината. Те настояват за прозрачност, обективност и ясни мотиви за уволнението, с което не са съгласни. Твърдят, че Мариана Иванова е амбициозен и отговорен професионалист, отдаден на работата си и на това да подобри условията и средата в детската градина. И точно това успява да постигне в годините си като ръководител чрез многобройни инициативи с участието на децата и активна комуникация с родителите, твърдят застъпниците й.  Според сигналите на родителите проверки в детската градина текат от септември и още тогава те са опитали да изискат от общината прозрачност по обвиненията към директорката. Твърдят, че до момента не са получили информация за резултатите от проверките, нито за мотивите за уволнението. По казуса от Столичната община посочват, че е извършена проверка от Дирекция \"Образование\" и администрацията на район \"Овча купел\", която е констатирала \"серия от нарушения\" в организацията на работата и приема на деца в детска градина 164 \"Зорница\". Проверките са били извършени по жалби от други родители на деца в детската градина, уточняват от общината. По констатираните нарушения е образувано дисциплинарно производство, което тази седмица завърши с най-строгото дисциплинарно наказание - отстраняване от длъжността. \"Установено е, че за 24 деца липсват кандидатури в информационната системата за обслужване на детските заведение на Столична община, през която се извършва кандидатстването, но те фигурират в списъците на Националната електронна информационна система за предучилищно образование и в дневниците на групите. Проверката е констатирала още разминаване в датите на класиране на някои деца и датите, от които те са записани в дневниците и посещават детската градина\", съобщава общината. Констатирани са също и \"нарушения в организацията на допълнителните образователни дейности\". Установено е, че децата са посещавали спортни занятия извън детската градина без сключен договор между детското заведение и спортния клуб и без заповед на директора, като таксите за посещенията са събирани от педагогическия персонал\". Има и нарушения на Кодекса на труда, Наредба 12 за статута и професионалното развитие на учителите, Наредбата за медицинската експертиза и предписанията на болничния лист, Наредбата за командировките в страната и Постановление 374 от 2016 за изпълнението на бюджета на Република България за 2017 г., които касаят работата на педагогическия персонал и извършването на административна дейност, допълват от Столичната община.", "date": "2017.12.21", "title": "Служители на детска градина в Горна баня ще стачкуват срещу уволнението на досегашния й директор"}
{"url": "https://www.dnevnik.bg/sviat/2017/12/21/3102163_aktivnostta_na_izborite_v_katalunia_riazko_se_povishi/", "text": "Избирателната активност в Каталуня рязко се увеличи два часа преди края  на вота днес , като превиши с 5% тази на предишния извънреден вот през 2015 г., съобщи сайтът на каталунските власти. Към 18 ч. местно (19 ч. българско) време 68,3% от избирателите са отишли да гласуват, сравнено с 63.12% преди две години. Най-активно се оказа в провинция Барселона - 68.32%, при едва 63.2 на сто от електората, но промени имаше във всички други три единици на Каталуня, Жирона, Лейда и Тарагона. В цялата автономната област едва четири малки общини регистрират спад в активността. По-рано през деня, към 13 ч. местно време, активността беше малко по-слаба от тази на 27 септември 2015 г. Някои социологически агенции прогнозираха, че делът на избирателите, отишли до урните, може да постави рекорд в историята на гласуването в Каталуня, като надмине 80%. На това се надяваха и партиите, подкрепящи независимостта, които очакват активност над 82%, за да са сигурни, че са мобилизирали достатъчно свои привърженици. През деня каталунски медии съобщаваха за големи опашки пред изборните секции. Денят е работен, но компаниите отпуснаха по няколко часа на всеки служител, за да може да гласува. Местни издания цитираха данни на икономисти, според които съчетанието между вота и работния ден може и да струва десетки милиони евро на каталунската икономика.", "date": "2017.12.21", "title": "Активността на изборите в Каталуня рязко се повиши преди затварянето на секциите"}
{"url": "https://www.dnevnik.bg/photos/2017/12/21/3101953_fotogaleriia_tova_li_e_nai-malkiiat_hotel/", "text": "Хората обикновено се отървават от старите си автомобили, когато двигателите им откажат, но един човек е превърнал повредения си \"Фолксваген Бийтъл\" в това, което според него е най-малкият хотел в света. Мохамед ал Малахейм казва, че гостите му се радват на петзвезден хотел. Хотелът е разположен в родното му село Ал Джая в Йордания.", "date": "2017.12.21", "title": "Фотогалерия: Това ли е най-малкият хотел"}
{"url": "https://www.dnevnik.bg/sviat/2017/12/21/3102150_tvurdeniia_za_podkup_okolo_sdelkata_za_mtel_se/", "text": "Името на Хохегер стана известно в България покрай това, че правителството на Сергей Станишев му бе платило в периода 2006-2008 г. близо 2.5 милиона лева \"да чисти имиджа на България\" пред Европейския съюз. Въпреки това репутацията на страната остана опетнена от масова корупция и организирана пестъпност. Случаят стигна до създаване на специална анкетна комисия в българския парламент. По време на тази проверка бе потвърдено, че Моника Йосифова, с която премиерът тогава живееше и по-късно сключи брак, е  получила за PR компанията си 380 000 евро като подизпълнител на Хохегер . Настоящият министър на енергетиката  Теменужка Петкова твърдеше тогава , че е била отстранена като изпълнителен директор на Агенцията за държавна финансова инспекция от финансовия министър Петър Чобанов и заради \"мое участие в друга анкетна комисия, свързана с разследванията във връзка с договорите с \"Хохегер\".", "date": "2017.12.21", "title": "Твърдения за подкуп около сделката за МТеl се появиха в най-големия процес за корупция в Австрия"}
{"url": "https://www.dnevnik.bg/sviat/2017/12/21/3102188_poslanici_na_es_prizovaha_rumuniia_da_preosmisli/", "text": "Посолствата в Букурещ на 7 страни от Европейския съюз призоваха в четвъртък властите в Румъния да избягват приемането на закони, които биха отслабили независимостта на правораздавателната система и борбата с корупцията. Съвместното им изявление бе разпространено, часове след като Сенатът одобри спорна реформа на съдебната система. Става дума за три закона, които според критиците им ще намалят независимостта на магистратите. Заради тези текстове вече имаше многохилядни протести в столицата и редица градове на страната. С тях се променя процедурата за назначаване на ръководители на основните прокуратури и се създава звено за разследване на престъпления на магистрати - единствената категория служители, за които ще има специална разследваща институция. Съвместното изявление е подписано от дипломатическите представители на Германия, Франция, Холандия, Белгия, Дания, Финландия и Швеция. В него се казва още, че въпросните закони, както и обсъжданите в парламента промени в Наказателния кодекс, забавят напредъка на Румъния към реформиране на правосъдната ѝ система. Критики вече отправиха Европейската комисия, Държавният департамент на САЩ, президентът Клаус Йоханис и хиляди румънски магистрати. Опозиционни политици оспориха в четвъртък законите пред Конституционния съд. Управляващите социалдемократи и либералните им коалиционни партньори ALDE засега пренебрегват тези препоръки и предупреждения за нарушаване независимостта на съда, включително защото контролират мнозинството в парламента. Не е ясно кога ще влязат в сила готвените промени, тъй като Йоханис трябва да ги подпише, а той може да забави това с месеци. Въпреки това Румъния вече се нарежда до Унгария и Полша, където популистки лидери също опитват да овладеят контрола над кадруването и функционирането на правораздавателната система, допълва \"Ройтерс\".", "date": "2017.12.21", "title": "Посланици на ЕС призоваха Румъния да преосмисли правната си реформа"}
{"url": "https://www.dnevnik.bg/gradska_sreda/2017/12/21/3102161_parkiraneto_okolo_nacionalniia_stadion_ostava/", "text": "Безплатното паркиране на автомобили около националния стадион \"Васил Левски\" ще продължи за неопределено време, след като днес Столичният общински съвет  не прие да отдаде пространството за безвъзмездно  ползване на Министерството на младежта спорта. Предложението не се прие, след като съветници от БСП и Реформаторския блок изказаха сериозни критики, че Столичната община ще подари терена с площ около 4 декара на министерството, което да го преотдаде на дружеството си \"Национална спортна база\". В изказванията си съветниците заявиха съмнения, че дружеството ще го превърне в платен паркинг. По данни на Столичната община сега там всеки ден безплатно паркират около 1000 автомобила. За да излизат хигиенистките Аргументите на вносителя Анатоли Илиев (ГЕРБ) също не бяха достатъчно убедителни, като петима от съветниците от партия му не гласуваха. По думите му заради постоянното присъствие на паркирали автомобили \"хигиенистките, които трябва да пометат на стадиона, не могат да излизат\". В отговор на съмненията, че мястото ще стане платен паркинг Илиев каза и, че не ясно какво точно планира да направи с него Министерството на спорта. Той добави, че проблемът касае сигурността, защото на стадиона постоянно се провеждали спортни мероприятия, а паркиралите автомобили пречели. Колите също така пречели на преминаването, а \"майките с колички могат да ползват само Борисовата градина\". Говорим за паркинг В доклада е включено и становище от главният архитект на София Здравко Здравков. По думите на Милка Христова в документа се \"говори само и единствено за паркиране, а не за сигурност\". Според Марта Георгиева (Реформаторски блок, ДСБ) с доклада се цели бъдещето узаконяване на паркинг, който в момента е нерегламентиран. Същевременно това се прави, докато все още се чака одобряването на подробния устройствен план за Борисовата градина, за който съветници от ГЕРБ вече обещаха, че няма да допуска никакви нови паркинги, каза Георгиева. Тя цитира и отговор до нея от кметът на София Йорданка Фандъкова, в който се казва, че \"не съществува никаква възможност по време на проектирането в Борисовата градина да се обособяват паркинги\". По думите й с предложението се цели точно обратното. В отговор Силвия Христова (ГЕРБ) заяви, че ако подробният устройствен план не предвижда около стадиона да има паркинг, то той ще бъде премахнат. Тя посочи, че Столичният общински съвет ще одобри и договора с Министерството на спорта и в него ще се включи клауза за прекратяване. И още аргументация Милка Христова цитира член от Наредбата за общинската собственост, според който \"Национална спортна база\" не може да получи терена, както е записано в доклада. Причината е, че то е търговско дружество, а в наредбата е записано, че общината може да отдавна имоти безвъзмездно само на \"юридически лица, които са бюджетна издръжка или на техни териториални структури\". По думите на Анатоли Илиев стадионът се използва почти ежедневно от 4 футболни отбора и федерацията по лека атлетика, \"които сега не могат да ползват паркинга заради нерегламентираното му ползване от автомобили\". Освен националният отбор по футбол, срещу от Първа лига на националния стадион в различно време играеха \"Славия\", \"Септември\" и \"Витоша-Бистрица\". Последните два клуба  отбелязаха най-слаба посещаемост през първите 6 кръга от началото на първенството  в Първа лига. \"Славия\" вече не играе на \"Васил Левски\", като се завърна на стадиона си в квартал \"Овча купел\". По думите на председателя на общинския съвет Елен Герджиков, за да може общината да отдаде мястото на \"Център за градска мобилност\", който да го превърне в паркинг, трябва да промени статута му от публична в частна общинска собственост, което нямало да се хареса на никого. Вносителят Анатоли Илиев допълните, че по тази причина било по-добре теренът да бъде даден на министерството, което да търси решение на проблемите с автомобилите и сигурността. В крайна сметка от 47 съветници, които гласуваха, едва 23 подкрепиха предложението, 17 бяха против, а останалите не гласуваха. Минути по-рано общинските съветници  одобриха единствения кандидат за мажоритарния дял на общината  в \"Общинска банка\" след сериозна дискусия.", "date": "2017.12.21", "title": "Паркирането около Националния стадион остава безплатно за неопреледено време"}
{"url": "https://www.dnevnik.bg/sport/2017/12/21/3102094_vinus_uiliams_e_opravdana_za_katastrofata_sus_smurten/", "text": "Носителката на седем титли от Големия шлем Винъс Уилямс е оправдана за  участието си в катастрофа с фатален край в Палм бийч през юни . Срещу 37-годишната американка няма да бъдат повдигнати никакви обвинения за инцидента, при който загина 78-годишен мъж, съобщиха медиите във Флорида. Първоначално полицията в Палм бийч обяви, че джип Toyota Sequoia, управляван от Уилямс, се е сблъскал с Hyundai Accent, след като тенис звездата е преминала на червен светофар. Хюндаят е бил управляван от съпругата на загиналия Джером Барсън - Линда Барсън, която е на 68 години. Мъжът веднага е бил откаран в болница и настанен в интензивното отделение, където е починал от раните си две седмици по-късно. Впоследствие полицията съобщи, че са се появили видеодоказателства, които оправдават Уилямс. Оказа се, че тя е преминала на зелена светлина, но друг автомобил я е принудил да спре в кръстовището. В този момент светлините са се сменили и в кръстовището е навлязъл седанът на семейство Барсън, който се е забил в джипа на тенисистката. Адвокатите на Барсън заведоха иск срещу Уилямс за причиняване на смърт. \"Г-ца Уилямс е влязла в кръстовището на зелен светофар. Докладът на полицията показва, че тя се е движила с 8 км/ч, когато г-жа Барсън се е ударила в нея\", обясни тогава адвокатът на тенисистката Малкълм Кънингам.", "date": "2017.12.21", "title": "Винъс Уилямс е оправдана за катастрофата със смъртен случай в Палм бийч"}
{"url": "https://www.dnevnik.bg/bulgaria/2017/12/21/3102152_obsujdaneto_za_podslushvaniiata_rashkov_i_cacarov_v/", "text": "С намека на главния прокурор Сотир Цацаров, че председателят на Националното бюро за контрол на СРС Бойко Рашков смятал своята позиция за \"истина от последна инстанция\", и с възражението на Рашков в доста умерен тон, се изчерпаха опасните моменти, които можеха да възпламенят въздуха на двучасовото заседание на двете парламентарни комисии за изслушване на Рашков по темата за нарушения при прилагането на СРС. До съвместното заседание на двете комисии - за контрол над специалните служби с председател Димитър Лазаров, и по вътрешна сигурност, оглавявана от Цветан Цветанов, се стигна след като преди седмица /на 14 декември/ главният прокурор Сотир Цацаров поиска с писмо до тях да свикат открито за медиите заседание за обсъждане на твърденията за тежки нарушения при прилагането на СРС, визирайки изявления на Бойко Рашков. Колкото пъти присъстващи на заседанието депутати попитаха чия е била идеята за свикването на комисиите и как е определен дневният ред, толкова пъти и Лазаров, и Цветанов избягнаха да споменат, че идеята е на главния прокурор, а дневният ред те са го формулирали почти в стила на писмото на г-н Цацаров. Стигна се дотам Красимир Янков /БСП/ да попита дали съвместното заседание е свикано само да се отговори на медийни публикации, което, по думите му, не е редно да прави парламентът. Рашков уточни, че никога не е говорил за масови незаконни подслушвания. Но потвърди че през 2016 г. . Той опроверга твърденията за политизация на бюрото, като посочи, че то започва всяка проверка без да знае за кой период се отнася евентуалното нарушение и кой е упражнявал изпълнителната власт тогава. Правени са искания за СРС на разследвани за престъпления, които са декриминализирани, по текстове от закона, които са отменени към момента на искането, или към съд, който не е компетентен. Тези искания са били отказани от съда на тези основания, но са показателни за дейността на разследващите органи и служби. Имало дори случаи на неправилни искания, които се въздържа да прочете от уважение към институциите. От докладите бюрото е разбрало, че съдът е този, който си върши работата - българският съд си е на мястото, заяви Рашков. според когото отказите значат, че няма проблем, пропускайки констатацията на бюрото за 5-те случая на нерегламентирано подслушване. Рашков открои и основния проблем: че и по тази прич5ина някои проверки стоят неприключени. Той спомена за три писма до ДАНС да предостави \"стартова информация\" на НБКСРС, но отговор не е получен. Работата на бюрото е да проверява, но само от прочита на искането за прилагане на СРС не можем да направим извод за правомерност, заяви Рашков. По този проблем на 10 октомври Рашков е изпратил писмо до главния прокурор. Председателят на ДАНС Димитър Георгиев, който присъства на заседанието, каза, че проблемът възниква от различното тълкуване на закона от страна на НБКСРС и на ДАНС. Рашков подчерта, че за пореден път депутатите не са обърнали внимание на призива му, че се налагат промени, заради пропуски в уредбата за работата на бюрото.  заяви Бойко Рашков, без да посочи имена. В изказването си Рашков на няколко пъти повтори, че от представянето на докладите на бюрото и медийните му участия, явно се е засегнал главния прокурор, макар той да е изнасял само данни и факти. След него думата взе именно главният прокурор  , който заяви, че не се е засегнал, а реагирал, защото Рашков е говорел \"неистини\", смятайки същевременно че е \"истина от последна инстанция\" . Той повтори изявлението си от миналия петък, посочвайки сега и точните дати на кореспонденцията си с НБКСРС. което може да видите  тук . А именно, че е поискал от НБКСРС да му изпратят методиката, по която работят, и понеже не е била изпратена, едва тогава главният прокурор издал указанията, срещу които Рашков възразява - че не се предоставя нужната информация на бюрото, за да може то изпълнява контролните си функции. По повод споменатата от Рашков внушителна бройка писма, изпратени от него до главния прокурор, на които не е получен изобщо отговор, Цацаров каза:  Рашков взе кротко думата - че съвсем не смята становището си за истина последна инстанция, но че има правен проблем, който изисква задълбочено добросъвестно обсъждане, без квалификации и засягания. Конкретно за въпросните указания на главния прокурор, Рашков каза: \"Значи искането на заявителя е секретен документ, а според указанията на главния прокурор ние можем да се запознаем с него. А вещественото доказателство след 2013 г. е явен документ, но членовете на бюрото, според същото указание-заповед, не може да го видят. И се повтаря по наш адрес, че проявяваме нездраво любопитство към доказателствата. Което не е само обидно, а показва, че няма яснота каква всъщност е функцията на бюрото.\" В крайна сметка не стана ясно защо сега се проведе това съвместно заседание, като не бяха представени конкретни предложения за законодателни промени, които да елиминират различното тълкуване на законовите норми. Различцие, което сега се ползва като аргумент за възпрепятстване на контролните функии на бюрото за контрол на СРС.", "date": "2017.12.21", "title": "Обсъждането за подслушванията: Рашков и Цацаров в студен мир, депутатите не видяха проблеми"}
{"url": "https://www.dnevnik.bg/sviat/2017/12/21/3102167_liberalnite_grajdani_pecheliat_v_katalunia_no/", "text": "Либералната формация \"Граждани\" е получила най-много места на днешните  избори  в Каталуня, но трите партии, подкрепящи независимостта, ще могат да си осигурят мнозинство. Това сочат за момента и частичните резултати, и първият, според коментатори потенциално неточен екзит пол с участие на 3200 души, публикуван от в. \"Ла вангуардия\" секунди след затварянето на секциите. , което далеч не е правено изцяло в изборния ден и очакват първите резултати, докато обработваните данни се появяват на страницата на каталунското правителство. Към 1.00 ч. българско време (4 ч. след затваряне на секциите) обаче информацията от преброяването все още потвърждаваше екзит пола. Бяха обработени 96% от гласовете, според които   пред листата на уволнения премиер  Карлес Пучдемон , \"Заедно за Каталуня\", и имат съответно 37 и 34 места места. Според същите данни трите партии, поддържащи независимостта, биха имали общо мнозинство от 70 места. Минимумът за мнозинство е 68 в 135-местния парламент. Същите данни   с около 12 000 гласа по-малко от партията на Пучдемон и 32 места. Социалистите (PSC), които са \"за\" оставане с Испания, имат почти двойно по-малък резултат със 17 места, докато каталунският клон на \"Подемос\" - 8 депутати в парламента. Резултатът, ако се потвърди, ще бъде   Мариано Рахой, която получава 3 места, по-малко от крайнолявата Кандидатура за народно единство (CUP, която има четири) и почти четири пъти по-малко от предишните 11 места (макар именно Рахой да свика изборите, след като наложи пряко управление на Барселона). CUP, която най-непреклонно агитираше за независимостта, също губи спрямо досегашните си 10 депутати. Трите партии, които отстояват каузата на отделянето от Испания - включително тези на Пучдемон (PDeCAT, гръбнак на листата \"Заедно за Каталуня\") и бившия му заместник Жункерас (ERC), заедно с CUP  , отколкото в досегашния, разпуснат парламент, но достатъчно за мнозинство. От друга страна поддръжниците на партиите конституционалисти изтъкват, че за пръв път в каталунската история   (формирана в отговор на национализма в Каталуня) печели вота - на практика четвърт от всички бюлетини. При появяването на водача на листата на \"Граждани\" за Каталуня, Инес Аримадас, и лидера на партията на национално ниво Алберт Ривера преди пресконференцията им телевизиите ги показаха обградени от журналисти и привърженици, сред които избухнаха аплодисменти. Пред избирателите си Аримадас каза, че партията ѝ, с повече гласове, подкрепа и места, ще продължи да се бори за \"една Каталуня на всички.\" Така тази вечер поне двама лидери се обявиха за победители - и Аримадас, и Пучдемон. (Повече за Инес Аримадас  можете да прочетете тук .) \"Каталунската република надви монархията на чл. 155\" След вота Пучдемон - който говори след Аримадас, макар представител на \"Заедно за Каталуня\" да направи изявление по-рано - отбеляза \"много трудните условия\", въпреки които, и с подкрепата на \"много хора\", е защитена \"легитимноста на институцията\" и приемствеността ѝ от 14 в.\" \"Каталунската република надви монархията на чл. 155!\" извика Пучдемон, имайки предвид конституционната клауза, чрез която Рахой наложи пряко управление. \"Испанската държава е победена, Рахой изгуби... Въпреки репресията, изгнанието, заплахите и икономическата война мнозинството в подкрепа на независимостта остава непокътнато.\" Пучдемон, на фона на възгласи \"Да живее Каталуня\" и \"Президент\" (премиер), поиска \"възстановяване на демокрацията, легитимното правителство и свободите.\" Той изтъкна, че дори само неговата партия и тази на Жункерас имат повече гласове от всички конституционалисти, взети заедно. Според него Рахой трябва \"промени рецептата\" на отношение към Каталуня, която досега е предлагал и на Европа, ако иска решение, което да е достатъчно добро за всички. За три седмици официална и повече от месец преди това неофициална кампания преднината на ERC се стопи в проучванията - от партия, която се очертава безспорен фаворит, но без мнозинство, до евентуален подгласник на \"Граждани\" или отново победител, но в борба с листата на Аримадас и дори с тази на уволнения вицепремиер Карлес Пучдемон. Обратно, резултатите създадоха впечатлението, че Аримадас би могла да бъде следващият премиер на Каталуня, макар всъщност \"Граждани\"  да нямаха шанс за съставят  подкрепящо ги парламентарно мнозинство. Действащата в Каталуня  избирателна система  - комбинация от пропорционалната с метод на най-големия остатък, която действа в Испания и разпределение на мандатите по провинции, заложено от каталунски премиер преди 37 години - предполагаше, че партиите на независимостта имаха нужда от малко повече от 45%, за да спечелят мнозинство. Повечето проучвания преди вота даваха на поддръжниците на отделянето поне 46-47 на сто от вота, а според сегашното разпределение имат над 47%. Освен от опашки пред секциите и от факта, че се случиха в работен ден, изборите бяха белязани и от жълтите лентички, носени от привържениците на независимостта с искане за свобода на \"политическите затворници\", както те наричат активисти и политици, обвинявани в бунт и подстрекателстро към размирици от испанското правосъдие. Неизвестното Дори след окончателните резултати формирането на правителство след третия предсрочен вот за пет години може да се окаже несигурно, предупреждават повечето испански медии, включително такива, които не подкрепят недвусмислено конституционалистките партии. Изборите би трябвало да сложат край на прякото управление, наложено от Мадрид след обявяването на независимост, но не и преди да е съставено правителство. Ако това не се случи до три месеца, ще се наложи да се проведат нови избори. При сегашните резултати   като водач на листата си, но встъпването му в длъжност в Брюксел би било проблемно. От друга страна той вече е заявявал, че ако партията му спечели,  би се върнал в Испания  дори въпреки риска да бъде арестуван. Официалните резултати ще бъдат публикувани на 22 декември. Броенето ще е изцяло ръчно, за да се избегнат кибератаки. Удари под кръста Към края на изборния ден самият Жункерас написа от затвора, където е предварително задържан: \"Затворът ни прави по-силни\", вероятно в косвен опит да мобилизира гласоподаватели. По-рано медии, подкрепящи партии на независимостта, разпространиха твърдения (впоследствие опровергани), че Жункерас е бил наказан от ръководството на затвора заради интервю, дадено за каталунско радио. Сутринта пък каталунският обществен оператор TV3 превърна в една от водещите си новини кадри с 18-годишна иизбирателка, гласувала от името на Пучдемон, за да му \"помогне\" и да отбележи, че той е \"в изгнание, (макар да живеем) в 21 в.\". По време на гласуването обаче Гражданската гвардия на Испания съобщи неочаквано, че е предала във Върховния съд доклад, в който по думите на нейни представители са включени всички политици и активисти, замесени в \"оформянето, ориентирането, ръководенето и контролирането\" на процеса на независимостта. Освен цялото правителство на Пучдемон - и неговият сегашен конкурент и бивш заместник Жункерас - сред включените в списъка бяха и предшественикът на Пучдемон Артур Мас и говорителят на крайнолявата Кандидатура за народно единство (CUP) Ана Габриел. С действията си гвардията си навлече гнева на поддръжниците на независимостта, които обявиха, че има връзка между съобщението и изборния ден. Друга оспорвана трактовка беше тази, че милионните шествия в Барселона за националния празник на Каталуня на 11 септември развъждат \"омраза към испанската държава\". Няколко общини съобщиха, че в избирателни секции са намерени пликове за бюлетини, в които вече има попълнени изборни книжа в полза на \"Граждани\", съобщи в. \"Ла вангуардия\".", "date": "2017.12.21", "title": "Либералните \"Граждани\" печелят в Каталуня, но сепаратистите са с крехко мнозинство (обобщение)"}
{"url": "https://www.dnevnik.bg/sport/2017/12/21/3102198_voleibolniiat_montana_ostana_edinstveniiat/", "text": "Монтана\" остана единственият представител на мъжкото волейболно първенство в евротурнирите. Воденият от Даниел Пеев състав победи с 3:2 (27:29, 25:17, 25:20, 20:25, 16:14) \"Апоел\" (Фар Шаба) и стигна осминафиналите в третия по сила турнир - \"Чалъндж къп\". Следващият съперник на \"Монтана\" ще е гръцкият \"Фойникас\" (Сирос), в чийто отбор е диагоналът Боян Йорданов. В първата среща в Израел \"Монтана\" спечели с 3:1. Сега най-резултатен стана Аспарух Аспарухов с 20 точки, Кирил Клетс добави 18, а Иван Латунов завърши с 14. Първият гейм беше много оспорван и премина при размяна на водачеството. В края \"Апоел\" стигна до 29:27. В следващите два \"Монтана\" игра по-добре и направи обрат, с което подпечата класирането си. Пеев направи няколко промени в четвъртата част и отборът от Израел се възползва, за да изравни. В тайбрека \"Монтана\" изоставаше при 7:10, но успя да се вдигне и след 16:14 спечели двубоя. Другите български отбори в евротурнирите - \"Нефтохимик\", ЦСКА и \"Левски\", отпаднаха. В Шампионската лига при жените участва \"Марица\".", "date": "2017.12.21", "title": "Волейболният \"Монтана\" остана единственият представител на Суперлигата в Европа"}
{"url": "https://www.dnevnik.bg/politika/2017/12/21/3102201_ahmed_dogan_niama_politicheska_sila_ot_opoziciiata/", "text": "Почетният председател на ДПС Ахмед Доган определи като дълг на гражданското общество и на всички политически сили гарантирането сигурността и стабилността на България. Към запазване на стабилността преди председателството на ЕС той призова и медиите в речта си пред елита на ДПС, която традиционно държи преди предстоящите празници. \"После си дискутирайте темата за връзката на свободата и отговорността на словото\", каза той. Доган разкритикува коалиционното правителство на Бойко Борисов заради включването на \"Обединените патриоти\". \"Те имаха шанса да покажат и докажат консолидирана социална отговорност към националните интереси в контекста на общоевропейските политики. Но тъкмо такава значима цел не се постига с езика на омразата и агресията, с език, който възпроизвежда разделение и противопоставяне\", заяви Доган. Преди няколко дни премиерът Борисов отново заяви, че опозицията е съобразила датата на вота на недоверие с в първите дни на европредседателството и гостуването на делегация от европейските институции и умишлено саботира избора на хората в лицето на управляващата коалиция. \"Аз се отнасям с уважение и към президента Радев, и към Корнелия Нинова, и към г-н Доган\", посочи Борисов и запита дали почетният председател на ДПС, \"който в интервютата си винаги поставя на първо място държавата\", този път ще постъпи така. \"Доколкото разбирам този вот на недоверие няма за цел да свали правителството, а само да го коригира и насърчи към позитивни дела. Добре, този акт може да се изтълкува и като рутинна демократична процедура. Но ако вотът на недоверие мине, какво правим? Има ли партия, която е готова да управлява страната след евентуални предсрочни избори? Моята преценка е, че няма такава политическа сила от опозицията, която може да поеме отговорността за управление на страната към днешна дата\", заяви днес Доган. \"Дневник\" публикува пълната му реч, публикувана в профила му в социалната мрежа \"Фейсбук': Уважаеми г-н Председател, Уважаеми дами и господа! Явно предколедните форуми на основната част от политическия елит на ДПС, започва да предизвиква не само интерес, но и силно очакване. Дори определени медии и социални мрежи го приравняват с неформален визионерски форум на ДПС. В днешния вътрешнополитически и геополитически дискурс това означава, че е налице липса на сигурност и на краткосрочна визия за развитие: Първо, във вътрешно-политически план предизборната парадигма за президентските и парламентарни избори-2017 година все още не е стихнала: кой-кого ще \"елиминира\", \"смачка\" или \" победи\" вече работи в личностно измерение и тъкмо затова излиза извън нормалните граници на изразяване с Езика на политиката; Второ, обективната неопределеност на външнополитическия проспект задава безпокойство и тревожност, което се равнява на \" наливане на масло в огъня\" във вътрешнополитически план. Формално погледнато 2017 г. не беше от най-благодатните за ДПС. Но от гледна точка на определени дейности и политики, например иновативно укрепване на партийните структури, както и изключителното активиране на външните контакти с европейските либерални партии е безпрецедентно в историята на ДПС. Налице е събуждане и активиране на общинските и областни организации на ДПС. ЦС и ЦОБ си възвърнаха реалните политически функции. ПГ на ДПС има респектиращо участие в парламентарния живот на страната. Може би тук му е мястото да се отбележи, че \"външният натиск\" се преобразува в усилия за помирение и обединение на всички, които са се отцепили от ДПС. Ние винаги сме били добронамерени, но и принципни. Факт е, че не сме се скарали с никого. Всеки, който реално се разкайва-да заповяда. Но ДПС си има Устав, който регламентира подобни ситуации. Външното акуширане на аналогични процеси на разделяне и обединяване не е здравословно за нашите избиратели. Въпреки това, ние сме добронамерени, дори сме длъжни да продуцираме добросъседски отношения с Република Турция и да й помогнем в диалога й с ЕС. Разбира се, според нашите скромни възможности. Нека да хвърлим един поглед към вътрешнополитическото положение в страната. Всеки от нас е наясно, че всяко управление си има проблеми, унаследени от предишни правителства или създадени от актуално управляващите. Разбира се, те трябва да бъдат коригирани чрез опозиционни политики. В крайна сметка в това се състои и смисълът на политическия плурализъм във всяка демократична държава. Големият проблем на правителството на Борисов е коалиционната му политика и по-конкретно включването на отявлени националисти в кабинета. Дори и това не е най-големият грях, защото Обединените патриоти имаха шанса да покажат и докажат консолидирана социална отговорност към националните интереси в контекста на общоевропейските политики. Но тъкмо такава значима цел не се постига с Езика на омразата и агресията, с Език, който възпроизвежда разделение и противопоставяне! В началото е Словото, после идва Делото. Словото на патриотизма обединява и управлява. Езикът на омразата и агресията разделят и противопоставят обществото и нацията. Поставят се под въпрос сигурността и стабилността на Държавата. Това не е въпрос за свободата на словото, не е проблем дори за достойнството на политическия елит на страната. Това е въпрос за съществуването на демокрацията в България. Страната е изправена пред много сериозно предизвикателство. Председателството на ЕС. България ще бъде във фокуса на важни събития и мероприятия. И въпрос на обща политическа и социална отговорност е да комуникираме на нормален европейски политически Език. От особена важност е коригиращата функция на медиите. Уважаеми колеги, представители на четвъртата власт, покажете какво можете. Дайте вашият позитивен дял в общата отговорност за стабилността на България! После си дискутирайте темата за връзката на свободата и отговорността на Словото. Не е по–маловажен и въпросът за вота на недоверие към правителството в началото на председателството на ЕС. Доколкото разбирам този вот на недоверие няма за цел да свали правителството, а само да го коригира и насърчи към позитивни дела. Добре, този акт може да се изтълкува и като рутинна демократична процедура. Но ако вотът на недоверие мине, какво правим? Има ли партия, която е готова да управлява страната след евентуални предсрочни избори? Моята преценка е, че няма такава политическа сила от опозицията, която може да поеме отговорността за управление на страната към днешна дата. Тогава какво правим? Ако целта е \"стани да седна\", не си заслужава усилието да подложим на изпитание общия ни дом. Защото, първо, че тотално ще се изпортим, може някак да се преглътне. По-важното е друго: това правителство няма да има по-дълъг живот от няколко месеца. И отново влизаме в опасната спирала на предсрочни избори само и само да си намерим място в централната властова система на държавата. Затова дълг на гражданското общество и на всички политически сили е да гарантират сигурността и стабилността на държавата. Уважаеми колеги, съмишленици и приятели, границата между подчертаването на особената важност на даден проблем и неволното му преекспониране виси на косъм над главите на политици и анализатори. Ако в случая и при мен се е получило така, моля за предколедна прошка. Бъдете живи и здрави, пожелавам ви спокойствие и увереност в утрешния ден!", "date": "2017.12.21", "title": "Ахмед Доган: Няма политическа сила от опозицията, която днес може да поеме отговорността за управлението"}
{"url": "https://www.dnevnik.bg/sviat/2017/12/21/3102200_obshtoto_subranie_na_oon_prie_s_goliamo_mnozinstvo/", "text": "Общото събрание на ООН прие днес с голямо мнозинство резолюция, осъждаща признаването от САЩ на Ерусалим за столица на Израел, предадоха световните агенции, цитирани от БТА. Текстът, внесен от Йемен от името на арабските страни, бе одобрен от 193-членното Общо събрание със 128 гласа \"за\" при девет \"против\" и 35 \"въздържал се\". Сред държавите, които се въздържаха, са Австралия, Канада, Мексико и Филипините,отбелязва ДПА. \"Асошиейтед прес\" определя резултата от гласуването като победа за  палестинците . Подкрепата за резолюцията обаче бе значително по-ниска от очакваните най-малко 150 гласа \"за\". Прави впечатления и големият брой въздържали се, отбелязва АП.  Деветте страни, гласували с \"против\", са Съединените щати, Израел, Гватемала, Хондурас, Того, Маршаловите острови, Микронезия, Науру и Палау. 20 държави пък изобщо не са участвали във вота. Сред тях са Украйна, Грузия, Молдова, Мианма, Монголия, Демократична република Конго и Централноафриканската република. Новината бе приветствана от Турция и Иран, които призоваха американския президент Доналд Тръмп да се откаже от решението си от началото на декември. Израел обяви, че отхвърля решението на ООН и благодари на американския президент Доналд Тръмп за недвусмислената позиция в полза на Ерусалим и на страните, гласували редом с Израел и с истината\". На 6 декември американският президент Доналд Тръмп призна цял Ерусалим за столица на Израел и обяви, че ще премести в града посолството на САЩ - ход, който предизвика гняв и протести в целия свят, особено в арабските и мюсюлманските страни. Преди гласуването на резолюцията Съединените щати  заплашиха да прекратят финансовата си помощ  за държавите, които подкрепят текста.", "date": "2017.12.21", "title": "Общото събрание на ООН прие с голямо мнозинство резолюция срещу решението на Тръмп за Ерусалим"}
{"url": "https://www.dnevnik.bg/photos/2017/12/21/3101248_fotogaleriia_svetovnite_snimki_na_denia_-_21_dekemvri/", "text": "Зимен пейзаж от Ормон-Десу, Швейцария.", "date": "2017.12.21", "title": "Фотогалерия: Световните снимки на деня - 21 декември 2017 г."}
