{"url": "https://www.dnevnik.bg/sport/2019/01/14/3374942_siti_produlji_na_skorost_s_lesen_uspeh_sreshtu/", "text": "Манчестър сити\" стигна до лесна и убедителна победа срещу \"Уулвърхемптън\". В последния мач от 22-я кръг във Висшата лига отборът на Пеп Гуардиола се наложи с 3:0 при домакинството си на стадион \"Етихад\". \"Сити\" не срещна съпротива, като от 19-минута \"гражданите\" играха с човек повече заради червен картон на Вили Боли. Два гола през първото полувреме отбеляза Габриел Жезус, а Конър Коуди си вкара автогол в края на мача. С успеха \"Сити\" събра 53 точки, като изостава с четири от водача \"Ливърпул\". Очаквано \"Сити\" изнесе играта в половината на \"Уулвърхемптън\" и наложи натиск. Той даде резултат още в десетата минута, когато Аймерик Лапорт изведе по отличен начин Лирой Сане, който от левия фланг подаде към Жезус. От няколко метра бразилецът не сбърка и даде преднина на \"гражданите\". Ситуацията за \"Уулвърхемптън\" се усложни в 19-ата минута, когато \"вълците\" останаха с човек по-малко. Боли получи директен червен картон заради грубо нарушение срещу Бернардо Силва в центъра на терена. Тимът на Гуардиола не предприемаше излишни рискове и разиграваше топката. Разсеяната игра можеше да им изиграе лоша шега, когато след пробив на Раул Хименес гостите имаха числено предимство, но не съумяха да стигнат до удар. В 39-ата минута \"Сити\" удвои преднината си с втори гол на Жезус. 21-годишният бразилец се разписа от дузпа, отсъдена за нарушение на Райън Бенет срещу Рахим Стърлинг. \"Сити\" намали значително темпото, като двубоят се доиграваше през втората част. В 67-ата минута Кевин де Бройне отправи опасен диагонален удар, който не срещна целта. По-късно Стърлинг пропусна отлична възможност. Домакините стигнаха до трето попадение в 78-ата минута след автогол на Коуди. Бранителят отклони топката във вратата си след късо разигран корнер и центриране на Де Бройне.", "date": "2019.01.14", "title": "\"Сити\" спести сили с лесен успех срещу \"Уулвърхемптън\""}
{"url": "https://www.dnevnik.bg/sviat/2019/01/14/3374772_kanadec_e_osuden_na_smurt_v_kitai_za_narkotrafik/", "text": "Китайски съд в град Далян осъди днес на смърт канадец, който първоначално трябваше да лежи 15 г. в затвора, за трафик на наркотици, предаде \"Ройтерс\", цитирана от БТА. Според \"Ню Йорк таймс\" случаят вероятно допълнително ще обтегне отношенията между Пекин и Отава. През декември финансовият директор на китайския телекомуникационен гигант \"Хуауей\" Мън Ванчжоу бе арестувана в Канада по искане на САЩ. По-късно двама канадски граждани бяха задържани в Пекин по подозрение, че за заплаха на националната сигурност. Робърт Лойд Шеленбърг първоначално бе осъден през ноември на 15 години затвор, но прокуратурата пледира, че присъдата е прекалено снизходителна, и поиска смъртно наказание. Според \"Ройтерс\" Шеленбърг е признат за виновен в \"организиране на международни престъпления с наркотици\". Той може да обжалва присъдата си в десетдневен срок и според негов адвокат ще го направи. Първоначалното решение на съда за присъдата от 15 години предвиждаше той да бъде депортиран в Канада, след като я излежи.", "date": "2019.01.14", "title": "Канадец е осъден на смърт в Китай за наркотрафик"}
{"url": "https://www.dnevnik.bg/sport/2019/01/14/3374641_andi_muri_zagatna_che_shte_se_bori_da_udulji_karierata/", "text": "Носителят на три титли от Големия шлем Анди Мъри заяви, че ще се постарае да удължи кариерата си. Шотландецът изигра забележителен петсетов мач, но  не можа да завърши обрата си и загуби с 4:6, 4:6, 7:6, 7:6, 2:6 от Роберто Баутиста Агут  в първия кръг на Australian Open. В навечерието на турнира Мъри заяви, че изпитва непоносими болки и планира да прекрати кариерата си този сезон. Той дори каза, че надпреварата в Мелбърн може да е последната в кариерата му. \"Беше невероятно. Винаги съм обичал да играя тук, това е невероятно място да играеш тенис. Ако това е последният ми мач, то той беше невероятен\", каза Мъри в интервюто на корта. \"Може би ще ви видя отново, ще направя всичко възможно. Ако искам да се върна, ще трябва да направя още една голяма операция, но това не дава гаранция\", заяви шотландецът към публиката. По време на интервюто на корта беше излъчен клип, в който водещите тенисисти при жените и мъжете изказаха с емоционални думи уважението си към Мъри. \"Късметлия съм, че играх в едно време с тези момчета. Имали сме големи мачове и това ще остане в съзнанието на хората, дори когато вече не играем\", добави шотландецът.", "date": "2019.01.14", "title": "Анди Мъри загатна, че ще се бори да удължи кариерата си"}
{"url": "https://www.dnevnik.bg/zelen/2019/01/14/3374779_dvama_poluchiha_obvineniia_za_rarushavaneto_na_djunite/", "text": "Двама от тримата задържани за разрушаването на дюните на къмпинг \"Смокиня\" са получили обвинения, като са им постановени мерки за неотклонение гаранция. Това съобщи ръководителят на Апелативна прокуратура - Бургас, Любомир Петров пред журналисти днес, съобщават от обвинението. Информацията, че част от  дюните в къмпинг \"Смокиня\" са разорани , се появи в събота в социалните мрежи. По-късно същия ден проверка на районната екоинспекция в Бургас установи, че увреденият имот е част от плаж \"Смокини-север\". Установен е поръчителят на деянието - Иван Нончев, който е собственик на терена, с който попадат дюните. Той е получил обвинения за подбудителство е и за помагачество, като определената му гаранция е 10 хил. лева. \"Предвиденото наказание за действията му е наказание до 3 години лишаване от свобода или пробация и глоба от 2 до 10 хил. лева\", казва Петров. Нончев е собственик на една фирма - \"Тарс Нончев про\", регистрирана в квартал \"Лазур\" в Бургас, показва справка в Търговския регистър. Дейността на дружеството е ремонт на автомобили и търговия с авточасти, като приходите за 2017 г. са 1.35 млн. лева. Втория от задържаните с повдигнато обвинение е 24-годишният Манол Пазвантов, който е управлявал машината, заравнила дюните. Той ще може да излезе от ареста срещу 2 хил. лева. Двамата са неосъждани, като предвиденото в закона наказание за извършеното престъпление не е тежко, което е мотивирало наблюдаващия прокурор да определи такива мерки за неотклонение, посочва Любомир Петров. Името на третия задържан не се съобщава, но обвинението е приело, че той е бил \"спътник\" на Пазвантов, като по думите на Любомир Петров той ще е \"много важен свидетел по делото, защото други очевидци няма\". Концесионер на плаж \"Смокини-север\" е дружеството \"Черноморска брегова група\" на Иван Тодоров и Иван Иванов. Пред \"Дневник\" Тодоров отказа коментар, но посочи, че фирмата е изпълнила задълженията си да информира полицията и Министерството на туризма още в деня, в който е установено разрушаването на дюните. Според ръководителят на прокуратурата в Бургас обаче на 11 януари е нямало сигнали до нея и органите на Министерството на вътрешните работи. За задължението на концесионера да охранява плажа говори и министърът Николина Ангелкова през \"Нова телевизия\". По думите й една от дюните попада в плажа и по тази причина е \"важно да се установи дали е подаден сигнал от концесионера\", казва Ангелкова.", "date": "2019.01.14", "title": "Собственикът на имота и багеристът са обвинени за разрушаването на дюните на \"Смокиня\""}
{"url": "https://www.dnevnik.bg/kultura/2019/01/14/3374623_otkrivaneto_na_plovdiv_2019_-_24_mln_leva_i_50_hil/", "text": "Цената на спектакъла \"Ние сме всички цветове\" е 2.4 млн. лева. Това каза пред \"Дневник\" артистичният директор на фондация \"Пловдив 2019\" Светлана Куюмджиева. По нейни думи реалният бюджет на откриването е 2 млн. лева, а 400 хил. лева е ДДС, което се връща обратно в държавата. В тази сума не влизат шатрите за гости, раздаването на храна и топли напитки, както и одеялата с логото на \"Пловдив 2019\". За \"Дневник\" Светлана Куюмджиева коментира, че за момента не може да се каже колко точно е струвал целият откриващ уикенд на \"Пловдив - Европейска столица на културата\", тъй като той включва различни събития. Подобна информация ще може да бъде дадена, след като документацията мине през ръцете на счетоводителите на фондация \"Пловдив 2019\". Реализацията на \"Ние сме всички цветове\" е поверена на германската компания Phase 7. Тя е избрана, след като 7 компании са били поканени на място да работят с местни пловдивски екипи, за да се ориентират в контекста на града. После е бил пуснат конкурс, в който предложението на Phase 7 е било обявено за победител. За журито решаващ компонент е бил нестандартната сцена и разполагането й в центъра на града, което е трябвало да даде добра видимост на зрителите. Какво говорят числата В одобрения бюджет на Phase 7, достъпен на  сайта на фондация \"Пловдив 2019\" , цената на \"Ние сме всички цветове\" е 1.84 млн. лева. Бюджетът е разделен на 6 пера, от които най-скъпото е техническото производство на спектакъла, за което отиват 1.24 млн. лева. Цената на самата сцена е 219 хил. лева, а за продуциране на съдържание са отделени 39 хил. лева. Продуцирането на самия спектакъл струва 880 хил. лева, в които влизат осветлението, озвучаването, издигането на сцената, видеооборудването. Към продуцирането са зачислени и 3-метровите букви, с които беше изписано мотото на \"Пловдив 2019\" \"Заедно\" и неговия превод на английски, чиято цена е 27 хил. лева, както и зарята, която струва 29 хил. лева. Друго голямо перо в бюджета е артистичната продукция на Phase 7, която струва 202 хил. лева. В нея влизат хонорарите за творческия директор (15 хил. лева), режисьора на спектакъла (3.9 хил. лева.), на ръководителя на проекта в Пловдив (13.6 хил. лева), както разходи по управление на проекта, надзор на сцената и музикален надзор. За пътни разходи, настаняване и кетъринг на екипа на Phase 7 са изхарчени общо 103 хил. лева. Техническото планиране на вечерното шоу е на стойност 72 хил. лева. Инфраструктурата около сцената - зоната за сигурност около сцената, озвучаването на сцената през деня и нощта, струва 56 хил. лева. Перото за артисти в бюджета е на обща стойност 105 хил. лева. За 20-те гайдари са похарчени 3.9 хил. лева, а за 200 кукери - 4.9 хил. лева. За композиране и лицензиране на оригинална музика са дадени 19 хил. лева. По бюджет хонорарът на водещата Лили Бързева е малко над 1000 лева, а този на германския диджей Schiller е малко под 6 хил. лева. За костюми са отишли 58 хил. лева. Кои са хората зад спектакъла  Режисьор на продукцията е Свен Сьорен Байер, а режисьор на спектакъла - Петер Брикс. Идеята за цялостния сценарий на \"Ние сме всички цветове\" е на компанията Phase 7. Режисьори и автори на сценария на текстовете, които бяха рецитирани от деца, са Густав Руеб и Стайко Мурджев. Густав Руел отговаря за \"Хор на езиците\", а Стайко Мурджев - за преходите и за частта \"Заедно изграждаме бъдещето\". Хореограф на спектакъла е Лидия Клемент, дизайнер на светлинните ефекти - Бьорн Херман. Оригиналната музика е дело на композитора Христо Намлиев, а автори на музикалната среда са Кристиян Щайнхойзер и Макс Тридер. Откривания на европейски столици на културата  Според Светлана Куюмджиева откриващите церемонии на Европейска столица на културата по принцип показват спецификите на местната култура и неща, с които градовете се гордеят. По данни, разпространени от фондация \"Пловдив 2019\", над 50 000 души са гледали на живо откриващия спектакъл \"Ние сме всички цветове\", а над половин милион зрители са наблюдавали директното му излъчване по БНТ. Откриващата церемония на другата европейска столица на културата за 2019 г. -  южноиталианския град Матера , ще се състои на 19 януари. Тя ще е с различен характер от тази в Пловдив. На сайта на \"Матера 2019\" началото на церемонията е описана като шествие през деня на голям брой местни оркестри из целия град, в което ще се включат над 2000 музиканти. Вечерта музикантите ще продължат изпълненията си в стария град, където ще се състои и класически концерт. Различни локални и международни артисти ще се включат с изпълнения на различни площади в града. \"Така откриващата церемония ще се разпростре по улици, тротоари, площади и дворове\", пише в сайта на \"Матера 2019\". През 2018 г. една от двете европейски столици на културата беше малтийският град Валета. Там откриващата церемония е струвала 1.5 млн. евро по данни, цитирани от изданието Times of Malta. През 2017 г. датският град Орхус беше европейска столица на културата. Екстравагантна е откриващата церемония в столицата на Естония Талин през 2011 г. Част от нея е появата в небето на летяща чиния, от която излиза извънземно.", "date": "2019.01.14", "title": "Откриването на \"Пловдив 2019\" - 2.4 млн. лева и 50 хил. зрители на живо"}
{"url": "https://www.dnevnik.bg/biznes/companii/2019/01/14/3374792_dogovorut_s_avtomagistrali_za_hemus_e_v_otgovor_na/", "text": "БСП искаха повече държава в пътното строителство. Слушахме се в градивните предложения на опозицията и сключихме  договора с държавната \"Автомагистрали\" ЕАД за изграждане на \"Хемус\" . Това обяви зам-министърът на регионалното развитие и благоустройството Николай Нанков на специална пресконференция по темата в министерството. Става дума за договор от 20 декември 2018 година за изграждането на 134.14 км от \"Хемус\" в участъка от пътен възел \"Боаза\" до пресичането с път I-5 Русе - Велико Търново. Нанков посочи, че документът става факт на база изключение в Закона за обществените поръчки, който позволява директно договаряне от публични възложители, какъвто се явява Агенция \"Пътна инфраструктура\". Бившият регионален министър, а сега зам.-министър, се възмути, че в последните дни БСП лансира неверни съждения под формата на внушения. Нанков, както и регионалният министър Петя Аврамова опровергаха някои от твърденията. Аврамова подчерта, че до момента аванси за бъдещото строителство не са давани. Предвидените за изграждането на участъка от аутобана 1 124 880 000 лв. без ДДС били по специална сметка на МРРБ в БНБ. До момента нямало и подписани договори с подизпълнители. Нанков пък опроверга твърденията, че председателят на съвета на директорите \"Автомагистрали\" Стоян Величев е бил съдружник с Гинка Върбакова, която с фирмата си \"Инерком\" опита да купи ЧЕЗ. \"Стоян Величев е доказан мениджър\", обяви Нанков. Той прогнозира, че \"Автомагистрали\" ЕАД ще се превърне в една от най-стабилните строителни компании в страната, а като държавна фирма тя ще лъде контролирана както от МРРБ, така и от всички държавни органи, имащи отношение към строежа на пътища. Днес от БСП поискаха достъп до договора  между АПИ и \"Автомагистрали\". От Пътната агенция пък съобщиха, че той ще бъде изпратен за информация в Агенцията по обществени поръчки в законоустановения срок до един месец от сключването му. От АПИ днес съобщиха още, че изграждането на отсечката от 134 км. е разделено на шест участъка. Целта е тази част от \"Хемус\" да бъде готова до 2023 година.", "date": "2019.01.14", "title": "Договорът с \"Автомагистрали\" за \"Хемус\" е в отговор на искания на БСП, обяви Нанков"}
{"url": "https://www.dnevnik.bg/sport/2019/01/14/3374799_vratariat_cherniauskas_sushto_podpisa_nov_dogovor_s/", "text": "ЦСКА обяви, че е подписал нов договор с титулярния си вратар Витаутас Черниаускас. Литовецът имаше контракт с червените до края на сезона, но той е бил продължен с две години. Новината идва няколко часа, след като стана ясно, че офанзивният халф  Тиаго Родригес също е преподписал . Така в рамките само на ден ЦСКА реши казуса с двама важни футболисти в селекцията на Нестор ел Маестро, които можеха да си тръгнат като свободни агенти през лятото. Черниаускас е част от ЦСКА от 2017 г., след като пристигна от румънския \"Динамо\" (Букурещ). През настоящия сезон вратарят има 25 мача във всички турнири, като е допуснал 14 гола и е запазил мрежата си суха в 13 срещи. В началото на зимната подготовка треньорът Ел Маестро обяви, че  не очаква много трансфери в тима . Специалистът си пожела да запази отбора от есента, с който да доиграе шампионата. Сериозен интерес има към Футболист №1 на България за 2018 г. Кирил Десподов, както и към голмайстора на червените Мауридес.", "date": "2019.01.14", "title": "Вратарят Черниаускас също подписа нов договор с ЦСКА"}
{"url": "https://www.dnevnik.bg/sviat/2019/01/14/3374784_rusiia_opredeli_novoto_ime_na_makedoniia_kato_nalojeno/", "text": "Окончателното решение на парламента в Скопие за промяна името на Македония бе посрещнато с критики от Русия и определено като \"продължаване на наложен отвън процес на изкуствено прекрояване името на държавата с цел форсираното ѝ вмъкване в НАТО\". Освен това се предупреждава, че това водело до \"взривоопасна ситуация, която може да подкопае стабилността и сигурността на Балканите\". В  позицията  на външното министерство в Москва на няколко пъти се повтаря, че случилото се не отразява волята на мнозинството от народа на страната и на нейния държавен глава. \"Това се върши в нарушение на македонските закони\", допълват от външното министерство. В действителност против т.нар. Преспанска сделка с Гърция се обявиха повечето от половината участвали в референдума миналия септември, но активността тогава бе под прага за признаването му за валиден. В този случай законите на Македония позволяват това решение да се вземе от депутатите. Президентът обяви, че отказва да подпише съответния закон, но ветото му се преодолява с обикновено мнозинство в парламента. Ако депутатите решат да си спестят тази стъпка спрямо държавния глава, мандатът му изтича през април без право на нов и ще се направи опит президент да стане фигура, по-склонна към консенсус. Москва обаче настоява, че името на Македония трябва да бъде определено \"без външен натиск, без налагане на срокове и условия отвън, с широка обществена подкрепа и изключително в рамките на правото\". Русия смята също, че въпросът трябва да бъде разгледан от Съвета за сигурност на ООН.", "date": "2019.01.14", "title": "Русия определи новото име на Македония като наложено отвън заради членство в НАТО"}
{"url": "https://www.dnevnik.bg/sport/2019/01/14/3374603_schupen_prust_na_benzema_uvelichi_problemite_na_real/", "text": "Нападателят Карим Бензема стана поредният футболист на \"Реал\" (Мадрид), който е с контузия. Французинът напусна принудително терена в неделния сблъсък с \"Бетис\" на \"Бенито Виямарин\".  Мадридчани спечелиха 2:1  с късно попадение на Дани Себайос от пряк свободен удар. От лекарския щаб на \"Реал\" потвърдиха, че Бензема има счупен пръст. \"Той има фрактура на кутрето на дясната си ръка. Ще му бъде направена шина, но все още не е ясно колко време ще отсъства\", съобщиха от клуба. В момента с контузии в \"Реал\" са Марко Асенсио (бедрото), Гарет Бейл (прасец), Тибо Куртоа (кръста), Тони Кроос и Маркос Йоренте (слабините), както и Мариано Диас (гърба). Срещу \"Бетис\" мадридчани използваха състав пълен с млади футболисти, след като заради червен картон не игра Лукас Васкес. Бензема беше единственият здрав нападател на \"Реал\", а след контузията му на терена се появи младият Кристо, който е от вторият отбор. През седмицата \"Реал\" среща \"Леганес\" в осминафинал реванш за Купата на краля срещу \"Леганес\". Първата среща завърши с победа на мадридчани 3:0. В събота тимът е домакин на \"Севиля\" в най-интересния мач от предстоящия 20-и кръг в Ла Лига.", "date": "2019.01.14", "title": "Счупен пръст на Бензема увеличи проблемите на \"Реал\""}
{"url": "https://www.dnevnik.bg/sviat/2019/01/14/3374793_iranski_opozicioneri_v_izgnanie_finansirali_kampaniia/", "text": "Последователи на иранска опозиционна група са дали по-голямата част от средствата за кампанията за евроизборите на испанската крайнодясна, силно консервативна и антиимигрантска партия  \"Вокс\"  през 2014 г. Това пише испанският  в. \"Ел паис\" , като цитира трима източници, запознати с дейността на крайнодесните. Цитиран е и водачът на листата на \"Вокс\", заради когото са били преведени средствата. Финансирането в размер 800 хил. евро (при обща стойност на кампанията 1 млн. евро) е дошло от 15 държави. Сред тях са Германия, Италия, Швейцария, САЩ и Канада, отбелязва изданието. Става въпрос за поддръжници на Националния съвет на съпротивата на Иран - организация, която в същината си е \"маркистко-ислямистка\" и която през 2002 г. разкри тайната ядрена програма на ислямската република. През последните години тя полага големи усилия да се дистанцира от \"Муджахидин-е Халк\" - въоръжената групировка, която съосновава базираната в Париж опозиционна организация и която САЩ изключиха от списъка си с терористични организации през 2012 г. Източниците на \"Ел паис\" говорят за 146 дарения, постъпили за три месеца в сметка на основаната през същата година \"Вокс\". Тогавашният кандидат за европарламента спечели едва 1.56% от гласовете (244 929 гласа). Генерален секретар на \"Вокс\" по това време е сегашният ѝ лидер Сантяго Абаскал, който тогава участваше в кампанията и бе част от листата. \"Прегръщаха ме и ме целуваха\" Средствата са пристигнали, след като бившият заместник-председател на европарламента Алехо Видал-Куадрас обявил в \"Туитър\" намерението си да се кандидатира като водач на листата на \"Вокс\". Изглежда, той е бил наясно със случая. \"Някои от дарителите бяха много могъщи\", потвърждава самият той, цитиран от вестника. След поражението на изборите напуска \"Вокс\", но твърди, че е обяснил на Абаскал откъде са парите. \"Каква е връзката на Видал-Куадрас с иранската опозиция в изгнание? Като заместник-председателя на Европейския парламент (2004-2014 г.) бившият кандидат на \"Вокс\" участва в десетки събития, организирани от Националния съвет на съпротивата на Иран\", разказва \"Ел паис\". През 2009 г. е посетил тогавашната централа на организацията в Ирак, където са били базирани 3500 бойци. Каталунецът обяснява, че е писал писма до правителства срещу ислямския режим в Техеран, а връзката му с опозицията е от 1999 г. Дали обаче иранската опозиционна група е била наясно с естеството на \"Вокс\"? Неин говорител казва, че тя е знаела за \"новата\" парти, но не и че е крайнодясна. Видал-Куадрас добавя, че парите всъщност били насочени към неговата собствена кандидатура (защото \"ме смятат за защитник\"), а не към партията, и дарителите нямали нищо общо с организацията. \"Когато отидех на техни събития, ме прегръщаха и целуваха\", казва той. Видал-Куадрас обаче далеч не е единственият, установявал отношения с тази организация. На една от срещите им е бил бившият испански премиер социалист Хосе Родригес Луис Сапатеро, други техни дейности за посещавани от покойния сенатор Джон Маккейн, бившия директор на Федералното бюро за разследване Луи Фрий, бившия външен министър на Франция Бернар Кушнер и бившия кмет на Ню Йорк и адвокат на президента на САЩ Доналд Тръмп Рудолф Джулиани. Вестникът е потърсил \"Вокс\" за коментар, но партията е отказала. Партията, за която днес се смята,  че има шанс за националния парламент , заяви около изборите през 2014 г., че причината за успешното набиране на 1 млн. евро е кампания в интернет.", "date": "2019.01.14", "title": "Ирански опозиционери в изгнание финансирали кампания на крайнодесните в Испания"}
{"url": "https://www.dnevnik.bg/razvlechenie/2019/01/14/3374850_piesa_na_liza_shopova_specheli_konkursa_na/", "text": "Българската актриса и режисьор Лиза Шопова спечели третото издание на конкурса за сатирична комедия \"Алеко Константинов\" с пиесата си \"Трима мъже и една Маргаритка\". Решението е на жури с председател Калин Сърменов и членове Богдана Костуркова, Ина Шкарова и Светослав Танев. Журито дава и две поощрения на пиесите \"Кризисен център\" на Михаил Казаков и \"Масло от кипарис\" на Орлин Дяков. Конкурсът съществува от 2013 г., организира се от Сатиричния театър и носи името на патрона на театъра. За участие в него се допускат непубликувани и непоставяни нови сатирични комедии, чийто обем позволява създаване на спектакъл с продължителност от поне 80 минути. Броят на необходимите за осъществяването на представлението актьори не бива да надхвърля 15 души.", "date": "2019.01.14", "title": "Пиеса на Лиза Шопова спечели конкурса на Сатиричния театър"}
{"url": "https://www.dnevnik.bg/evropa/evropeiski_parlament/2019/01/14/3374796_po_paketa_za_prevozvachite_bulgariia_e_edinna_s/", "text": "По пакета \"Мобилност\" България има симпатиите и единната позиция на всички страни от периферията на Европа, което не бива да се счита, че като е периферия, е втора категория. Това заяви транспортният министър Росен Желязков пред български журналисти в Страсбург след среща с председателя на Европейския парламент Антонио Таяни. Миналата седмица комисията по транспорт на Европейския парламент  подкрепи предложението  камионите, извършващи товарни превози в ЕС, да се връщат веднъж на три седмици в държавата, където е регистрирана фирмата собственик. Това бе само един от трите доклада, които обсъждаше транспортната комисия (повече за тях четете  тук ), засягащи условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. По-късно премиерът Бойко  Борисов предложи  на Антонио Таяни въпросът с условията на работа на международните превозвачи, известен като плана \"Макрон\", да се обсъди след предстоящите през май избори за Европейски парламент. По време на заседанието на транспортната комисия в Брюксел се проведоха протести на превозвачи от България и още няколко страни. Желязков също заяви, че българското становище, както и официалната позиция, така както е приета законодателната пътека за пакета за мобилност, е, че тези предложения се разглеждат в пакет. \"Когато в един пакет две от три предложения не са приети, няма как да бъде разглеждана цялата законодателна инициатива в рамките на настоящия парламент. Нашите съображения бяха изразени съвсем конкретно, от една страна, какви биха били последиците от приемането, от друга страна, каква би била процедурата, от трета страна, как това ще повлияе на отношението на 30% от избирателите в ЕС\", отбеляза министърът. Той обясни, че има няколко сценария за развитието на пакета. Първият вариант е да се внесе за гласуване предложението, което е прието от комисията, тоест само едно от трите. Вторият е да се внесе от политическа група целия пакет, независимо от неприетите досиета в комисията по транспорт. Третият сценарий е да бъде отложено за парламента след европейските избори. Нашият аргумент е, че на последно заседание, на 31 януари, когато ще могат да се разглеждат по същество такива доклади, внасянето и налагането със силата на мнозинството би било много лош сигнал, лош сигнал, който ще увеличи евросксептицизма в Европа, който ще раздели Европа отново на страни, които считат, че са от втора скорост, който ще засили националистическите тенденции извън европейски контекст, допълни Желязков. По думите му, докато не мине т.нар. председателски съвет (на ръководителите на политическите семейства в европарламента), което ще стане или следващия четвъртък, или този, все още няма да се знае какво ще е решението, дали ще се гледа пакетът на 31 януари този месец. Министърът е провел среща с Манфред Вебер, лидер на групата на Европейската народна партия, ще има среща и с Удо Булман, председател на социалистите и демократите, а Корнелия Нинова е изпратила писмо до Булман. Това е част от поредицата инициативи, с които вървим в една посока, каза още той. \"За нас е важно сега да артикулираме проблемите. Това не са само българските проблеми, това са проблемите на периферните държави. Дипломатическите ходове продължават. Посланието е \"да\" на Европа, която спазва правилата, \"не\" на евроскептицизма въпреки нарушаването на правилата\", подчерта Желязков. Той уточни, че румънското председателство на Съвета на ЕС ще се активира, ако законодателният пакет мине през европарламента. Това означава, че ще се отиде на триалози - разговори и преговори между съвета (държавите членки), комисията и парламента. \"Моето очакване е да не се стигне дотам. Ние не казваме, че Европа няма нужда от общо законодателство по темата, а че това, което е предложено още през 2017 г. и което разделя държавите в момента, не е пропорционално и е дискриминативно\", каза още министърът. Според него, \"ако, което е малко вероятно, бъде приет само приетия доклад в комисията по транспорт, голяма част от тези предложения няма да бъдат реализирани по време на триалозите, защото те противоречат на приетото от съвета на министрите на 3 декември, тоест има противоречие между общия подход на съвета и приетото в транспортна комисия\". \"Виждате, че всичко в този пакет ражда противоречия и ние казваме, че противоречиви законодателни инициативи, приети в последния момент, значат само едно – Европа не може да покаже единност в подходите си за решаване на общите проблеми на съюза. За България единственият верен и правилен е отлагането за следващия парламент. След 21 като начална дата и 31 януари вероятно ще се знае каква ще е развръзката\", посочи Желязков. По думите му България е заедно по въпроса с поляци, с унгарци, с литовци и с румънците, но те се държат по-неутрално, защото са държава председател.", "date": "2019.01.14", "title": "По пакета за превозвачите България е единна с всички страни от периферията, каза Желязков"}
{"url": "https://www.dnevnik.bg/bulgaria/2019/01/14/3374872_vmro_obvini_komisiiata_za_diskriminaciia_v/", "text": "Снимка на председателя на неправителствената организация (НПО) \"Единство\" Ачо Йорданов, на която се вижда, че е на маса в заведение с част от ръководителите на Комисията за защита от дискриминация (КЗД), предизвика остра реакция от страна на ВМРО. От пресцентъра на партията разпространиха до медиите позиция, в която изказват съмнение в безпристрастността на органа.  \"Докато НПО-тата пишат жалби и ядат с тях на една маса, циганите продължават да безчинстват\", пишат от пресцентъра на ВМРО. Реакцията на партията е породена от информацията, че  Ачо Йорданов е пуснал жалба за насаждане на омраза срещу вицепремиера  и лидер на ВМРО Красимир Каракачанов. Повод за нея са думите на министъра на отбраната след нападението над военнослужещ в село Войводиново, че \" циганите в България станаха изключително нагли  и търпимостта на българското общество се изчерпа\". \"Целта на подобни надинституционални мандатни органи е да бъдат напълно независими. Организирането на семинари и каквито и да било други подобни срещи с НПО-тата, които са основен техен жалбоподател, и очевидно ядат и пият с техните представители, сериозно хвърля сянка върху работата им. Как би реагирало обществото, ако прокуратурата направи семинар за адвокатите и да пирува с тях\", питат от ВМРО. Именно заради това депутатите от партията ще внесат искане за изслушване на представители на Комисията за защита от дискриминация на заседание на Комисията по вероизповеданията и права на човека в парламента, за да разберат повече за събиранията им с представители на неправителствени организации. \"Колко чести са тези случаи, с какви пари се финансират и кои организации са присъствали на подобни мероприятия. Също така искаме отвод на Комисията по жалбата на сдружение \"Единство\" и на всички други сигнали на организации, с които членовете са били в неформални взаимоотношения, каквито са подобни сбирки. Ще настояваме и за проверка на делата, заведени по жалби на тези неправителствени сдружения, и те да бъдат прекратени или анулирани\", пише още в позицията на ВМРО. В края на миналата седмица  11 академици в открито писмо до премиера Бойко Борисов застанаха в подкрепа на вицепремиера  Красимир Каракачанов. \"Крайно време беше един държавен български мъж да заеме такава позиция. Затова ние я адмирираме\", пише в писмото. Днес пъ к няколкостотин роми се събраха на протест в София  и поискаха оставката на вицепремиера.", "date": "2019.01.14", "title": "ВМРО се усъмни в безпристрастността на Комисията срещу дискриминацията"}
{"url": "https://www.dnevnik.bg/biznes/2019/01/14/3374870_agenciiata_za_privatizaciia_ochakva_informaciia_ot/", "text": "Към момента Агенцията за приватизация и следприватизационен контрол (АПСК) не разполага с информация за окончателно затваряне на \"Благоевград – БТ\" АД, съобщи ведомството на Би Ти Ви. За затварянето на благоевградската фабрика на \"Булгартабак холдинг\" съобщи в края на миналата седмица БНР. Според информацията ръководството на компанията е дало двудневен срок на служителите за доброволно напускане, като те са били уведомени, че фабриката ще бъде закрита. Според радиото по този начин съкратените ще получат между 4 и 5 брутни работни заплати в зависимост от трудовия стаж, както и право да бъдат на борсата за четири месеца срещу минималното обезщетение. В отговора до Би Ти Ви агенцията информира, че веднага след медийните публикации е изпратила писмо до ръководството на холдинга с искане на информация как се изпълнява приватизационният ангажимент за запазване на производството и седалището на компанията в България за 10 г. - срок, който изтича на 14 октомври 2021 г. В запитването се иска информация и за плановете за благоевградската фабрика. Допустимо е дружеството или някоя от дъщерните компании в този 10-годишен период да не работи – но за не повече от общо 12 месеца и то без спиране на всички дружества едновременно, уточнява приватизационната агенция. Холдингът затвори софийската си фабрика през април 2016 г. \"АПСК посочва, че де факто \"София – БТ\" е възстановила производствената си дейност през 2016 г. – макар и в Благоевград. Евентуалното съкращаване на работници също не е нарушение – едва до края на 2014 г. новият собственик е бил задължен да поддържа конкретен средногодишен брой на работниците\", информира Би Ти Ви. Повече от половината работещи в \"Благоевград БТ\" са подписали заявления за доброволно напускане срещу обезщетения от работодателя, информира БНР днес. По Кодекса на труда срокът е едноседмичен, но някои твърдят пред кореспондента на радиото, че са били предупредени, че ако не го направят, ще бъдат уволнени при по-неблагоприятни условия. Само 15 души ще останат до края на месеца на работа, за да изпълнят последната поръчка. \"Това, което ни е казано - нямаме поръчка, нямаме работа, спираме. Явно идва краят вече. Ние лично не го очаквахме работниците, защото се работеше много усилено, до Нова година специално беше много силна работата,\"  коментира дългогодишен работник пред радиото. ", "date": "2019.01.14", "title": "Агенцията за приватизация очаква информация от собственика на \"Благоевград БТ\" (допълнена)"}
{"url": "https://www.dnevnik.bg/sport/2019/01/14/3374869_mik_shumaher_shte_bude_test_pilot_na_ferari/", "text": "Възможността  Мик Шумахер  да тръгне по стъпките на легендарния си баща и да стане пилот на \"Ферари\" се увеличава. Според италианската версия на Motorsport 19-годишният германец е близо до договор с академията за млади пилот на Скудерията. Това пък ще му осигури позицията на тест пилот в тима на \"Ферари\". Шумахер младши е  шампион в европейската Формула 3 , а от сезон 2019 ще участва в последната стъпка преди Формула 1 – сериите  Формула 2 , които подгряват елитната категория. Германецът подписа договор с тима на \"Према\". Според специализираното издание всичко по договора на Шумахер с \"Ферари\" е уточнено, като остават единствено малки детайли, преди той да бъде обявен официално.  От \"Ферари\" няколко пъти коментираха  възможността да привлекат в редиците си талантливият германски пилот. \"Възможно ли е с тази фамилия да ти кажат \"Не\" в Маранело?! Мик е голям талант и \"Ферари\" винаги ще бъде като дом за него. Неговият баща даде много на нашия отбор и всички обичаме фамилия Шумахер. Никой във \"Ферари\" обаче не иска да поставя под напрежение Мик. Смятам, че това е и семейно решение, но ако той иска да се присъедини към \"Ферари\", ние нямаме против\", каза през миналата година бившият шеф на \"Ферари\"  Маурицио Аривабене . Мястото на тест пилот може да приближи Шумахер до титулярна позиция в Маранело. През 2019 г. за Скудерията ще карат Себастиан Фетел и Шарл Леклер, който до момента беше пилот на \"Заубер\". Германецът Паскал Верлайн ще кара в симулатора на тима, докато като резервни пилоти за момента са заявени ветеранът Марк Жене и Антонио Джовинаци, който получи титулярна позиция в \"Заубер\". Със спечелването на титлата във Формула 3 Мик Шумахер вече има и суперлиценз, който му е нужен, за да бъде пилот във Формула 1. Мик Шумахер може да наследи баща си  Михаел Шумахер , който спечели пет световни титли със Скудерията. Легендарният германец беше част от \"Ферари\" между 1996 и 2006 г., като е най-успешният пилот в историята на тима.", "date": "2019.01.14", "title": "Мик Шумахер ще бъде тест пилот на \"Ферари\""}
{"url": "https://www.dnevnik.bg/sport/2019/01/14/3374471_grigor_dimitrov_zapochna_uvereno_i_preodolia_purviia/", "text": "Григор Димитров започна силно представянето си на Australian Open и се класира за втория кръг. Българският тенисист, който е 20-и в схемата на надпреварата, се наложи с 4:6, 6:3, 6:1, 6:4 срещу Янко Типсаревич. Димитров имаше нужда от обрат и 2.36 часа, за да постигне крайната си цел. Следващият му съперник ще е Пабло Куевас. Уругваецът преодоля друг сърбин - Душан Лайович, след трисетова победа. Първият сет беше оспорван, но с късен пробив Типсаревич съумя да вземе преднина. Димитров намери отговор, като подобри значително сервиса си и най-вече успеваемостта си при вкаран втори сервис. От началото на втория сет до края българинът не даде нито една възможност за пробив пред съперника си и това го отведе към победата. Димитров завърши с близо два пъти повече печеливши удари - 42 срещу 22. Срещата започна с два гейма, в които съперниците имаха по две възможности за пробив, но и двамата се защитиха и взеха подаванията си. След това те печелиха леко сервис геймовете си до осмия гейм, когато Димитров поведе с 40:15 и имаше отлична възможност за пробив. Типсаревич обаче се спаси, след което нанесе решителен удар и проби за 5:4, а впоследствие спечели подаването си и взе сета. Димитров успя да отговори и първият гейм на втория сет беше последният, в който имаше затруднения при сервис гейм. Той спаси възможността за пробив, а веднага след това осъществи такъв. Това се оказа достатъчно, за да изравни. Българинът премина на още по-висока скорост в третия сет, в който направи три пробива и даде само гейм на опитния сърбин. Четвъртата част отново беше равностойна, но Димитров продължи умело да използва сервиса си и уверено печелеше сервис-геймовете си. При 5:4 той улови своя миг и направи пробив, с който спечели мача. Това беше втората победа от шест двубоя за Димитров срещу Типсаревич.", "date": "2019.01.14", "title": "Григор Димитров започна уверено и преодоля първия кръг на Australian Open"}
{"url": "https://www.dnevnik.bg/bulgaria/2019/01/14/3370378_curkvata_pochita_sveta_nina/", "text": "Православната църква почита днес Света равноапостолна Нина, приемана за просветителка и небесна покровителка на Грузия. Имен ден празнуват Нина и Нинка. Св. Нина е родена около 280 г. в Кападокия, където имало много грузински селища. Баща ѝ Завулон произхождал от знатен род, бил роднина на великомъченик Георги Победоносец и се ползвал с благоволението на император Максимиан (284-305 г.). Бидейки на военна служба при императора, Завулон като християнин съдействал за освобождаването на приели християнството пленени гали. Майка ѝ Сусана била сестра на Йерусалимския патриарх (според някои източници - Ювеналий). Когато станала на 12 години, света Нина отишла в Йерусалим с родителите си. По взаимно съгласие и с благословението на Йерусалимския патриарх родителите ѝ се разделили, за да служат изцяло на Бога: баща ѝ отишъл в Йорданската пустиня, а майка ѝ била поставена за дякониса при храма на Гроба Господен. Възпитанието на св. Нина било поверено на благочестивата старица Нианфора. През целия си живот Нина бела целомъдрена и благочестива. Тя успяла да установи християнска църква в Грузия и да покръсти много грузинци. Началото било трудно, защото владетелят на Грузия цар Мириан бил идолопоклонник. С огромна вяра, настойчивост и смирение света Нина успяла да го покръсти. След него неговите поданици лесно се приобщили към православната църква. След като приела Христовата вяра, владетелят Мириан станал значима личност за православието, както  свети император Константин  (чества се на 21 май).", "date": "2019.01.14", "title": "Църквата почита Света Нина"}
{"url": "https://www.dnevnik.bg/biznes/2019/01/14/3373653_pazarut_na_imoti_2019_za_kogo_shte_sa_pljus/", "text": "Ако през 2018 г. нуждаещите се от жилищен имот искаха да купят, а банките - да кредитират, то 2019-та се очертава като година на стабилност. Очакваното засилване на строгостта на банките при финансирането и повишението на лихвените нива покрай подготовката на България да влезе в чакалнята на еврозоната, ще балансират пазара, купувачите ще имат по-голям избор, а това ще успокои цените. Това сочат прогнозите на компании за недвижими имоти, до които \"Дневник\" се допита. На национално, както и на европейско ниво се отчита леко забавяне в икономическия растеж през последните месеци. На имотния пазар това ще се прояви в удължаване на процеса по покупка, без обаче да отслабва интересът на клиентите. Какво ще става с лихвите  \"През 2018-а пазарът на жилища бе воден от ипотечното кредитиране поради рекордно ниските лихви. Купувачите станаха по-уверени при тегленето на заем - ако през 2017 г. разчитаха предимно на банково участие между 50% и 80%, то през тази година зачести търсенето на 100% финансиране на сделката. В някои случаи клиентите съчетават жилищен с потребителски кредит, за да компенсират самоучастието в ипотеката\", коментира оперативният директор на \"Адрес Недвижими имоти\" Гергана Тенекеджиева. Според наблюдателите на пазара на недвижими имоти по-съществени промени в лихвените нива се очакват през втората половина на 2019 г. \"Поскъпването на кредитите ще окаже натиск върху цените и ще внесе допълнителна стабилност. Активността може леко да отслабне. Въпреки това очакваме покупките с кредит да се увеличават, следвайки тенденцията през последните 3-4 години\", каза Тенекеджиева. През 2019 г. не очаквам особено изменение в нивата на лихвите по кредитите, което да повлияе на имотния пазар, коментира Полина Стойкова от \"Бългериън пропъртис\". \"В последните дни се чува и за възможно забавяне на ръста на лихвите, ако продължи забавянето на икономическия растеж, така че дори и да има увеличение на лихвите по кредитите, то ще е след средата на годината и ще бъде плавно. На фона на постигнатите рекордно ниски нива през последните 1-2 години, този растеж няма да направи жилищните кредити непривлекателни и няма да доведе до осезаемо увеличение на месечните вноски на вече изтеглените кредити\", прогнозира тя. По думите на експерта вече се усеща как банките засилват консерватизма. \"Мисля, че това ще е добре за пазара и помага за предпазване от прегряване, тъй като през предходните години нарастването на банковото кредитиране в жилищния сектор достигна до 38% (2017), а той най-силно влияе и върху цените на имотите. При забавяне на темпа на отпускане на нови кредити, каквото наблюдаваме в момента, се вижда и че цените на имотите се успокоиха\", добави тя. Увеличаването на доходите не означава бързи покупки Готовността за сделка зависи не само от размера, но и от устойчивостта на работните заплати. Доколкото очакванията са за увеличение на възнагражденията и ниска безработица, това ще даде възможност на хората да се чувстват по-сигурни в доходите си и по-уверено да взимат решение за покупка, каза Стойкова. . Тенекеджиева коментира, че при тази увереност купувачите стават по критични, не бързат да сключват сделка, избират по-дълго време, търсят повече информация, оглеждат. Тази тенденция вече се проявява от втората половина на 2018 г. Свръхпредлагане или недостиг  Темповете на издаване на разрешителни за строеж в София вече достигнаха предклизисните нива, но според брокерите все още не може да се говори за прегряване. Наблюденията им сочат, че голяма част от новите сгради се продават добре и няма застояване на пазара. По-скоро да говорим за балансиран пазар, коментира шефът на \"Бългериън пропъртис\". Съотношението между търсенето и предлагането е близо до равновесната си точка, но все още търсенето надвишава обема на предлагането и според \"Адрес\". \"Макар необходимостта от жилища да не е изчерпана, през 2019 г. очакваме поетапно насищане на пазара. Купувачите ще имат повече избор в различните етапи на строителство – проекти \"на зелено\", на груб строеж и в готов вид. Конкуренцията в предлагането ще се повиши и това ще окаже натиск върху цените на новото строителство\", каза оперативният директор на \"Адрес\". Какви ще са цените Евентуален ръст е възможен при качествените жилища в най-търсените райони. Обратната тенденция ще се наблюдава в не толкова атрактивните квартали на столицата при жилищата с недобро състояние, в стари и неподдържани сгради, с лош вид на общите части, където е възможен лек спад, коментира Тенекеджиева. Какво ще се търси Освен покупката на апартамент при жилищна нужда се очертава засилено търсене на гаражи, ваканционни имоти, извънградски къщи. Все повече хора ще обмислят покупката на втори дом - на море, планина или дори на село. Това важи особено много за хора с професии, които им позволяват да работят от дистанция. Това ще държи активни пазарите и в по-малките населени места и по курортите. Смятам, че след като хората започнаха масово да пътуват зад граница, много от тях оцениха какви възможности за покупка на имот и качествен живот в България спрямо другите страни и това определено задвижва интереса в тази посока\", коментира Стойкова.. По данни на \"Адрес\" гаражът се превръща във все по-привлекателна инвестиция и е ключов фактор при избора на жилище. \"В гъсто населените райони на столицата и кварталите с предимно старо строителство офертите за гаражи в продажба са ограничени. Търсейки жилище, немалко клиенти поставят като задължително условие осигурено място за паркиране и затова се насочват към ново строителство, където предприемачите са длъжни да подсигурят с 10% повече паркоместа от броя на жилищата, каза Тенекеджиева. От жилищата през 2019 \"Адрес\" очаква най-търгувани да са двустайните и тристайните апартаменти. \"През 2018 наблюдавахме лек превес на жилищата с две спални, продиктуван от стремежа на купувачите за повече комфорт и функционалност. Част от клиентите обвързват покупката с дългосрочно планиране и затова избират по-голям апартамент, който ще отговаря на техните нужди в следващите 5-10 години. Традиционно тристайните апартаменти се купуват предимно за лично ползване, докато при инвестиционните сделки преобладават двустайните имоти\", добави тя. Извън София В страната цените на жилищата също ще запазят сходни нива. През настоящата година наблюдавахме умерен ръст в Пловдив, който очакваме да продължи и през 2019. Причината - засилен интерес към инвестиционните покупки заради избирането на града за Европейска столица на културата през 2019 г. Не само български, но и чужди клиенти, виждат добра възможност за инвестиция в имот и вече се интересуват от предлагането на пазара. Това доведе до поскъпване на имотите в централната градска част, заради повишеното търсене, на фона на сравнително ограниченото предлагане в този район, каза директорът на \"Адрес\". \"Приключихме една по-балансирана и стабилизираща година за имотния пазар, през която за пръв път от 10 години насам всички населени места и сегменти от имотния пазар се движеха синхронно в положителна посока\", добави шефът на \"Бългериън пропъртис\"\" .", "date": "2019.01.14", "title": "Пазарът на имоти 2019: За кого ще са плюс по-високите лихви"}
{"url": "https://www.dnevnik.bg/zelen/2019/01/14/3373867_fotogaleriia_zubri_eleni_leshoiadi_i_divi_kone_se/", "text": "Природата в Европа претърпява драматични промени. От една страна биологичното разнообразие все още намалява. От друга страна, изчезнали преди столетия видове, сред които диви коне тарпани, европейски зубри, черни и брадати лешояди, вече се завръщат в Испания, Румъния, Португалия, Полша, Германия и дори пренаселени страни като Холандия. Това се случва и в България.", "date": "2019.01.14", "title": "Фотогалерия: Зубри, елени, лешояди и диви коне се завръщат в Източните Родопи"}
{"url": "https://www.dnevnik.bg/sport/2019/01/14/3374474_sharapova_trugna_s_dvoen_gevrek_v_melburn_nadal/", "text": "Руската тенисистка Мария Шарапова започна вихрено в Australian Open, като постигна т.нар. \"двоен геврек\". Шампионката от 2008 г. спечели с 6:0, 6:0 срещу квалификантката Хариет Дарт от Великобритания. Шарапова изигра силно целия мач и не остави никакви възможности пред 131-ата в света, за да триумфира след 64 минути. \"Първи мач на \"Род Лейвър\"... Невероятна възможност. Минаха много години, откакто бях тук и спечелих трофея, така че за мен беше привилегия\", каза рускинята след успеха си на централния корт. Убедителен беше и друг бивш шампион - Рафаел Надал. Испанецът спечели с 6:4, 6:3, 7:5 срещу Джеймс Дъкуърт. Австралиецът се постара и предложи предизвикателство пред носителя на купата от 2009 г. Мачът започна с ранен пробив, който се оказа достатъчен за Надал да спечели сета. Във втория играещият с \"уайлд кард\" Дъкуърт проби и поведе с 2:0. Надал отговори мигновено и след три пробива спечели шест от следващите седем гейма, за да стигне до 6:3. Испанецът сервираше за победата при 5:3, когато австралиецът зарадва публиката с пробив и впоследствие изравни. Надал съумя да избегне допълнителни затруднения и след нов пробив приключи срещата.", "date": "2019.01.14", "title": "Шарапова тръгна с \"двоен геврек\" в Мелбърн, Надал нямаше проблеми на старта"}
{"url": "https://www.dnevnik.bg/sviat/2019/01/14/3374481_polsha_e_v_shok_ot_napadenie_sreshtu_liberalniia_kmet/", "text": "Полша е в шок от нападението срещу либералния кмет на Гданск, който е в критично състояние. Павел Адамович бе намушкан с нож в корема, докато бе на сцената на най-голямото благотворително събитие в града. Задържаният нападател е 27-годишен с криминално минало, който по време на нападението викал, че предишното правителство несправедливо го вкарало в затвора. Проевропейската партия Гражданска платформа, която сега е в опозиция, подкрепи кандидатирането за нов мандат на кмета, който ръководи града от близо 20 години. От университетската клиника в града съобщиха, че нараняванията са много тежки и операцията е продължила повече от 5 часа, като са му били прелети 41 банки с кръв. \"Той е в много, много тежко състояние, следващите часове ще са решаващи\", каза директорът д-р Томаш Щефаняк Според полския президент Анджей Дуда сърцето на 53-годишния Адамович е спряло за кратко, но лекарите са успели да го реанимират. Вътрешният министър Йоахим Будзински нарече случилото се \"варварство, за което няма думи\", а премиерът Матеуш Моравецки каза, че случилото се заслужава възможно най-силното осъждане от всички. Трагедията се разигра по време на събиране на средства за детски болници.", "date": "2019.01.14", "title": "Полша е в шок от нападение срещу либералния кмет на Гданск"}
{"url": "https://www.dnevnik.bg/sport/2019/01/14/3374479_lyob_specheli_nai-dulgiia_etap_v_dakar_i_izskochi_vtori/", "text": "Себастиен Льоб спечели най-дългия етап в програмата на рали \"Дакар\". Той беше най-бърз в изминаването на разстоянието между Арекипа и Сан Хуан де Маркона. За френския пилот на \"Пежо\" това беше втора поредна и общо трета етапна победа в тазгодишната надпревара. Той изскочи от петото на второто място в общото класиране при автомобилите. Убедителен водач остава Насер Ал Атия с \"Тойота\", който завърши с 2:17 мин зад Льоб, но увеличи преднината си в генералното подреждане. Катарецът води с 37:43 минути пред французина и с 41:14 мин пред третия Стефан Петерханзел. Петерханзел имаше затруднения и финишира шести на 18:49 минути от победителя в етапа.", "date": "2019.01.14", "title": "Льоб спечели най-дългия етап в \"Дакар\" и изскочи втори"}
{"url": "https://www.dnevnik.bg/sviat/2019/01/14/3374483_trump_zaplashi_turciia_s_ikonomichesko_unishtojenie/", "text": "Президентът на САЩ заплаши Турция с икономическо унищожение, ако атакува кюрдите в Сирия. В отговор говорителят на турския президент заяви, че би било фатална грешка, ако САЩ подкрепят терористи, както и че очаква Вашингтон да спазва стратегическото партньорство между двете страни. В профила си в \"Туитър\" Доналд Тръмп написа по повод военните операции срещу \"Ислямска държава\": \"Ако се появят отново, ще нападаме от близките си бази. Ще съсипем Турция икономически, ако удари кюрдите. Ще създадем 20-милна буферна зона за сигурност... Също така не искам кюрдите да провокират Турция.\" Кюрдските въоръжени милиции YPG са американски съюзник - вероятно единственият толкова ефективен - в сраженията срещу \"Ислямска държава\" и контролират значителна част от Северна Сирия. Според Реджеп Таийп Ердоган това е просто сирийската част от Кюрдската работническа партия (ПКК), обявена в САЩ и Европа за терористична организация. Затова той се закани да ги смаже със сила след решението на Тръмп да изтегли военния си контингент от района. \"Господин Тръмп, фатална грешка е да се приравняват сирийските кюрди и ПКК, която САЩ поставиха сред терористичните организации и PYD/YPG е нейното сирийско разклонение\", написа президентският говорител Ибрахим Калън в отговор на туита на президента. \"Терористите не могат да бъдат ваши партньори и съюзници. Турция очаква САЩ да уважават стратегическото ни партньорство и не желае да то да бъде засенчвано от терористична пропаганда.\"", "date": "2019.01.14", "title": "Тръмп заплаши Турция с икономическо унищожение, ако нападне кюрдите в Сирия"}
{"url": "https://www.dnevnik.bg/video/s_dve_dumi/2019/01/14/3373633_evropa_bez_merkel_-_shok_ili_vuzmojnost_video/", "text": "Последният мандат на Ангела Меркел като канцлер на Германия ще завърши през 2021 г. Оттеглянето ѝ неизбежно ще създаде вакуум и ще се хареса на популистите. Но може да бъде и възможност за нови фигури и политики. Шок, парализа или шанс за Европа - вижте във видеото какви може да са последиците от оттеглянето на Ангела Меркел от политическата сцена. Всички видеа от рубриката \"С две думи\" гледайте  тук .", "date": "2019.01.14", "title": "Европа без Меркел - шок или възможност (видео)"}
{"url": "https://www.dnevnik.bg/sviat/2019/01/14/3374487_tereza_mei_ochakva_parlamentut_v_london_utre_da_spre/", "text": "Броени часове преди съдбоносното за Брекзит гласуване в парламента в Лондон британският премиер Тереза Мей ще заяви днес в реч, че е по-вероятно депутатите да блокират напускането от Великобритания на Европейския съюз, отколкото да одобрят постигнатото от правителството ѝ споразумение или да страната да напусне без сделка. Поради опасения, че ще бъде отхвърлена сделката ѝ с останалите 27 страни от ЕС за начина на оттегляне от съюза, тя вече отложи през декември вота в парламента. До определения срок 29 март остава все по-малко време и ако във вторник депутатите не одобрят споразумението, както се очаква, това ще създаде още по-голяма несигурност в страната, в Европа и по света. Парламентът иска да отнеме контрола на нейното правителство на малцинството над сроковете, в които Великобритания ще престане да членува в ЕС и единния пазар. Британските медии твърдят, че Лондон може да поиска отлагане на датата за Брекзит с 3 месеца. Но ако депутатите не успеят да се договорят с останалите страни от ЕС, това може да доведе да раздяла без сделка с целия икономически, транспортен, граничен и политически хаос, произтичащ от това. В неделя \"Сънди таймс\" съобщи, че група депутати спешно подготвяли проект за решение, с което се обявява за незаконно напускането на ЕС без одобрена от парламента сделка. Днес в парламента е четвъртият ден за дебати по Брекзит, а във вторник след петия и последен ден на дебати следва гласуване на споразумението, постигнато от Мей. Депутатите ще трябва да гласуват и поправки, които биха променили британската позиция по сделката. Ако споразумението бъде отхвърлено, Тереза Мей ще има само 3 дни, за да се върне в парламента с резервен вариант. Това означава, че още в сряда премиерът ще отиде в Брюксел за опита да предоговори постигнатото и да получи някакви отстъпки от ЕС. В случай че постигне някаква промяна, на 21 януари Камарата на общините в Лондон трябва да гласува за или против новия План Б. В крайна сметка парламентът може да забави или да отмени Брекзит. Според Тереза Мей цялата тази процедура носи огромна заплаха за демокрацията във Великобритания. В разпространения предварително текст на речта ѝ пред работници тя казва, че би било катастрофа, ако депутатите решат да остане страната в ЕС противно на резултата от референдума от 2016 г. В този смисъл Мей риторично пита какво би станало, ако въпреки решението на хората в Шотландия или Уелс да получат повече самоуправление парламентът в Лондон им каже, че разбира проблема по-добре от тях и им нареди да гласуват повторно. Провал на сделката на Мей в парламента би означавал също и незабавен вот на недоверие към правителството ѝ, който тя почти сигурно ще изгуби. Основната причина е разочарованието сред политиците и депутатите от споразумението. Според проевропейския лагер все още има шанс за втори референдум с надежда на него британците да гласуват за оставане в ЕС. Според антиевропейския лагер сделката на Мей оставя страната прекалено обвързана с ЕС и правилата на единния пазар без възможност Лондон да влияе на решенията в съюза. Тереза Мей призовава двете водещи партии да не се отмятат от декларациите си през 2016 г., че ще приложат избора на британците, какъвто и да е той. \"Това бяха условията, при които хората пуснаха бюлетините си тогава. Ако мнозинството бяха гласували за оставане в ЕС, Великобритания щеше да продължи да бъде член на съюза.\"", "date": "2019.01.14", "title": "Тереза Мей очаква парламентът в Лондон утре да спре Брекзит"}
{"url": "https://www.dnevnik.bg/zelen/2019/01/14/3374501_trima_dushi_sa_zadurjani_za_razrushavaneto_na_djunite/", "text": "Трима души, включително и собственикът на терена, на който се намират пясъчните дюни на къмпинг \"Смокиня\", са задържани във връзка с сигнала от 12 януари, че  те са разрушени . Това каза говорителят на главния прокурор Румяна Арнаудова в ефира на Нова телевизия, но не съобщи имената им. Вчера окръжната прокуратура в Бургас  се самосезира и изпрати на място служители на МВР,  които да извършат проверка. \"При отиването на място полицейските служители са  установили категорично , че се касае за разрушаването на дюни. Това е за нас защитена територия, разрушаването и повреждането на защитени територии и земни образувания, които са невъзстановими и изключително ценни, представляват престъпление по общ характер\", допълни говорителят на главния прокурор. \"За това в условия за неотложност при първите действия при разследването с оглед на местопроизшествието е стартирано наказателно производство\", уточни Арнаудова. \"В рамките на вчерашния ден полицейските служители установиха самоличността на багеристите, които са осъществили заравняването и на практика унищожаването на дюните. Те бяха задържани в късните часове. Арестуваните - с различни версии След провеждане на беседи с двете лица те са заявили, че са били наети от трето лице за това да извършат услуга\", заяви тя, като посочи, че е установен и багерът, с който е извършено заравняването. \"Тези лица са посочили лицето, което ги е наело. Получили са 1000 лв. за услугата, след което МВР успяха да установят и задържаха и поръчителя на това действие. Трите лица към момента са задържани за срок от 24 часа в МВР - Бургас, и предстои с тях да се извършват процесуално-следствени действия\", посочи Румяна Арнаудова. \"Най-общо двамата багеристи сочат, че са били наети от това лице, а лицето твърди, че е собственик на имота, в които са осъществени действията, но не ги е наемал. Налице са противоречия в техните твърдения\", заяви тя. \"Лицето, което сме задържали и което е поръчало тези действия, е собственик на имота и твърди, че не е знаел, че някой е извършвал тези действия, което за нас е доста нелогично на този етап\", каза още Арнаудова. Информацията, че част от  дюните в къмпинг \"Смокиня\" са разорани , се появи в събота в социалните мрежи. По-късно същия ден проверка на районната екоинспекция в Бургас установи, че увреденият имот е част от плаж \"Смокини - север\", който е изключителна държавна собственост. Територията е от защитен вид и е част от крайбрежната плажна ивица, отдадена на концесия и под наем от Министерството на туризма.", "date": "2019.01.14", "title": "Трима души са задържани за разрушаването на дюните на къмпинг \"Смокиня\""}
{"url": "https://www.dnevnik.bg/sport/2019/01/14/3374493_djeims_hardun_vleze_v_istoriiata_s_rekord_i_nevijdano/", "text": "Джеймс Хардън продължи забележителното си представяне в НБА през сезона, макар тази вечер представянето му да беше на двата полюса. Гардът изигра силен мач, но това не беше достатъчно за \"Хюстън рокетс\", който загуби със 109:116 срещу \"Орландо меджик\". Хардън влезе в историята, като изравни най-дългата серия от мачове, в които играч вкарва поне по 30 точки. Той вече има 16 последователни срещи над тази граница, като се изравни на върха с Кобе Брайънт (2002-03). Срещу \"Орландо\" Хардън остана на прага на \"трипъл-дабъл\", като записа 38 точки, 12 асистенции и девет борби. В мача обаче гардът привлече вниманието и с изключително слабата си стрелба от тройката - той вкара само веднъж от 17 опита, като това е най-слабият резултат на играч с поне 15 стрелби в историята, пише CBS. \"Хюстън\" игра добре и водеше почти непрекъснато в двубоя. Баскетболистите на \"Орландо\" съумяха да излязат напред в края, когато със силна серия заслужиха победата. Отлична вечер имаше Стеф Къри, който записа 48 точки при победата на шампиона \"Голдън стейт уориърс\" със 119:114 срещу \"Далас маверикс\". След четвъртата си поредна победа \"воините\" са втори в Западната конференция и изостават само от \"Денвър нъгетс\". Начело в източната е \"Торонто раптърс\".", "date": "2019.01.14", "title": "Джеймс Хардън влезе в историята с рекорд и невиждано слаба стрелба от тройката"}
{"url": "https://www.dnevnik.bg/sviat/2019/01/14/3374502_kmetut_na_rim_poiska_monetite_ot_fontana_trevi_za/", "text": "Кметът на Рим Вирджиния Раджи поиска монетите, които туристи хвърлят в популярния фонтан \"Треви\", да отиват за ремонтиране на инфраструктурата на града. Това изненада католическата църква, тъй като събираните от историческата забележителност монети традиционно се предават на благотворителната ѝ организация \"Каритас\", разказва Би Би Си. Според британската медия това са почти 1.5 милиона евро годишно. Вестник \"Авенире\", издаван от сдружението на италианските епископи, остро критикува в събота кметството с обвинение, че взима пари от бедните. Решението на общинския съвет е промяната да настъпи през април, но мнозина италианци призовават то да бъде преразгледано. Раджи пое италианската столица през 2016 г. като кандидатка на популисткото ляво движение \"Пет звезди\". В момента то управлява Италия в коалиция с десните популисти от националистическата \"Лига\". Популярността на Раджи бързо се стопи заради несправяне с множеството проблеми на многомилионния град - от несъбраните боклуци до дупките по улиците и натрупаните дългове.", "date": "2019.01.14", "title": "Кметът на Рим поиска монетите от фонтана \"Треви\" за инфраструктура"}
{"url": "https://www.dnevnik.bg/bulgaria/2019/01/14/3374498_kratki_novini_dvijenieto_v_tunel_echemishka_shte_e/", "text": "Спецпрокуратурата внесе обвинение срещу група за наркотици Специализираната прокуратура внесе в Специализирания наказателен съд обвинителен акт срещу 18 лица за участие в организирана престъпна група за производство и разпространение на наркотици, рекет, побои и поръчкови убийства. Групата е била ръководена от Иван Йосифов и Петко Стоянов, участниците в нея бяха задържани на 27 юни 2018 г. при операция на ГДБОП и Специализираната прокуратура в София и Софийска област, припомня институцията. Движението в тунел \"Ечемишка\" ще е еднопосочно Ограничението се отнася за периода от 13.00 часа до 16.30 часа. Причината за това е планиран оглед на осветителната система, съобщава Агенция \"Пътна инфраструктура\". Огледът ще се извърши в светлата част на денонощието при благоприятни метеорологични условия. Петима туристи са спасени в улеите на Тодорка Късно снощи е приключила спасителната акция на Планинската спасителна служба, с която бяха спасени петима македонски туристи - трима скиори и двама сноубордисти, съобщи председателят на Българския Червен кръст Христо Григоров, цитиран от агенция \"Фокус\". \"В нарушение на всички правила те са напуснали пистата под връх Тодорка и са влезли в улеите на Демяница, провокирали са две нощни лавини\", разказа Григоров. Той уточни, че туристите сами са подали сигнал, че се нуждаят от помощ. \"Нашите момчета отиват в една изключително рискова обстановка и успяват да ги изкарат. Те вече са на сигурно място\", поясни той, като подчерта, че туристите не са пострадали и са в добро състояние. \"Отново искам да предупредя всички туристи да внимават и да спазват правилата, защото лавинната опасност е изключително голяма\", допълни Григоров.", "date": "2019.01.14", "title": "Кратки новини: Ромски деца отказаха посещение при Каракачанов"}
{"url": "https://www.dnevnik.bg/na_put/2019/01/14/3374160_i_prez_2019_g_slunchev_briag_shte_e_nai-evtinata/", "text": "Българският курорт Слънчев бряг ще предлага през 2019 г. на британските туристи най-ниски цени сред 42 града и курорта в цял свят.  Това установи проучване на Британските пощи, които всяка година публикуват изследването \"Барометър на ваканционните разходи\". Британските пощи оказват услуги и по обмяна на валута и изследването им цели да държи в течение жителите на Острова къде къде ще им излезе най-евтина покупката на набор от стоки. \"Кошницата\" включва разходите за 1 кафе и малка бира, 1 бутилка минерална вода, покупка на слънцезащитен крем и репелент и вечеря за двама в 42 града или курорта по света. От България е включен само Слънчев бряг. Според изследването дневният разход в българския курорт излиза 36.03 паунда. На второ място е Мармарис с 45.23 паунда. Португалският Алгарве отива на третото място с разход от 50.11 паунда. Разчетът на Британските пощи показва, че средно бутилка българска бира излиза на британския турист 0.74 паунда, едно кафе е 0.74 паунда, чаша вино - 1.23, а вечеря за двама с три ястия и бутилка наливно вино - 27.40. В десетката влизат още Кейптаун, Коста дел Сол, Токио, Момбаса, Прага, Пафос и Бали. Най-скъпата за британците европейска дестинация е Соренто, където всичко това би струвало 119.03 паунда. Начело по скъпотия са Джумейра, Абу Даби и Махе (Сейшелски острови), където \"кошницата\" надхвърля 150 паунда Тазгодишното издание е 13-то поред. Миналата година Слънчев бряг отново беше на първо място, но тогава общата сума на разходите беше 37.92 паунда. Мармарис, който преди година беше на пето място, е минал напред заради спада на турската лира. ", "date": "2019.01.14", "title": "И през 2019 г. Слънчев бряг ще е най-евтината дестинация за британците"}
{"url": "https://www.dnevnik.bg/bulgaria/2019/01/14/3374507_bulgariia_triabva_da_e_v_koaliciia_sreshtu_plana/", "text": "България трябва да се стреми към коалиция срещу плана \"Макрон\" и Пътния алианс, в който влизат Австрия, Белгия, Дания, Франция, Германия, Италия, Люксембург, Норвегия и Швеция. Това заяви евродепутатът Петър Курумбашев в ефира на Би Ти Ви. По думите му страната ни е спечелила \"малка битка\", като визираше решението в четвъртък на транспортната комисия на Европейския парламент да  отхвърли два от трите доклада  по пакета \"Мобилност\". \"Беше почти сигурно, че губим гласуването, но пък има едни евродепутати, които стандартно гласуват против всички решения\", каза Курумбашев. \"Оттук нататък не само да гледаме какво прави т.нар. Пътен алианс, а да се обединим с държавите, които не са съгласни с промените като Полша, Румъния и др.\", посочи евродепутатът и допълни, че и държави от периферията са на нашата позиция. Той оцени като  добра мярка писмата  на президента и премиера до Антонио Таяни да се отложи гласуването за следващия европарламент, който ще бъде избран след няколко месеца.", "date": "2019.01.14", "title": "България трябва да се стреми към коалиция срещу плана \"Макрон\", заяви Петър Курумбашев"}
{"url": "https://www.dnevnik.bg/biznes/2019/01/14/3374506_prez_fevruari_zapochva_izborut_na_investitor_za_aec/", "text": "През февруари вероятно ще започне процедурата по избор на потенциален инвеститор за проекта АЕЦ \"Белене\". Това се разбра от думите на енергийния министър Теменужка Петкова в сутрешния блок на БНТ. Тя отново посочи, че има интерес към проекта и предстои да се види реален ли е той. Досега четири компании, сред които китайска и корейска, са заявили намерения да участват в проекта. Някои от тях - с доставката на част от оборудването. В края на миналата година Петкова  обясни пред депутатите , че до края на 2019 г. се очаква да бъде избран и самият инвеститор. Предвижда се процесът да премине през девет етапа.  Правителството има основен приоритет да осигури условия за българската индустрия, за да бъде тя конкурентна на международните пазари, обяви Петкова по повод недоволството на индустриалните предприятия от поредното поскъпване на тока, търгуван на енергийната борса. В първите десет дни на новата година на един от сегментите - \"Ден напред\", електричеството поскъпна с около 90%. Днес министърът обясни, че на този сегмент се търгува едва 10% от продаваната през борсата електроенергия, като по-голямата част от нея се купува от електроразпределителните дружества. Затова между 15 и 25 януари те ще бъдат проверени, за да се види какъв е проблемът. 90% от търговията на борсата е при двустранни договори, тоест големият бизнес би трябвало да купува енергията на такива големи, дългосрочни договори, за да му е изгодна цената, посочи Петкова. Тя добави и че очевидно не може да се говори за дефицит на ток като евентуална причина за поскъпването му, тъй като през 2018 г. в сравнение с предходната производството му е нараснало с 2.6%, а на голяма част на търговете, организирани от трите държавни дружества - АЕЦ \"Козлодуй\", ТЕЦ \"Марица-изток 2\" и НЕК, не се явили купувачи.", "date": "2019.01.14", "title": "През февруари започва изборът на инвеститор за АЕЦ \"Белене\""}
{"url": "https://www.dnevnik.bg/sviat/2019/01/14/3374509_i_letishteto_na_mjunhen_moje_da_stachkuva_vuv_vtornik/", "text": "Германската конфедерация на профсъюзите Verdi призова да започнат във вторник стачка служителите от сигурността на летището в Мюнхен. Това трябва да съвпадне с протестна акция на колегите им във Франкфурт. От Мюнхен на 15 януари в София пристигат и кацат по 4 директни полета, но два от тях (на Wizz Air) са от Меминген край баварската столица, докато останалите 6 са на \"Луфтханза\" (Lufthansa) от международното летище на града. Мюнхен е ключов разпределителен център за полети на авиокомпания \"Луфтханза\". Призивът към 350-те служители е да спрат работа от 3:30 до 20:00 часа местно време, съобщи в неделя пред Баварското радио представители на Verdi. Стачката може да предизвика сериозно объркване на полетите в Германия и Европа, тъй като почти ще спрат работа двете най-натоварени германски летища. Протестът е на служителите, които преглеждат преди полет пътниците и техния багаж. Те не са доволни от заплащането и хода на преговорите с работодателите. Нов кръг преговори е насрочен за 23 януари. В същата акция се включиха миналата седмица летища в Дюселдорф, Кьолн и Щутгарт, което на 10 януари наложи отмяната на над 640 полета в Германия.", "date": "2019.01.14", "title": "И летището на Мюнхен може да стачкува във вторник"}
{"url": "https://www.dnevnik.bg/skorost/avtomobilna_industriia/2019/01/14/3374514_luksoznite_evropeiski_marki_zagurbiha_avtosalona_v/", "text": "Автомобилното изложение в Детройт става поредното, на което най-новите си модели няма да покажат ключови производители. Откриващият се днес в \"Кобо център\" салон, който отбелязва своето 30-о издание, има същия проблем, както и  последният автосалон в Париж , провел се през октомври. От големите европейски производител на първото за годината автомобилно изложение в САЩ ще присъства единствено Volkswagen. Свои щандове няма да имат БМВ, \"Мерцедес\", \"Волво\", \"Порше\", \"Ягуар\", \"Ленд Роувър\", МИНИ и др., обобщава CNBC. Като причина за липсата им се посочва фактът, че автосалонът в Детройт е твърде близо до този в Лос Анджелис, който е през ноември, и изложението за потребителска електроника (CES), провело се миналата седмица, привличащо все повече автомобилни марки. Това е и причината провеждащият се от 1907 година автосалон от 2020 г. да бъде преместен през юни. Освен отдалечаване от вече споменатите събития, които го конкурират, този ход ще даде възможност и за организирането на по-атрактивни събития на открито. Иначе тазгодишното издание на автосалона в Детройт се открива днес, когато е първият ден за представителите на медиите. До момента данните са за над 5000 акредитирани журналисти. Пресден е и 15 януари, а широката публика може да види автомобилните новости от 19 до 27 януари. \"Лексус\" и \"Инфинити\" отбелязват юбилеи Очакванията са на юбилейното издание на \"Детройт мотор шоу\" да бъдат показани около 30 премиери. Сред тях са новата \"Тойота Купра\", \"Кадилак\" XT6, \"Форд Мустанг Шелби\" GT500, \"Лексус\" RC F и \"Лексус\" LC кабриолет концепт, както и поне един концептуален модел от \"Инфинити\". Като цяло \"Лексус\" и \"Инфинити\" готвят и куп изненади, свързани с навършването през тази година на 30 години от основаването им. Както е известно, и двете марки са създадени с фокус върху пазара в САЩ от \"Тойота\" и \"Нисан\", преди да се превърнат в глобални брандове. Новости са обещани също от \"Фолксваген\", \"Нисан\", \"Киа\", \"Хюндай\", \"Субару\" и китийците от GAC.", "date": "2019.01.14", "title": "Луксозните европейски марки загърбиха автосалона в Детройт"}
{"url": "https://www.dnevnik.bg/razvlechenie/2019/01/14/3373503_pravila_i_usloviia_za_uchastie_v_igrata_kralicata_na/", "text": "Общи условия и правила за участие в  играта \"  (наричана за краткост само Играта) 1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 14.01.2019 г., 10:00 часа – 27.01.2019 г., 23:59 часа 3.  10 бр. двойни билети за филма \" 4. Правила за участие в играта: а) Играта е отворена за участие на всички български граждани, навършили 18 години с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация на  https://www.dnevnik.bg/kralitsatanashotlandiya/  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/kralitsatanashotlandiya/   5.  а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  г. ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за наградите се тегли на   г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди.  6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/ на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място, печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта, посветена на  са само и единствено 10 бр. двойни билета за филма, на който е посветена Играта. Билетите могат да бъдат ползвани в кино по избор на победителя от веригите Синема сити ( www.cinemacity.bg ) и Кино Арена ( www.kinoarena.com ).След като победителят посочи конкретно кино от веригата, Организаторите уведомяват съответното кино за имената на победителя и той може да ползва своята награда. г) Кинобилетите за филма  важат за периода   в ден и час, избран от победителя, според програмата на посоченото от него кино. Кинобилетите са под формата на ваучери, които се издават на място на касата на избраното от победителя кино в деня и часа, в който победителят е избрал да гледа филма и съобразно периода, за който важат кинобилетите. 8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност, в случай че в посоченото от победителя кино, в избрания от него ден и час, в който иска да ползва наградата, филмът  не се излъчва. Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни като направи това писмено на адрес: София 1000 ул. \"Иван Вазов\" 20 \"Дневник\" за играта  или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/kralitsatanashotlandiya/  на 14.01.2019 г. а) Настоящите Официални правила се подчиняват и тълкуват в съответствие със законодателството на Република България.", "date": "2019.01.14", "title": "Правила и условия за участие в играта \"Кралицата на Шотландия\""}
{"url": "https://www.dnevnik.bg/sviat/2019/01/13/3372691_shte_pomogne_li_trump_na_surbiia_i_kosovo/", "text": "Сърбия и Косово \"няма да ги питат много\" на запад за бъдещото им споразумение, каза заместник-председателят на косовския парламент Джавит Халити за косовската телевизия KTV. \"Само глупаците се противопоставят на САЩ.\" Първото твърдение на Халити, от партията на президента Хашим Тачи, вече се оказа вярно. Още преди да ги попитат каквото и да било, лидерите в Белград и Прищина  бяха поканени в Белия дом  от президента Доналд Тръмп. \"Историческото споразумение,\" за което говори Тръмп, все още не съществува, а преговорите са в застой. Въпреки това погледите в САЩ, Европа и Русия следят Сърбия и Косово внимателно, както не бяха го правили в последните години, а управляващите в балканските страни се постараха, за да постигнат това. Косово и Сърбия вървят към споразумение въпреки привидната липса на напредък, смятат анализатори от двете държави, с които \"Дневник\" разговаря. Ще има ли пробив тази година и доколко това зависи от САЩ и Русия? Застой Ако някой е избрал да слуша новогодишните обръщения и на сръбския президент Александър Вучич, и на Тачи, и на премиера Рамуш Харадинай, вероятно се е объркал. Сръбският президент каза, че решението е далеч, а управляващите в Косово - че е близо, навярно още тази година. Само допреди месеци поне двамата президенти се държаха така, сякаш могат се разберат. Всичко започна през 2017 г. Вучич призова за вътрешен дилог и консенсус за политическата платформа за диалога, появиха се и понятията като  \"разграничение\"  и  \"нормализация\" , за които сръбски министри не бяха говорили така открито в последните години. Междувременно Вучич и Тачи започнаха да разговарят извън официалните канали, а на форум в Австрия създадоха впечатление (без да имат достатъчна подкрепа, а Тачи - без да среща разбиране и от кабинета), че ще намерят решение заедно,  дори ако то включва критикуваната от западни експерти размяна на територии . Паралелно с този разговор започнаха враждебни изявления и от двете страни още след убийството на Оливер Иванович в Митровица. Те още повече замразиха диалога в Брюксел. \"Цялата 2018 г. бе белязана от тези преговори. Вучич и Тачи едновременно промотираха диалога и разботеха за размяна на територии, но и създаваха атмосфера, която не подкрепяше диалог,\" каза в разговор с \"Дневник\" сръбският анализатор  Душан Янич . По-спорни за него тук са действията на Сърбия. Някои от косовските, като въвеждането на наказателни мита, може да са лудост от икономическа гледна точка, но Прищина \"установи комуникации с Вашингтон и Брюксел. Вучич това не го интересува. Вместо това Белград се противопоставя на всичко и прогнозата на Тачи и Харадинай за близко споразумение не се потвърждава.\" Дори митата не са грешка - проблемът е в липсата на един глас, смята изследователят Газим Висока от Градския университет на Дъблин. \"Косово не успя да натрупа\" вътрешен политически консенсус и единство в позицията си \"като резултат от политическата парализа след изборите и нежеланието на определени политически групи да има промени в режима,\" обяснява той. Митата, смята той,  дават на Косово \"нов коз и преговорна сила , каквато нямаше от години.\" Колко ефективно може Прищина да използва това в следващия кръг на диалога, предстои да се разбере. Напрежението от двете страни на границата според него върши работа в момент, когато населението и в Сърбия, и в Косово дава отпор на идеите както за корекции на границата, така и на разширена автономия. То, изглежда, \"показва, че това ( ) бе нужно, за да се създаде подходящ момент за компромис.\" В  блокирането на членството на Косово  в международни организации и кампанията за \"оттегляне на признаването\" на Косово от редица държави, както и във въведените от Прищина мита, той вижда \"добре познатата тактика в преговорния процес\". Какво ще направи Тръмп  В Белград и Прищина чувствата към Европа като посредник са смесени. Критици на диалога от Брюксел обръщат внимание, че поетите на него ангажименти не се спазват - Сърбия не полага достатъчно усилия за нормализация с Косово, нито пък Прищина спазва ангажименти като този да създаде  Асоциация на сръбските общини  (автономна структура за сърбите), който пое през 2013 г. Това доведе и до ескалацията от лятото, когато Вучич обеща да пази интересите на Сърбия в Косово. Колкото повече напрежението се разрастваше, толкова повече се чуваше гласът на САЩ, замлъкнал за известно време, и то още отпреди Тръмп да влезе в Белия дом. Когато западни и косовски медии разтълкуваха  думите  на посланик Грег Делауи (а и тези на Джон Болтън,  съветник на Тръмп  по въпросите на националната сигурност), като сигнал, че подялбата на земята между Белград и Прищина не е изключена, към САЩ заваляха обвинения, че Вашингтон оказва натиск, без да се интересува от последиците. Същото се случи и когато САЩ единствени  подкрепиха закона  за създаване на косовска армия. Писмото на Тръмп обаче може да дава други сигнали. \"Много важно е то, политически и символично,\" казва Душан Янич. Докато демократите настояваха, че Босна и Косово са недовършени въпроси, Тръмп \"с един подпис се представи като човекът, способен да приключи случая\", смята той. САЩ може и да не станат по-активни след писмото, но \"може би натискът на Вашингтон върху играчите в ЕС ще се засили. Може - и Америка ще опита - да опрости ситуацията. Да има някой, който да работи по диалога, и донякъде да маргинализира слабата позиция на (върховния представител на ЕС Федерика) Могерини\" в момент, когато пред Европа има по-важни въпроси. Това, според него, не е изключване на Европа - тя трябва \"да остане активна, но целта е да се наблегне на Германия и индиректно да изгради политика на един глас\" от държави, сдържащи позиции като тези на Париж и Полша, подстрекавали Вучич и Тачи. Означава ли това, че Тръмп иска да прехвърли тежестта на процеса от Брюксел към Берлин. \"Да, но само за преговорите,\" смята Янич. Позиция в този дух наскоро  изрази в интервю за BIRN  германската изследователка Йоханна Даймел, според според която Могерини, доскоро подкрепяла разделянето на Косово, вече осъжда \"етническите разделения\" и \"застава зад германската позиция, че каквото и да е споразумението, не трябва да води до моноетнически държави.\" \"Има сериозни индикации, че Косово ще търси намесата на САЩ или като формален посредник, или като гарант на споразумението,\" казва Висока. По времето, когато той отговори писмено на въпросите на \"Дневник\", Сърбия вече бе излъчила няколко различни послания за това. Външният министър социалист Ивица Дачич спомена \"нов формат на преговори\" ден след писмото на Тръмп, а представители на Сръбската прогресивна партия на Вучич поискаха пореднически колектив, който освен Вашигтон да включва Москва и Пекин. Според косовския изследовател Русия е \"доказала, че не е успешен миротворец на Балканите\" - тя по-скоро желае \"да използва Косово и Балканите като пространство, на което да си върне международния статут, отколкото грижата ѝ за стабилизация на региона и решаване на спорове.\" Русия обаче не иска да участва в такъв формат, а Сърбия споменава нея и Китай е само за вътрешни нужди, твърди Янич. За Москва този балкански проблем е важен, но по-скоро косвено - върху него \"ще имат въздействие преговори за Украйна и Сирия със САЩ,\" добавя той. \"Накрая Западните Балкани ще са в зоната на интереси на Вашингтон и Москва едва ли ще приеме да е част от някаква \"тройка\" на масата,\" обяснява сръбският анализатор. Все пак окончателното споразумение за Косово няма да е възможно без гласа на Русия. Тачи знае това и опита да подразни Вучич със снимка с руския президент Владимир Путин, направена във Франция. Каквото и да стои зад руската официална позиция за Косово или зад спекулациите за \"братския\" статут на Белград в очите на Москва, Путин едва ли би допуснал  подобни снимки , ако не ги искаше; заинтересован или не от посредническа роля, той отправя послание, че има различни възможности на масата. Сделка догодина? Душан Янич не очаква \"никакво сериозно движение към диалога и нормализацията\" в следващите 12 месеца. Това \"няма да е година на всеобхватна сделка, но може да има преговори\", а подписът ще е най-вероятно през 2020 г., по време на хърватското европредседателство. Едва ли ще се стигне до размяната на територии, загатната от Вучич и Тачи, защото \"ако по средата на историята смените териториалния статут, започвате отначало с преговорите с ЕС. Документът няма да включва пълно признаване, смята той. Ще е нужен компромис: \"Сърбия ще плати с териториално статукво, Косово - с отлагане на деня, в който ще бъде признато\". Това положение, \"признаване на съществуването на независимост\", няма да затвори вратата към други стъпки, затова ще е добра сделка дори само ако Сърбия се съгласи да даде тази цена. По-важно за него е какво ще се направи за \"нормалния живот - проблемите на имуществото, правото на пенсии, соственост и режим на компаниите, честни преговори по въпроси на сигурността.\" \"Изглежда вървим към потенциално всеобхватно и правно обвързващо споразумение между Косово и Сърбия,\" смята Висока. \"Сърцевината на спора е въпросът дали Сърбия ще се съгласи да признае Косово под една или друга форма, но въпросът е на каква цена,\" казва той. \"Остава отворен въпросът дали съществуващата граница на Косово и Сърбия ще е тази, за която ще се договорят и която вече е утвърдена от споразумението за управление на границите.\" Какво искат Балканите На пръв поглед проблемът на Сърбия и Косово е в различните визии за бъдещето. Да се каже, че те имат \"визии\", обаче невинаги е точно. Желанията на Прищина от години могат да се обобщят с думата \"независимост\", но различията за бъдещата сделка (Тачи допуска \"корекции на границата\", Харадинай - не) миналата година изплуваха на повърхността. Какво иска Белград? Ако човек слуша сръбските политици, в сделката с Косово трябва да участват Европа, САЩ, Русия и Китай поотделно или едновременно - а в това число влизат и петте постоянни членки на Съвета за сигурност, които от години не са способни да решат косовския въпрос. \"Не знам какво искат (сърбите),\" казва Душан Янич. \"Формално искат да са в ЕС, но не искат да прилагат върховенството на закона, да преговарят, а само парите да идват. В Сърбия общественото мнение недвусмислено знае, че Косово е загубено, но Сърбия не иска да плати цената. Политиците мислят за цената, която би трябвало да платят. Ако пък говорите за политиците и олигарсите в Сърбия, те искат статуквото. Ако предложите на хората: искате ли да влезете в ЕС, като цената е да се признае Косово, мнозинството биха казали \"да\". Но никой не ги пита. Ако г ипитате дали Косово е част от Сърбия, ще кажат: \"Не\". Но как ще реагират, ако сръбски политик признае Косово? Ще кажат: \"Той е предател\".\" Изобилието от парадокси на Балканите подтиква изследователи държавите в региона да не очакват от международната общност да реши проблемите им. Това може да е опасно. \"Исканията за промяна \"отдолу нагоре\" са просто опит да се избегне международна отговорност за бъркотията, която бе създадена на Балканите, да бъдат оставени страните в региона отново да се провалят и тогава да се оправдае нова намеса отвън,\" смята Газим Висока. Без международната общност трудно ще има споразумение, защото \"дълбочината на външните намеси в региона е толкова голяма и до такава степен нормализирана, че всяко изтегляне на външните актьори създава паника и вакуум на авторитета, а това се проявява във възникване на \"политика на силните лидери\". Важното, заключава той, е \"да се подхранват условията за мир\", а не \"да се налага отвън, както досега.\"", "date": "2019.01.14", "title": "Ще помогне ли Тръмп на Сърбия и Косово"}
{"url": "https://www.dnevnik.bg/razvlechenie/2019/01/14/3374468_igrai_i_specheli_nagradi_s_kralicata_na_shotlandiia/", "text": "Срещите между историята и киното винаги са вълнуващ повод да посетим киносалона, а филмът \"Кралицата на Шотландия\" ще ни даде интересен такъв още от 25 януари. Интригуващата история с уастието на Марго Роби и Сърша Ронан вече привлече вниманието с номинациите си за \"Златен глобус\" и \"Брит\", а мнозина прогнозират, че лентата няма да остане и в сянката на наградите на Академията \"Оскар\". Докато това се случи, може да се впуснете в преплетените модерни възгледи и класически битки за власт, както и да спечелите една от няколко специални награди - 10 двойни билета за кино в най-новата  игра  на \"Дневник\" и \"Форум Филм България\". Играта \"Кралицата на Шотландия\"  започва днес, 14 януари и вече може да се пробвате да отговорите на първия въпрос тук. Първото ниво се казва \"Кралски двор срещу кралица\" и ще приключи в полунощ на 20 януари, след което второто ще започне автоматично и ще продължи до 27 януари. Ако отговорите правилно на двата въпроса (от първо и второ ниво), потребителското ви име влиза два пъти в списъка за теглене на жребия за наградите. Не е задължително да участвате и в двете нива, но повече отговори са повече шанс за награди. Ако имате един верен отговор от двете нива - името ви влиза веднъж в списъка. (Моля, вижте всички правила и условия за участие в играта  Жребият ще бъде изтеглен на 28 януари 2018 г. и тогава ще бъдат обявени наградите. В  играта  може да участва всеки потребител, регистриран в id.capital.bg. От един профил може да се отговаря само веднъж във всяко ниво. След като веднъж изберете отговор в ниво на играта и натиснете бутона \"Отговори\", той се запомня и нямате възможност да променяте избора си. Играта е  тук . \"Дневник\" и \"Форум филм\" ви пожелават успех.", "date": "2019.01.14", "title": "Играй и спечели награди с \"Кралицата на Шотландия\""}
{"url": "https://www.dnevnik.bg/sport/2019/01/14/3374462_s_filosofiia_na_usmivkata_solskiar_iska_junaited_da/", "text": "Мениджърът на \"Манчестър юнайтед\" Оле Гунар Солскяр вярва, че ключът към успеха на всеки от играчите е осъзнаването къде са. Норвежецът продължи впечатляващата си серия от идването си на \"Олд Трафорд\" с шеста поредна победа. \"Юнайтед\"  се наложи с 1:0 срещу \"Тотнъм\" като гост и се изравни с петия \"Арсенал\" . \"Не мисля, че някой би бил щастлив, ако не печелим мачове. Смисълът е да се печели, но трябва да осъзнаеш, че когато си в \"Манчестър юнайтед\", трябва да си с усмивка на лицето\", каза Солскяр. \"Трябва да се наслаждаваш, като отиваш на работа всеки ден, защото един ден изведнъж всичко приключва и като погледнеш назад, си казваш: \"Леле, беше прекрасно време\". Затова трябва да се наслаждаваш. Ако печелиш мачове, усмихвай се още по-широко. Ако не - събуди се на следващия ден, върни се на работа и тренирай отново\", продължи мениджърът. Според него отборът не се намира там, където трябва, и е нужна още работа. \"Манчестър юнайтед\" никога не трябва да се бори само за място в четворката, така че, разбира се, имаме задача да настигнем отборите пред нас\", добави Солскяр. По думите му хората вероятно очакват победа и в следващия мач. В събота отборът приема \"Брайтън\". Солскяр  дойде на мястото на уволнения Жозе Моуриньо  с договор до лятото. Норвежецът вече заяви, че  се надява да остане за постоянно . Селекционерът на Англия  Гарет Саутгейт също е сред възможните варианти за мениджър от лятото .", "date": "2019.01.14", "title": "С философия на усмивката Солскяр иска \"Юнайтед\" да продължи разцвета си"}
{"url": "https://www.dnevnik.bg/biznes/2019/01/14/3374516_stokite_imitirashti_mlechni_produkti_triabva_da_sa_na/", "text": "Стоките, имитиращи млечни продукти, произведени със смес от растителни мазнини и с подвеждащи имена, от днес трябва да бъдат опаковани в индивидуална разпознаваема опаковка, а потребителите да ги намират на точно обозначени щандове, припомня \"Сега\". Това беше  регламентирано от наредба , приета от кабинета през лятото. Отделните щандове или обособените за целта места трябва да са ясно обозначени с надписа \"Имитиращи продукти\". Освен това, продуктите, в състава на които има растителни мазнини, не трябва да съдържат думата \"млечен\" в наименованието си. При етикетирането им в близост до името на продукта трябва задължително да се посочи \"Имитиращ продукт\", както и ясно обозначение на съставките, които са използвани като частични или пълни заместители. Най-разпространените заместващи продукти са палмовата мазнина, картофени и други нишестета, които се добавят към сухото мляко. С друга наредба вече е забранено  с едни и същи машини в рамките на едно предприятие да се произвеждат истински и имитиращи продукти, тъй като се получава смесване. През 2017 г. във вид на сирене са изконсумирани 12 хиляди тона палмова мазнина,  съобщи през лятото  членът на управителния съвет на Асоциацията на млекопреработвателите Иван Грънчаров. В България има над 260 са млекопреработвателни предприятия, като от тях 30-40 фирми използват растителна мазнина.", "date": "2019.01.14", "title": "Стоките, имитиращи млечни продукти, трябва да са на отделни щандове от днес"}
{"url": "https://www.dnevnik.bg/sviat/2019/01/14/3374518_britanski_turisti_rezervirat_poveche_pochivki_v/", "text": "Резервациите за почивки в България за 2019 г. вече са с една трета повече, отколкото през 2018 г. - това показват данни на Асоциацията на британските пътнически агенти, цитирана от \"Обзървър\". Първите почивни дни през януари по традиция са едни от най-заетите периоди за бранша, тъй като хората започват да ангажират летните си почивки. А България - \" евтина дестинация  и за слънце, и за скиорски почивки, печели от несигурността на валутата\", пише изданието. Британската лира поевтиня спрямо еврото от  референдума за Брекзит  насам, а перспективата Великобритания да напусне ЕС без сделка изправя британците пред още повече рискове. Това ги кара да се опитат  да подсигурят цената  на почивките си, избирайки \"ол инклузив\" дестинации. Брекзит без сделка би предизвикал и многобройни административни главоболия за пътуващите – при него  Европейската здравна карта , която гарантира, че гражданите могат да използват здравното си осигуряване и в чужбина, няма да важи. Шофьорите може би ще имат нужда от международна шофьорска книжка и ще трябва да носят хартиени документи, за да докажат застраховките на автомобила си.", "date": "2019.01.14", "title": "Британски туристи резервират повече почивки в България заради Брекзит"}
{"url": "https://www.dnevnik.bg/bulgaria/2019/01/14/3374519_procedurata_za_izbor_na_iztrebiteli_e_vuzmojno/", "text": "Процедурата  за избор на изтребители е възможно най-прозрачната - с работна група, доклад, решение на Министерския съвет и дебат в парламента. Това заяви зам.-председателят на ГЕРБ Цветан Цветанов в ефира на \"Нова телевизия\". \"Нека да сложим на масата какви са параметрите за Ф-16 и \"Грипен\". Първият е със съответното въоръжение, което ще подпомогне както нашите оперативни способности, така и членството ни в НАТО. Само две държави използват  \"Грипен\"  и недостатъците са видни. Един от тях е, че в трета страна трябва да закупим съответното съоръжение\", каза Цветанов. По думите му целта е цената на американската бойна техника да бъде намалена. Той коментира и  позицията на президента  по казуса. \"Има сблъсък между Народното събрание и правителството и тъмното решение на последния служебен кабинет за изтребителите. Нито е имало редовен кабинет, нито Народното събрание, когато е избиран \"Грипен\". Нека да припомним интервютата на Румен Радев, в които казва, че най-доброто решение е Ф-16, заяви зам.-председателят на ГЕРБ. \"Всяко решение за инвестиционен разход, на която и да е държава в ЕС или членка на НАТО, винаги накрая е политическо решение\", завърши той и добави категорично, че няма външнополитически натиск. Цветанов коментира и  инцидента в село Войводиново , при който двама роми пребиха командос, заради направена забележка на пътя. Случат предизвика протести и етническо напрежение. \"30 години има политика, която не води до реалната интеграция на ромите. В момента има села, където 80% от децата в училищата са роми. След този инцидент във Войводиново 20-30 деца не са се върнали в класната стая. За мен по-важно е да намаляваме тази ескалация на напрежението и активно да участваме в решаването на проблемите. Там, където законът не се спазва, трябва да сме категорични. Проблем има и не трябва да го замитаме\", заяви Цветанов.", "date": "2019.01.14", "title": "Процедурата за избор на изтребители е възможно най-прозрачната, заяви Цветанов"}
{"url": "https://www.dnevnik.bg/politika/2019/01/14/3374522_za_stanishev_vuprosut_za_istanbulskata_konvenciia_v/", "text": "Президентът на Партията на европейските социалисти (ПЕС) Сергей Станишев обяви, че за него въпросът за Истанбулската конвенция в България е решен \"правно и политически\". Коментарът му бе в отговор на въпроси на журналисти за  приетото в събота изискване кандидатите за евродепутати на БСП да защитават позиция против ратификацията на документа . Неофициалната информация от \"Позитано\" 20 е, че ръководството на БСП планира не Станишев, а надпартиен кандидат да е водач на евродепутатската листа. \"Това за Истанбулската конвенция е удар в празното пространство. За мен въпросът е решен политически и правно. Има произнасяне на Конституционния съд (бел. авт. - конвенцията е обявена за противоконституционна). Аз като демократичен човек уважавам институциите и се съобразявам с техните решения\", обяви днес Станишев. Той каза, че и в Европейския парламент не предстои решение за Истанбулската конвенция, тъй че не е необходимо да се формира позиция от страна на евродепутатите. Миналата пролет ГЕРБ се отказа от ратификацията на конвецията заради кампания на \"патриотите\" и БСП срещу нея. Депутати от ГЕРБ внесоха питане в Конституционния съд, който обяви текстове от документа за противоконституционни. Истанбулската конвенция стана повод за конфликт между българските социалисти и европейските им колеги, които правят кампании за ратификацията й. Според социалисти темата е довела до противоречия между Корнелия Нинова и Сергей Станишев. Преди месец в Лисабон в една от резолюциите за европейските избори  ПЕС пак се обяви за ратификация и прилагане на конвенцията в страните от ЕС .", "date": "2019.01.14", "title": "За Станишев въпросът за Истанбулската конвенция в България е решен"}
{"url": "https://www.dnevnik.bg/evropa/evropeiski_parlament/2019/01/14/3374534_evropa_v_dlanta_ti_pokazva_prilojenie_na_evroparlamenta/", "text": "Европейският парламент пусна приложение, което показва какво е свършил и по какво работи съюзът. То се казва Citizens’ App и може да бъде свалено безплатно от  App Store  и  Google Play , съобщиха от пресслужбата на ЕП в България. С него гражданите могат да намират информация за събития; имат достъп до мултимедийно съдържание : видеа, подкастове и слайдшоу. Ако потребителите го персонализират, могат да добавят събития в личния си календар, да следят и оценяват инициативи, да получават известия за въпроси, които ги вълнуват. Приложението позволя лесен достъп до данни от страницата \" Какво прави Европа за мен \", разработена да показва влиянието на ЕС върху живота на гражданите и регионите.", "date": "2019.01.14", "title": "\"Европа в дланта ти\" показва приложение на европарламента"}
{"url": "https://www.dnevnik.bg/bulgaria/2019/01/14/3374537_tehnicheski_problem_spria_uslugite_za_izdavaneto_na/", "text": "Технически проблем спря административните услуги, свързани с издаване на лични документи, тази сутрин, съобщиха от МВР. Освен документи за паспорти и лични карти не могат да се приемат и такива за шофьорски книжки. Предприети са действия за своевременното отстраняване на проблема, уточняват от МВР, без да дават повече подробности.", "date": "2019.01.14", "title": "Технически проблем спря услугите за издаването на лични документи"}
{"url": "https://www.dnevnik.bg/photos/2019/01/14/3373985_fotogaleriia_laguna_v_chili_presuhna_za_purvi_put_ot/", "text": "Чилийско езеро Акулео в Пейн, водоизточник, разположен на 12 квадратни километра, пресъхна напълно за първи път от 2000 години. Според изследователи от Чилийския университет изчезването на водния обект се дължи на градската експанзия и свръхразвитието на земеделието, както и на изменението на климата и тежките суши.", "date": "2019.01.14", "title": "Фотогалерия: Езеро в Чили пресъхна за първи път от 2 хиляди години"}
{"url": "https://www.dnevnik.bg/sport/2019/01/14/3374541_tom_breidi_izvede_nju_inglund_do_osmi_poreden_final_v/", "text": "Легендарният куотърбек Том Брейди и \"Ню Инглънд пейтриътс\" се класираха за предпоследния кръг на плейофите в Националната футболна лига (НФЛ). \"Патриотите\" победиха на своя \"Жилет стейдиъм\" във Фоксбъроу \"Лос Анджелис чарджърс\" с 41:28, за да стигнат за осма поредна година до финала в Американската футболна конференция (AFC). Това е последното стъпало преди участието в мача за титлата – Супербоул. Във финала на конференцията \"Пейтриътс\" ще срещнат лидера след редовния сезон \"Канзас сити чийфс\". Тимът се справи с \"Индианаполис колтс\" с 31:13, а мачът е на 20 януари. Брейди завърши с 34 успешни от общио 44 опита за пас на общо 343 ярда. Куотърбекът се отчете с едно тъчдаун подаване и както обикновено ръководеше умело нападението на \"патриотите\". Много силен мач направи новобранецът в състава на \"Ню Инглънд\" Сони Мичъл, който завърши с три тъчдауна. Рънингбекът пренесе топката на впечатляващите 129 ярда при 24 отигравания. По един тъчдаун отбелязаха още Рекс Бъркхед и Филип Дорсет. Класирането за финал в конференцията означава, че Брейди ще участва за 13-и път в този кръг на плейофите. В цялата си кариера куотърбекът има 16 участия в плейофите в 17 пълни сезона в НФЛ. \"Мисля, че се получи добър мач срещу един много силен отбор. Ние играхме с тях и по-рано през сезона, така че се познавахме. Знам какво всички мислят за нас – че сме свършени, че вече не можем да печелим мачове, но ние сме тук. Ще видим какво ще се случи\", каза Брейди след срещата. Във финала в Националната футболна конференция (NFC) ще се срещнат \"Лос Анджелис рамс\" и \"Ню Орлиънс сейнтс\". \"Светците\" постигнаха впечатляваща победа с 20:14 срещу носителя на Супербоул \"Филаделфия ийгълс\". Те наваксаха пасив от 14 точки след първата четвърт, но след това играха блестящо в защита. Куотърбекът на тима Дрю Брий хвърли пасове за 301 ярда. \"Овните\" от Лос Анджелис стигнаха до финала след победа с 30:22 над \"Далас каубойс\".", "date": "2019.01.14", "title": "Том Брейди изведе \"Ню Инглънд\" до осми пореден финал в конференцията"}
{"url": "https://www.dnevnik.bg/bulgaria/2019/01/14/3374547_otkradnata_kartina_na_murkvichka_e_bila_otkrita_na/", "text": "Открадната картина на Иван Мърквичка, на която е нарисувана жена в народна носия, е била открита на битака в София и върната на собственика ѝ. Това разказа в интервю за \"24 часа\" началникът на сектор \"Престъпления с културно-исторически ценности\" в Главна дирекция \"Национална полиция\" Ангел Папалезов. По думите му това е една от многото кражби на културно-исторически ценности в последно време, които са били разкрити. Повод за коментара му стана обирът в дома на един от наследниците на Владимир Димитров-Майстора, при който бяха откраднати 15 картини. Освен на Майстора сред откраднатите произведения на изкуството имаше и картини на Димитър Киров-Ди Киро. В края на миналата седмица  съдът остави за постоянно в ареста обвиняемите за кражбата  Виктор Христов и Антон Антонов. Преди заседанието единият от тях заяви пред журналистите, че е откраднал картините по поръчка. Папалезов уточни, че в момента се проверяват двама търговци на картини - Атанас Йончев и Божидар Нейков. Според Антонов именно Йончев е поръчал кражбата. \"Не ми е известно Божидар Нейков да е имал галерия или антикварен магазин. Винаги е бил посредник между купувачи и продавачи. Доколкото зная, Атанас Йончев е имал антикварни магазини на няколко места. Засега Йончев няма обвинение за поръчителство, а само за укривателство на крадени предмети\", каза още Папалезов. Началникът на сектор \"Престъпления с културно-исторически ценности\" добави, че наскоро в София е имало обир, при който са изчезнали 24 картини. Част от платната са намерени и върнати на собствениците. Вече има и заподозрени за престъплението. \"През 2018 г. има образувани 176 досъдебни производства срещу иманяри, незаконни сделки, опит за трафик на културни ценности и други. Те са с 25% повече от миналата година. От миналата година зная за 3 случая с иманяри, които се влезли в затвора, след като преди това вече са имали условна присъда\", допълни Папалезов. Той припомни, че в \"Държавен вестник\" вече са обнародвани промени в Наказателния кодекс, според които за фалшифициране на изкуство вече има наказание затвор до 1 година и глоба от 2000 до 20 000 лв.", "date": "2019.01.14", "title": "Открадната картина на Мърквичка е била открита на битака в София"}
{"url": "https://www.dnevnik.bg/bulgaria/2019/01/14/3374559_bsp_poiska_dogovora_mejdu_putnata_agenciia_i/", "text": "Парламентарната група на \"БСП за България\" внесе искане за предоставяне на договора между Агенция \"Пътна инфраструктура\" и \"Автомагистрали\" за строителство на \"Хемус\", предаде агенция \"Фокус\". В края на миналата година  на държавното дружество беше възложено  да проектира и изгради участъка от от Боаза до Велико Търново, или общо 134 км. Посочената стойност е 1.1 млрд. лв. без ДДС. Не са посочени срокове за изграждането на трасето. По този повод от пътната агенция съобщиха, че договорът ще бъде изпратен за информация в Агенцията по обществени поръчки (АОП) в законоустановения срок до един месец от сключването му. В съобщението до медиите се посочва, че договорът е на основание чл. 14, ал. 1, т. 6 от Закона за обществените поръчки, приложим за публични възложители, какъвто е АПИ. \"Сумата от 1.124 млн. лева е в специална сметка в БНБ, като средствата от нея могат да бъдат използвани само за изпълнение на дейности по участъка от 134 км от \"Хемус\". Към настоящия момент няма извършени плащания\", се казва още в съобщението на АПИ. \"Автомагистрали\" ЕАД няма сключени договори с подизпълнители за строителство на възложените от АПИ 134,14 км на \"Хемус\". Изграждането на отсечката е разделено на 6 участъка. Целта е тя да бъде готова до 2023 г. Междувременно вицепремиерът Томисалв Дончев отбеляза, че договорът позволява строеж без обществени поръчки и няма нарушение на закона. Според него това не може да се приеме за държавна помощ, което да ни създаде проблеми с ЕС, предаде \"Фокус\". През ноември БСП  поиска от пътната агенци я да се разреши лаборатории от чужбина да изследват настилките на вече изградените магистрали и основни пътища. Отговорът от АПИ беше, че по закон това не е възможно.", "date": "2019.01.14", "title": "БСП поиска договора между пътната агенция и \"Автомагистрали\" за \"Хемус\""}
{"url": "https://www.dnevnik.bg/detski_dnevnik/2019/01/14/3374565_nai-privlekatelnite_gimnazii_v_sofiia_masovo_sa/", "text": "Най-привлекателните гимназии в София, в които конкуренцията за влизане е голяма, масово са приемали ученици над утвърдения прием. Това пише вестник \"Сега\", като цитира данни, предоставени му от Министерството на образованието и науката (МОН). Гимназията, приела най-много \"надпланови\" деца, е Втора английска - 24, а най-малко - 35-о СУ \"Добри Войников\" - двама души. От десетте гимназии, приемащи ученици с най-висок бал, на второ място се нарежда Първа английска - с 22-ма допълнително приети осмокласници. На трета позиция пък е 73-то СУ \"Вл. Граматик\" - с 20 приети ученици в повече. В Испанската гимназия и в 22-ро СУ \"Г. С. Раковски\" се обучават по 14 деца в повече, в 91-ва Немска езикова гимназия - 15 повече, а във Френската гимназия - 13 повече. В Софийската математическа гимназия извънредните ученици са 8, а в 133-то \"А.С. Пушкин\" - петима. Данните са били поискани от изданието във връзка с оповестеното намерение на МОН за законови промени, които да позволят допълнителният прием в гимназиите да става по бал, а не както досега - по усмотрение на шефовете на регионалните управления на образованието и в \"особени случаи\" - от просветния министър. Според сегашните разпоредби надпланов прием се разрешава при определени условия, но текстовете са така написани, че в елитна гимназия могат да влязат ученици, които изобщо не са държали изпити като останалите приети деца или нямат нужния бал за прием. В скорошна публикация \"Офнюз\" разказа, в Софийската математическа гимназия по този начин са приети 23-ма ученици в пети клас над планираното, а сред мотивите за това е текст в наредбата за финансиране на институциите, според която \"в особени случаи при определяне на броя на паралелките броят на учениците в тях може да се завиши (...) след разрешение на министъра на образованието и науката по мотивирано предложение от директора на училището\". Така обаче в един клас попадат ученици с отличен успех и такива, които не са успели да преминат нужната бариера. От МОН уточняват, че всички приети над плана ученици са постъпили в съответните столични гимназии съгласно нормативната уредба. Министърът на образованието е разрешил увеличение на максималния брой на ученици в паралелки след \"мотивирани искания на директори на училища от София-град - ученици с равен бал, близнаци, с двама починали родители, по уважителни здравословни и семейни причини\". \"Разгледани са и случаи на неправилно подреждане на желанията, но при наличие на необходимия бал за прием, като има и премествания от училища с по-високи резултати в такива с по-ниски. Има и случаи на премествания в едно и също училище - от една специалност в друга или от един профил в друг\", допълват още от ведомството, уточнявайки, че общият брой ученици, записани по дневник към момента, е по-малък от посочения в справката до \"Сега\", тъй като има напуснали ученици, както и такива, преминали в неприсъствена форма на обучение. През юли стана известно, че след второто класиране  33 места са останали незает и в осемте най-предпочитани столични гимназии, сред които 4 в Софийската математическа, а в 91-ва немска - 1. Министърът на образованието Красимир Вълчев вече обеща промени, които да позволят допълнителният прием да става по по-обективни критерии, какъвто е балът на учениците. С поправки в съответните наредби се предвижда да се отнеме правото на началниците на регионални управления на образованието да могат да спускат деца надпланово в училища със свои заповеди. Планирано е и създаването на комисия към министъра на образованието, която ще решава всеки отделен казус с искане за надпланов прием в дадено училище заради извънредни обстоятелства. Промените трябва да бъдат факт до края на февруари.", "date": "2019.01.14", "title": "Най-привлекателните гимназии в София масово са приемали ученици над планираното"}
{"url": "https://www.dnevnik.bg/bulgaria/2019/01/14/3374520_pet_suveta_za_po-dobri_prezentacii/", "text": "Ако отворите някоя обява за работа в който и да е кариерен сайт вероятността да откриете \"презентационни умения\" сред изискванията е доста голяма. И с право, тъй като да си добър презентатор означава да изразяваш и защитаваш своите идеи по ефективен и ефектен начин - ключово предимство, без значение от вашата бизнес сфера и позицията ви в организацията. По темата \"Как да презентираме добре\" съществуват многобройни статии, книги, обучителни видеа и т.н., от които бързо може да добиете известна представа как трябва да се държите пред публика. Ето няколко съвета за по-добри презентации: Първата стъпка към успешната презентация е да дефинирате критерия за успех: Кое е вашето ясно формулирано предложение, на което в края на срещата искате да чуете: \"Ок, ясно.\" Какво действие искате да предизвикате от страна на слушателите ви. Колкото по-ясно дефинирате какво искате да постигнете чрез презентацията си, толкова по-добре ще успеете да я структурирате и оформите. Звучи очевидно, но твърде голям брой презентации се провалят в това отношение. Вникването в нуждите и начина на мислене на отсрещната страна ще ви даде отговор на въпроса как най-добре да защитите предложението си. Отделете време да опознаете хората от другата страна на масата - какви са техните цели и проблеми, какво ги мотивира, какви думи присъстват в бизнес речника им и ги използвайте. Вашият най-силен инструмент е впечатлението, което оставяте с присъствието си по време на срещата. Фокусирайте усилията си върху човешкия фактор. Разказвайте истории, визуализирайте ги, изградете контакт с аудиторията си. Помислете за неочаквани начини да предадете посланието си, предизвиквайки емоционална реакция и постигайки желания ефект. Отхвърлете вътрешния си порив да четете от слайдове, изпълнени с текст. Ако си търсите работа, свързана с говорене пред публика, където искате да покажете своите умения, разгледайте актуалните обяви на  Karieri.bg . търси: Event Manager PHP програмист  търси: Fundraising Expert - Individual Giving търси: Национален мениджър продажби търси: Junior Sales Manager  търси: Audit Manager  търси: Accountant  търси: Tender Management Expert Senior Accountant Project Manager for Media analysis department Project Coordinator  търси: Юрист", "date": "2019.01.14", "title": "Пет съвета за по-добри презентации"}
{"url": "https://www.dnevnik.bg/sport/2019/01/14/3374540_grigor_dimitrov_nai-vajnoto_e_che_s_agasi_nauchavam_po/", "text": "Григор Димитров изрази силното си възхищение към Андре Агаси и работата си с него. Българинът оцени високо ползите от сътрудничеството си с американеца. \"Той прави толкова много и извън корта. С това ще започна. Просто ставам по-добър човек. Понякога нещата, които казва, нямат нищо общо с тениса. И днес преди мача говорихме за напълно различни неща. Това ми хареса. Той просто ми напомня за хубавите неща в живота\", каза Димитров в Мелбърн след  победата си срещу Янко Типсаревич в първия кръг на Australian Open . \"Разбира се, когато сме на корта заедно, сме съсредоточени. Тренировките са наситени и с него сме на една вълна. Това е много важно. Но най-значимото за мен е, че всеки ден научавам по нещо\", продължи българинът. Димитров заяви, че е изключително доволен от това, че Агаси е бил с него в четирите седмици от предсезонната му подготовка. Българинът каза, че слабите резултати от предишните мачове срещу Типсаревич не са му натежали психически. \"Миналото си е минало. Знаех, че е труден съперник, знам какво може. Просто исках мачът да дойде. Това беше първият ми мач отново в шлема и бях щастлив да изляза и да се съсредоточа в моята игра, за да видя къде съм.\" На пресконференцията Димитров беше попитан дали подкрепя групата тенисисти, които надигат глас на недоволство срещу президента на Асоциацията на професионалните тенисисти Крис Кермоуд. Българинът отвърна, че това би била много голяма грешка. \"Тенисът никога не е бил в толкова добро положение, премина през много добри и положителни промени. Не бих го направил (да подкрепи призивите срещу Кермоуд)\", добави Димитров.", "date": "2019.01.14", "title": "Григор Димитров: Най-важното е, че с Агаси научавам по нещо всеки ден"}
{"url": "https://www.dnevnik.bg/skorost/avtomobilna_industriia/2019/01/14/3374575_mercedes_ostava_nai-prodavanata_luksozna_avtomobilna/", "text": "Мерцедес\" остава най-продаваната марка за луксозни автомобили в света и през миналата година, като са доставени 2.31 млн. коли, съобщиха от компанията. 2018 е осма поредна година на ръст в продажбите за \"Даймлер\" и трета поредна, в която компанията е лидер в сегмента. Основна заслуга за поредната успешна година има гамата от SUV автомобили, както и продажбите на Е-класата. По региони приносът на Азия е най-сериозен. През миналата година  от БМВ също се похвалиха , че миналата година е била осма поредна с ръст в продажбите.", "date": "2019.01.14", "title": "\"Мерцедес\" остава най-продаваната луксозна автомобилна марка"}
{"url": "https://www.dnevnik.bg/politika/2019/01/14/3374564_mladi_bulgari_ot_chujbina_iskat_ot_stanishev_i_donchev/", "text": "ГЕРБ, БСП, другите партии в България и бъдещи политически проекти да не издигат за кандидати за евродепутати \"партийни довереници\" и \"близки приятели\", а българи, които гледат напред и към звездите. Такъв призив отправи президентът на клуба на родените след 1 януари 1981 г. и работещи извън страната българи \"Милениум\" Румен Чолаков. Клубът организира дискусия за бъдещето на Европейския съюз в НДК днес, в която участваха вицепремиерът Томислав Дончев и президентът на Партията на европейските социалисти (ПЕС) Сергей Станишев. \"Аз живея в чужбина от 11 години. За да се докажеш в една чужда страна, десет пъти трябва да си по-добър от местните си конкуренти. Това важи и за България в ЕС и за българските евродепутати. Ако искаме да сме на масата, а не в менюто, нашите кандидати трябва да са толкова добри като образование, опит, чужди езици, отдаденост, енергичност, колкото представителите на най-старите страни - членки на ЕС. Обръщам се към вас, вие имате възможност да предложите такива кандидати, които да се представят по-добре от представителите на старите европейски демокрации\", каза още Чолаков. Отговор на призива на президента на \"Милениум\" нямаше. В своите визии за ЕС и Дончев, и Станишев, и Чолаков се обявиха против Европа на две скорости, тъй като този сценарий е лош за България. Според вицепремиера Европа трябва да се обедини около една дръзка цел, която да следва. Областите можело да бъдат технологиите или изследванията на Космоса. Сергей Станишев обяви, че е нужна промяна в Европа на статуквото, която ЕНП е създала. Той каза, че ПЕС ще търси лявоцентристки алианс в следващия европарламент, който да работи за солидарна и социална Европа. Според Румен Чолаков е време да се върви към пряк избор на президент на ЕС, който да замени сегашния председател на Европейската комисия. Той прогнозира, че до две години ще дойде нова финансова криза, за която страните членки трябва да са готови.", "date": "2019.01.14", "title": "Млади българи от чужбина искат от Станишев и Дончев да са кандидати за евродепутати"}
{"url": "https://www.dnevnik.bg/citat_na_deniia/2019/01/14/3374581_citat_na_denia_patriotite_sa_care_na_bulgariia_na_tri/", "text": " Това заяви лидерът на \"Движение 21\" Татяна Дончева в ефира на Би Ти Ви по повод решението на правителството да започне преговори със САЩ за покупката на изтребители Ф-16. По думите й: \"Тъй като това е тежко камъче в обувката, както се оказва и може да се рискува животът на правителството, те си намериха отдушник - Войводиново\". \"Воля\"\" и \"Атака\" могат да се окажат препъни камъка заради известната им проруска ориентация. Веселин Марешки и Волен Сидеров могат да се окажат достатъчни, за да свалят правителството. Руснаците държат лостове върху тях.\" \"Третото правителство на ГЕРБ е избрано и съществува заради изключително удачната международна конюнктура, в която са тамагочита – да им натискат копчето и да вдигат ръка. Тамагочито е ГЕРБ. БСП е в същата роля\", смята Дончева и добави, че българският парламент е пълен с тежко контролирани хора.", "date": "2019.01.14", "title": "Цитат на деня: Патриотите са царе на \"България на три ракии\""}
{"url": "https://www.dnevnik.bg/bulgaria/2019/01/14/3374584_bulgariia_e_na_sedmo_miasto_v_es_po_fermeri_pod/", "text": "През 2016 г. България се нарежда на седма позиция в Европейския съюз по фермери под 25-годишна възраст. Те са общо 2420 души, показват данните на европейската статистическа агенция Евростат. От тях 870 са жени, като по този показател страната заема четвърто място в ЕС. Най-много млади фермери има в Полша, където те са 10 570. Румъния е на второ място със 7280. На последните места са Малта, Люксембург и Кипър. Най-много фермери в ЕС има в Румъния, където са малко над 3.4 млн. Само още в Полша и Италия фермерите са повече от 1 млн. България е на десето място по този показател с близо 203 хил. фермери. Статистиката показва, че  Мъжете фермери в България са три пъти повече от жените. Те са малко над 150 хил., докато жените са 50 хил. Страната е сред лидерите по фермери, които се занимават със смесено животновъдство на паша. 16 хил. българи са се насочили към този сектор, с което страната заема трето място в ЕС след Румъния и Полша.", "date": "2019.01.14", "title": "България е на седмо място в ЕС по фермери под 25-годишна възраст"}
{"url": "https://www.dnevnik.bg/politika/2019/01/14/3374601_demokratichna_bulgariia_nov_boen_samolet_e_vot_na/", "text": "Като отчитаме стратегическата важност на придобиването на нов боен самолет за българската армия, ние от \"Демократична България\", смятаме, че мнозинството трябва да прояви смелост и да продължи процеса с нов мандат. Това се казва в позиция на \"Демократична България\", която е подписана от бившия министър на отбраната Велизар Шаламанов. Той отговаря за сектор \"Отбрана\" в обединението на ДСБ, \"Да, България\" и \"Зелените\". Миналата седмица правителството реши, че  ще предложи на парламента  да възложи на Министерския съвет да започне преговори със САЩ за купуването на самолети F-16 за нуждите на българската авиация. На последното заседание на кабинета министрите са разгледали  доклада за придобиване на новия боен самолет,  подготвен от междуведомствена работна група, който предлага изборът да е между F-16 и \"Грипен\". Според Шаламанов новият мандат е необходим заради неуспеха на екипа на МО да се включи в параметрите на действащото решение на парламента. \"Бързото въвеждане на съвместим в НАТО боен самолет, който да замени несъвместимите, морално и физически остарели, много скъпи за поддръжка и без принос към колективната отбрана, самолети МиГ-29 и Су-25, е приоритетна задача за националната ни сигурност\", пише в позицията. \"Придобиването на самолети Ф-16 чрез споразумение с правителството на САЩ затвърждава геополитическия избор от 1997 година, ще стартира реално процеса на превъоръжаване и ускорява интеграцията ни в НАТО. Около 700 изтребителя F-16 са част от военновъздушните сили на 10 държави - членки на НАТО, в Европа, а в края на 2018 г. Гърция потвърди, че ще модернизира 84 от по-ранното си поколение изтребители F-16 до стандарт Viper, който е подобен на новия блок 70, избран от Словакия и България. Този самолет разполага с многоцелеви радар, базиран на технология, използвана във F-22 и F-35 – може да проследява 20 отделни цели едновременно и има обхват от над 160 морски мили срещу наземни цели, значително повече от другите изтребители от четвърто поколение\", се казва още в позицията. С цел да се избегнат рисковете от по-нататъшно забавяне или отмяна на процедурата от \"Демократична България\" настояват в новия мандат на парламента да залегнат следните елементи: - Да се предвиди срок, в който правителството да внесе договор по придобиване на боен самолет за ратификация от Народното събрание – не по-късно от 30.06.2019 година, с цел приключване на процедурата преди лятната ваканция на парламента. - Преговорите с правителството на САЩ да се водят в контекста на стратегическото ни партньорство за постигане на оптимални условия за индустриално и научно-техническо сътрудничество по придобиване и експлоатация на Ф-16, при условия на минимизиране на рисковете за сигурността на въздушното пространство на България в преходния период. - Преди внасяне на договора за ратификация да бъде създаден професионален съвместен програмен офис за придобиване на боен самолет и интеграцията му във въоръжените сили на България и структурата на силите на НАТО. Офисът да започне незабавно планиране на необходимите подготвителни работи по инфраструктурата, подготовката на персонала и други задачи от \"критичния път\" за въвеждане в бойна експлоатация на новия самолет и да осигури цялостна поддръжка на жизнения му цикъл следващите 30-40 години. - Изграждането на програмния офис да стане в консултации с агенциите на НАТО по поддръжка и придобиване (NSPA) и по комуникации и информация (NCIA) с цел гарантиране на прилагането на най-добрите практики от НАТО у нас. - Паралелно с графика за въвеждане в бойна експлоатация на новия самолет да се представи за одобрение в парламента график за извеждане от въоръжение на МиГ-29 и Су-25 с цел ограничаване на разходите за бойни самолети до възможния минимум и съсредоточаване на вниманието на ВВС върху трансформация в системата на НАТО. \"Гласуването в парламента за промяна на мандата по придобиване на нов боен самолет е практически \"вот на доверие\" по въпросите на националната сигурност. Очакваме отговорно поведение от всички парламентарни сили, особено от управляващото мнозинство\", пише още в позицията. Коалицията се ангажира при участието си в следващ парламент да постави превъоръжаването на армията в контекста на участието ни в НАТО и Европейската отбрана, като основен приоритет в съответствие с представения от нас на 27.09.2018 година \"Обществен договор за отбранителна политика до 2030 година.", "date": "2019.01.14", "title": "\"Демократична България\": Нов боен самолет е \"вот на доверие\" за националната сигурност"}
{"url": "https://www.dnevnik.bg/gradska_sreda/2019/01/14/3374590_napukaniiat_asfalt_na_bul_konstantin_velichkov_ne_bil/", "text": "Ремонтът на бул. \"Константин Величков\", който беше направен през есента и бяха изградени обособени спирки за градския транспорт по него, не е приключил, като обектът не е приет от общината. Това казаха от пресцентъра на общината за \"Дневник\" по повод сигнал на \"Спаси София\", че асфалтът по булеварда вече е напукан и се разпада. Изграждането на 6 перона по булеварда и поставянето на ограничители, които да ги отделят от пътното платно,  започна през юли . През октомври проверка на строителния надзор показа, че качеството на изпълнение не е на нужното ниво, и тогавашният зам.-кмет по транспорта Евгени Крусев отстрани обединението \"Амфисия\" от изпълнението на проекта, като то беше възложено на общинската фирма \"Софинвест\". \"По цялата дължина в участъка между бул. \"Акад. Иван Гешов\" и бул. Ал. \"Стамболийски\" асфалтът е напукан и деформиран, а шахтите са разбити\", пишат от  \"Спаси София\" в сигнала си . Обектът не е платен, като Столичната община ще поиска корекции на асфалта, които ще започнат при подходящи климатични условия, казаха още от пресцентъра на общината, цитирайки и.д. зам.-кмет по строителство Дончо Барбалов.", "date": "2019.01.14", "title": "Напуканият асфалт на бул. \"Константин Величков\" не бил приет, предстои нов ремонт"}
{"url": "https://www.dnevnik.bg/sport/2019/01/14/3374599_s_pogled_kum_budeshteto_cska_organizira_treti_turnir/", "text": "Клубът по художествена гимнастика на ЦСКА ще организира международен и републикански турнир. \"Ейнджълс къп\" ще се проведе за трета година от 22 до 24 февруари. В първия ден са състезанията в категориите А и В за всички възрастови групи, а на следващия ден е категория \"Елит\". На 24 февруари ще са съчетанията на ансамблите, като тогава ще има и вътрешен турнир на ЦСКА. В първия сезон на \"Ейнджълс къп\" се впуснаха 400 състезателки от 22 клуба от страната. Година по-късно участваха 550 гимнастички от всички клубове в България, както и от Гърция, Австрия, Норвегия и Швейцария. \"Основната цел на турнира е да се възроди славното минало и успехи на СКХГ ЦСКА от времето на Мария Гигова и сестрите Адриана и Камелия Дунавски. Младите и талантливи малки надежди на клуба да станат част от \"златните\" ни успехи\", заявиха организаторите - Светослава Калоянова и Биляна Проданова, които са треньори в клуба. Те добавят, че стремежът им е да привлекат възможно най-много деца към спорта. Главен съдия ще е трикратната световна шампионка Мария Гигова.", "date": "2019.01.14", "title": "С поглед към бъдещето ЦСКА организира трети турнир по художествена гимнастика"}
{"url": "https://www.dnevnik.bg/bulgaria/2019/01/14/3374615_karakachanov_iska_otchet_za_poharchenite_pari_za/", "text": "Организациите, усвоявали средства за интеграцията на ромите, да дадат отчет колко пари са получили и за какво са ги дали, поиска днес вицепремиерът и министър на отбраната Красимир Каракачанов. Пред журналисти в Министерството на отбраната, където беше сурвакан от деца от ромски произход, той посочи, че става въпрос за стотици милиони левове, а ефект няма. \"Хората, които искат оставката ми, знаят за какво говоря, но им изнася ситуацията да е без промяна.  Организаторът на протеста , насрочен за днес, през 2013 г. е осъден за присвояване на пари от \"Америка за България\", каза още Каракачанов. Той обяви, че няма да се извини  за изказванията си , в които използваше \"цигани\", вместо \"роми\". По повод  нападението над курсанти от снощи , военният министър обяви, че това е поредният случай, който показва, че има проблем в обществото, но той не се решава само с протести.", "date": "2019.01.14", "title": "Каракачанов иска отчет за похарчените пари за интеграция на ромите"}
{"url": "https://www.dnevnik.bg/sport/2019/01/14/3374610_tiago_rodriges_prepodpisa_s_cska_do_2022_g/", "text": "Португалският полузащитник на ЦСКА Тиаго Родригес поднови говора си с клуба. Той се обвърза с червените за още три години, обявиха от \"Българска армия\". Досегашният договор на Родригес изтичаше в края на настоящия сезон. Това повдигна въпроса за бъдещето му в отбора, като се появиха информации за трансфер в Полша. В началото на годината червените отрекоха твърденията, че полузащитникът е продаден. \"Решенията за входящите и изходящите трансфери в клуба ще бъдат взимани съвместно от ръководството и треньорския щаб до края на трансферните периоди в България и чужбина. До момента единственият напуснал отбора е защитникът Александър Дюлгеров, който прекрати договорните си взаимоотношения с клуба по взаимно съгласие\", заявиха тогава червените. Родригес дойде в ЦСКА през лятото на 2017 година и бързо се превърна в ключов играч за отбора. Той е изиграл 61 мача във всички турнира, като има 14 гола и 18 асистенции. Треньорът на ЦСКА Нестор Ел Маестро отговори уклончиво на въпроса за трансферите в клуба през зимата. \"Няколко път повторих, че съм доволен от отбора си и се радвам, че сме сериозен тим. Със сигурност няма да сменяме 6-7 човека, което е позитивно. В ЦСКА винаги е възможно някой да бъде продаден, а след това ще реагираме. Дали ще има нов играч или няма да има, всичко е относително\",  каза Ел Маестро . Преди дни и защитникът Стойчо Атанасов поднови договора си за три години.", "date": "2019.01.14", "title": "Тиаго Родригес преподписа с ЦСКА до 2022 г."}
{"url": "https://www.dnevnik.bg/sviat/2019/01/14/3374600_kak_razrivut_v_gruckiia_kabinet_spasi_cipras_i/", "text": "Гръцкият парламент съобщи днес, че във вторник ще започне дебат за вот на доверие, а гласуването се очаква да е в сряда вечерта. Процедурата следва разрива в кабинета на премиера Алексис Ципрас, от който си тръгна министърът на отбраната Панос Каменос заради  одобрения от парламента в Скопие  договор за името на Македония. Разцеплението в редиците на \"Независими гърци\", националистическата партия на Каменос, се задълбочи на повърхността, след като министърът на туризма Елена Кунтура и депутатът и заместник-министър на земеделското развитие от същата партия Василис Кокалис казаха, че ще подкрепят Ципрас във вота. В резултат Каменос обяви, че отстранява и двамата от парламентарната група на \"Независими гърци\" и ще направи същото с всеки, решил да остане министър или да подкрепи договора. Така партията се оказа с 5 от 300 депутати в парламента. Мнозинството, подкрепящо Ципрас,  формално се разпадна , тъй като неговата \"Сириза\" има 145 места в парламента - съвсем малко под половината депутати, но все пак недостатъчно, за да мине вотът. След истерията от последните няколко дни обаче се очерта договорката на Ципрас и Каменос, която ще гарантира политическото им оцеляване, пише в. \"Катимерини\". Според вестника \"Сириза\" може да разчита на подкрепата поне на четирима депутати от \"Независими гърци\" и на други депутати, например от центристката \"Реката\", и да получи между 151 и 153 гласа. \"Същевременно споразумението между гръцкия премиер и досегашния коалиционен партньор непряко, но ясно почти гарантира, че Преспанското споразумение ще мине в гръцкия парламент\", смята  \"Катимерини\" . Изданието прогнозира, че правителството \"ще остане и ще прокара Преспанското споразумение за облекчение на трансатлантическите партньори на Гърция, които  инвестираха  много\" в него. От това Каменос печели възможността да запази известни институционални привилегии (остава лидер на парламентарна група, тъй като \"Независими гърци\" имат минималния нужен брой от петима депутати, за да са такава) и да продължи да се бори за политическото си оцеляване в подготовка за следващите избори, когато и да са те. Все пак, дори Ципрас да оцелее във вота на доверие, политическата несигурност ще се увеличи - кабинетът ще трябва да разчита на депутати извън коалицията, отбелязва \"Ройтерс\". Следващите редовни парламентарни избори трябва да са през септември. До момента гръцки медии са писали за поне две възможности те да се състоят предсрочно. Единият вариант е през март, а другият - през май, когато са и изборите за Европейския парламент.", "date": "2019.01.14", "title": "Как разривът в гръцкия кабинет спаси Ципрас и сделката с Македония"}
{"url": "https://www.dnevnik.bg/sviat/2019/01/14/3374611_iaice_izmesti_bebeto_na_kaili_djenur_kato/", "text": "Снимка на най-обикновено яйце стана най-харесваният пост в \"Инстаграм\", счупвайки рекорда на снимката, с която Кайли Дженър обяви, че е родила  дъщеричката си Сторми . Яйцето е качено в социалната мрежа на 4 януари и е единственият пост на акаунт, чиято цел е просто да подобри рекорда на Дженър. В неделя той надмина нейните 18 млн. \"харесвания\" и сега има 25 млн. В отговор Дженър пусна видео как чупи яйце на улицата. Наскоро японският милиардер Юсако Маезава стана автор на най-споделяния туит в историята на социалната мрежа, след като обеща да раздели 100 млн. йени (около 925 хил. долара) на 100 случайни хора, споделили поста му.   Маезава стана известен на Запад, след като се оказа  първият частен пътник , който ще бъде разходен около Луната от компанията на Илън Мъск SpaceX. Дженър – малката дъщеря на семейство Кардашиан-Дженър, известни със своето риалити предаване Keeping Up with the Kardashians, е на път да стане един от най-младите милиардери в САЩ. Нейната Kylie Cosmetics не се рекламира по никои от традиционните методи, но едва ли и има нужда. Дженър има над 110 млн. последователи в \"Инстаграм\" и мнозинството са от целевата група на марката - момичета между 18 и 22 г. Два примера за \"инфлуенсърката\" Кайли Дженър са нарицателни. В първия продукти от MAC Cosmetics, за които се говорело през 2015 г., че използва Кайли Дженър, бясно се разпродават в цял свят. Вторият е свързан с  негативен коментар в \"Туитър\"  по адрес на това доколко модерна е социалната мрежа \"Снапчат\" - ефектът бе заличаване на милиард и 300 милиона долара от капиталовата оценка на компанията.", "date": "2019.01.14", "title": "Яйце измести бебето на Кайли Дженър като най-харесваната снимка в \"Инстаграм\""}
{"url": "https://www.dnevnik.bg/bulgaria/2019/01/14/3374618_srinalata_se_sistema_e_rabotosposobna_uveriha_ot_mvr/", "text": "Сриналата се система, заради която  от днес сутринта не се приемат документи за издаване  на лични карти, паспорти и шофьорски книжки, е работоспособна. Това увериха днес от МВР на нарочен брифинг. Проблемът не бил заради хакерска атака, а технически. Системата работи от 2010 години и досега това е първи срив от подобен мащаб. Работи се по решаване на проблема, като оптимистичните очаквания са до края на деня проблемът да се реши. От МВР уточниха, че електронните услуги, предлагани от ведомството, работят. Било възможно и получаването на документи, издаването на които било поискано в предишните дни. На системата се прави профилактика ежемесечно, казаха още от министерството в отговор на журналистически въпрос. Работоспособността на системата, която спря да работи в 8 часа, е била възстановена около 16 часа, съобщиха от МВР. Заради проблема, ръководството на Дирекция \"Български документи за самоличност\" е наредило служителите на звената в районните полицейски управления в София и на бул. \"Мария Луиза\" № 48 да работят ден с удължено работно време. Гишетата ще бъдат отворени, докато има граждани, желаещи да бъдат обслужени.", "date": "2019.01.14", "title": "Сриналата се система за издаване на документи е работоспособна, увериха от МВР (обновена)"}
{"url": "https://www.dnevnik.bg/politika/2019/01/14/3374619_shefut_na_parlamenta_ochakvala_suveta_po/", "text": "Спор за пари е причината Съветът по законодателство към Народното събрание, в който участват авторитетни юристи, да не работи повече от година и половина, пише в. \"Сега\". Въпреки че има критики към качеството на законите, за 2018 г. не е поискана нито една експертиза, а следващата седмица се очаква съветът да бъде разпуснат. В бюджета на парламента се предвиждат около 100 хил. лева годишно за съвета според председателя на парламента Цвета Караянчева юристите трябва да работят без пари, тъй като било въпрос на престиж. Бюджетът на парламента за 2018 г. е 79 млн. лева. В интервю за \"24 часа\" председателят на съвета проф. Огнян Герджиков казва, че разходите на данъкоплатците за работата му са 21 хил. лева, в това число пари за хонорари, канцеларски материали и оборудване. Те са похарчени през 2017 г.", "date": "2019.01.14", "title": "Шефът на парламента очаквала съветът по законодателство да работи без пари"}
{"url": "https://www.dnevnik.bg/razvlechenie/2019/01/14/3374621_purviiat_epizod_ot_posledniia_sezon_na_igra_na_tronove/", "text": "Дългоочакваният осми и последен сезон на сериала \"Игра на тронове\" вече има премиерна дата. На 14 април тази година в САЩ ще бъде излъчен първият епизод от осмия сезон на една от най-популярните поредици, обявиха от HBO. Филмовият канал разпространи и нов тийзър на сериала. \"Игра на тронове\" се превърна в глобален феномен. И въпреки че краят му наближава, HBO вече подготвя няколко проекта, чието действие ще се развива в същата \"вселена\". Телевизията вече е поръчала нов проект на сценаристката Джейн Голдман, известна с работата си по фентъзито \"Звезден прах\" и \"Домът на мис Перигрин за чудати деца\". Действието в сериала, по който работи Голдман, ще се развива хиляди години преди събитията от \"Игра на тронове\" и ще разкаже за златната епоха на героите във Вестерос и нейния упадък, допълва изданието.", "date": "2019.01.14", "title": "Последният сезон на \"Игра на тронове\" тръгва на 14 април"}
{"url": "https://www.dnevnik.bg/bulgaria/2019/01/14/3374620_izraelec_e_arestuvan_vuv_varna_po_iskane_na_gvatemala/", "text": "Международната полицейска организация Интерпол е уведомила властите в Гватемала, че израелският гражданин Азария Леви е арестуван в България заради корупционен скандал, съобщиха гватемалският радио- и телевизионен оператор и израелски медии. Леви, предприемач, свързан със \"Солел бонех\" (най-старата строителна компания в Израел), е арестуван във Варна след кацане на летището, където пристигнал от родината си. Разследвания на специализирана прокуратура, която работи по корупционни случаи, и други органи е установило, че компанията е участвала в незаконни плащания за 6.1 млн. до бившия министър на комуникациите и инфраструктурата на Гватемала Алехандро Синибалди, за да получи обществени поръчки между 2012 и 2015 г. Гватемала издаде през август заповеди за ареста на още 12 души заради същия скандал. Според в. \"Йедиот ахронот\" Азария Леви е директор в SBI, поделение на \"Солел бонех\" за чуждестранни проекти, е заподозрян, че е участвал роля в схемата. \"Таймс ъф Израел\" пък пише, че той е помогнал за плащанията, без да се уточнява какво точно е било участието му. Уточнява се, че заради липсата на договор за екстрадиция между Гватемала и България остава отворен въпросът дали Леви ще бъде екстрадиран. Израелското външно министерство съобщи, че следи случая.", "date": "2019.01.14", "title": "Израелец е арестуван във Варна по искане на Гватемала"}
{"url": "https://www.dnevnik.bg/sport/2019/01/14/3374560_muri_ostana_na_krachka_ot_epichen_obrat_i_napusna/", "text": "Носителят на три титли от Големия шлем Анди Мъри отпадна още на старта на Australian open след загуба от испанеца Роберто Баутиста Агут 4:6, 4:6, 7:6 (5), 7:6 (4), 2:6. Срещата продължи 4.10 часа. Зрителите в Мелбърн видяха епичен мач, който премина през множество обрати, а Мъри намери начин да се върне от 0:2 сета. В крайна сметка шотландецът не успя да реализира 10-ия обрат в кариерата си в петсетов мач. Публиката няколко пъти ставаше на крака, аплодирайки Мъри, когато той изравни резултата от 0:2 сета. Двубоят е последен за Мъри на Australian open. Преди началото на турнира обяви, че планира да сложи край на кариерата си през този сезон, като е възможно това да се окаже последният му турнир. Финалистът от 2010, 2011, 2013, 2015 и 2016 г. отпада едва за трети път в първия кръг. Британецът беше загубил още в дебютната си среща през 2006 г., както и през 2008-а. Дотук Мъри нямаше загуба срещу 30-годишния испанец. Бившият №1 беше с три победи от три мача. \"Беше невероятна вечер, Анди заслужава тази атмосфера, а хората тук бяха пристигнали да го наблюдават. Мачът беше невероятен, истинска битка, а той е истинси боец. Искам да го поздравя за всичко, което е направил в кариерата си\", каза Баутиста Агут след срещата. Във втория кръг испанецът ще срещне представителя на домакините Джон Милман. Мъри реализира впечатляващите 19 аса в срещата, като допусна и две двойни грешки. Неговият съперник завърши със седем аса и нито една двойна грешка. По отношение на уинърите Баутиста Агут направи с три повече – 53 срещу 50. В първите два сета Баутиста Агут игра на много високо ниво, като буквално не допускаше грешки. Испанецът успя да пробие Мъри в края на първия сет, за да поведе с 5:4 и да поведе в резултата. Във втората част ситуацията беше различна, като Баутиста Агут рано успя да пречупи устрема на Мъри и реализира пробив в петия гейм. Испанецът задържа предимството си до края и направи сериозна крачка напред с аванс от два сета. Третият сет беше много важен и макар Баутиста Агут да направи пробив, повеждайки с 2:1, Мъри успя да се върне. Шотландецът незабавно изравни за 2:2, а след това резултатът се движеше гейм за гейм, стигайки се до тайбрек. В него Мъри поведе с 2:0 и това се оказа ключово, за да може да намали резултата. Постепенно бившият №1 успя да натрупа самочувствие, а и публиката беше на негова страна, като го окуражаваше при всеки важен удар. Сетът беше много оспорван, но мина без пробиви, като се стигна до нов тайбрек. Напрежението в него беше голямо, като имаше общо пет мини пробива, три от които бяха на сметката на Мъри. Петкратният финалист в Мелбърн показа здрави нерви и със 7:4 точки изравни резултата 2:2 сета. Психологическото предимство беше на страната на Мъри, като той започна решителния сет с убедителен гейм 40:15. След това обаче дойде срив в играта на шотландеца, който доведе до пет поредни гейма за испанеца. Баутиста Агут реализира два поредни пробива, за да поведе с 5:1 и упря бившия №1 до стената. Мъри сервираше за оставане в сета при 1:5, като публиката на корта стана на крака, за да го окуражи. Федерер потегли с експресна победа Шампионът от последните две години в Мелбърн Роджър Федерер не разочарова публиката в първата си среща. Швейцарецът потегли с чиста победа 6:3, 6:4, 6:4 срещу Денис Истомин. Маестрото надви представителя на Узбекистан за по-малко от два часа – 1.59. Федерер демонстрира познатото си много високо, като не допусна никакви спадове в срещата. Маестрото записа 14 аса и спечели 83% от точките на своя първи сервис. Освен това той реализира 52 уинъра и 30 непредизвикани грешки. \"За мен е истинско удоволствие всеки път, когато съм на корта, особено в Австралия. Вие (феновете) сте една много голяма причина да съм тук отново. Мисля, че се получи хубав мач и се надявам хората да бъдат доволни от това, което видяха\", каза Федерер. 37-годишният ветеран изрази надежда, че ще успее да защити титлата си, но отчете факта, че няма да му бъде лесно. \"Не знам дали е възможно. Искам го наистина. Силно се надявам да печеля повече от 20 титли, но тук има много претенденти. Трябва да призная, че преди година играх наистина великолепно, но и сега нивото е много високо\", каза още Федерер. В друг мач от мъжката програма шестият поставен Марин Чилич постигна чиста победа над представителя на домакините Бърнард Томич с 6:2, 6:4, 7:6 (3). Хърватинът се нуждаеше от 2.05 часа, за да се справи с 88-ия в световната ранглиста. Чилич завърши с 24 часа и две двойни грешки, като направи 56 уинъра в срещата и само 24 непредизвикани грешки. Във втория кръг той ще срещне Макензи Макдоналд. Американецът се справи с Андрей Рубльов. Шампионката при жените започна с победа При дамите шампионката от 2018 г. Каролин Вознячки се справи с 52-ата в света Алисон Ван Ойтванк с 6:3, 6:4 за час и 35 минути. Третата поставена нямаше особени проблеми в срещата, макар че в началото се видяха нерви в играта ѝ. Датчанката записа ключов пробив в шестия гейм, за да поведе с 4:2, след което нямаше никакви проблеми да спечели първата част с 6:3. Във втория сет Вознячки действаше с още по-голяма увереност и проби в третия гейм. \"Много съм щастлива, винаги е специално чувството да се върнеш в Австралия и да играеш на \"Род Лейвър арена\", каза Вознячки след срещата. \"Този корт ми носи специални спомени заради миналогодишната ми победа. Сега даже искам да се разплача, а аз никога не плача\". За втория кръг се класира и световната №2 Анжелик Кербер, която победи с 6:2, 6:2 Полона Херцог. Петата поставена Слоун Стивънс победи в изцяло американски сблъсък с Тейлър Таунсенд – 6:4, 6:2.", "date": "2019.01.14", "title": "Мъри остана на крачка от епичен обрат и напусна Australian open"}
{"url": "https://www.dnevnik.bg/sviat/2019/01/14/3374636_sasht_sa_mnogo_nenadejden_partnyor_kaza_suvetnik_na/", "text": "Съветник на турския президент Реджеп Тайип Ердоган обвини Съединените щати, че в момента са \"много ненадежден партньор\" за Турция, предаде телевизия \"Ал джазира\". В интервю за катарската телевизия Ясин Актай каза, че \"объркване и какофония между действащите лица на различни нива в администрацията и институциите на САЩ\" са причина за \"проблемите и неразбирателствата\" между двете страни. В основата на проблема според него са непоследователността в сирийската политика и подходът към \"терористични групировки\". Яктай бе първият човек, който излагаше турските обвинения към Саудитска Арабия по случая с убийството на  Джамал Хашокжи , докато информация от изтекли записи се появяваше в медиите в страната. Анкара и Вашингтон отправят от началото на годината взаимни нападки след решението на американския президент Доналд Тръмп за изтегляне на военнослужещите на страната от Сирия. Макар процесът да започна в петък, съветникът на Тръмп Джон Болтън обвърза завършека му с гаранция за сигурността на кюрдски бойци, които Анкара смята за терористи. В резултат турският президент Ердоган  отказа  да се срещне с него. Днес Тръмп заплаши да  унищожи Турция икономически , ако кюрдите бъдат нападнати. Офанзивата срещу турски бойци същевременно е част от плановете на Анкара за предстояща нова офанзива в Сирия - последната  започна  преди около година, също  на фона на напрежение  между двете страни.", "date": "2019.01.14", "title": "САЩ са \"много ненадежден партньор\", каза съветник на Ердоган"}
{"url": "https://www.dnevnik.bg/sviat/2019/01/14/3374643_feisbuk_e_obmislial_da_iska_stotici_hiliadi_dolari_za/", "text": "През 2012 г. ръководството на \"Фейсбук\"е обмисляло да кара компаниите да плащат минимум 250 хил. долара за достъп до данните на потребителите. Това показват съдебни документи, цитирани от електронното издание \"Арс техника\" и в. \"Гардиън\". В крайна сметка приложението не е било прието. Документите показват, че през 2012 г. и 2013 г. екип на социалната мрежа е разисквал как да използва достъпа до данни, за да получава по-високи приходи от големите рекламодатели. По същото време \"Фейсбук\" решава да промени начина, по който трети лица могат да получават този достъп – на практика затваряйки пътя, по който \" Кеймбридж аналитика \" се е добрала до данните на милиони хора. През декември Италия глоби социалната мрежа с 10 млн. евро по обвинения, че компанията е  продала данни на свои потребители,  без да ги информира коректно, предаде \"Франс прес\". Социалната мрежа \"Фейсбук\"  е подвела потребителите да се регистрират на платформата си, без да ги информира незабавно и по адекватен начин на фазата на откриване на акаунт за това, че данните, които те са предоставили, ще се събират с търговски цели, се посочва в комюникето на италианския антитръстов регулатор. Той обвинява \"Фейсбук\", че не е пояснила финансовата цел, която остава прикрита на предоставянето на тези услуги на социалната мрежа, като е подчертала дебело само нейния безплатен характер, се допълва в комюникето на италианския регулатор.", "date": "2019.01.14", "title": "\"Фейсбук\" е обмислял да иска стотици хиляди долари за достъп до данни"}
{"url": "https://www.dnevnik.bg/sviat/2019/01/14/3374650_turseneto_na_finansovi_uslugi_vuv_velikobritaniia_se_e/", "text": "Търсенето на финансовите услуги на Великобритания се е свило за първи път от пет години на фона на несигурността около Брекзит и икономическото развитие. Това сочат резултатите от проучване на Конфедерацията на британската промишленост (КБП - CBI) и консултантската компания \"ПрайсуотърхаусКупърс\" (PricewaterhouseCoopers - PwC), цитирано от агенция \"Ройтерс\". Рентабилността на сектора, който има водеща роля в британската икономика, е останала без промяна за трето поредно тримесечие през трите месеца до декември 2018 година. Според проучването, проведено сред 84 компании, се очаква търсенето да продължи да спада до март, а рентабилността - да се понижи за първи път от три години. \"Комбинация от макроикономическа несигурност и неяснотата около Брекзит, съобразяването с регулаторните изисквания и колебанията на световния пазар нанасят тежък удар върху британския сектор на услугите\", посочва главният икономист на КБП Рейн Нютън-Смит. Британският парламент се очаква да отхвърли утре  споразумението за излизане от ЕС , което ще удължи несигурността за финансовия сектор. Много банки, застрахователи и мениджъри на активи, които използват Великобритания като европейска база за дейността си откриват централи в други страни от ЕС, за да избегнат опасността да загубят достъп до европейския пазар, ако Лондон напусне блока без сделка. Изследването показва смесена картина на сектора. При застрахователите бизнесът се забавя, докато при банките, строителните дружества и слециализираните кредитори обемът на дейността остава без промяна или намалява. Експертите установяват \"поразяваща загуба на скорост\" при инвестиционните мениджъри, които отчитат най-рязкото свиване на активността от финансовата криза преди десетилетие. Голямо мнозинство от компаниите за инвестиционен мениджмънт, обхванати от проучването, са по-слабо оптимистични за перспективите през идните месеци, като се очаква удар да понесе бизнесът с чуждестранни клиенти. Това е обрат за сектора на инвестиционния мениджмънт, който отчиташе добро развитие от периода на финансовата криза. Въпреки цялостните мрачни перспективи се очаква броят на служителите във финансовия сектор да се увеличи през текущото тримесечие, а инвестиционните намерения като цяло остават стабилни, установява проучването. / БТА", "date": "2019.01.14", "title": "Търсенето на финансови услуги във Великобритания се е свило за пръв път от 5 години"}
{"url": "https://www.dnevnik.bg/sport/2019/01/14/3374660_levski_izprati_rivaldinyo_pod_naem_v_otbora_na_george/", "text": "Нападателят на \"Левски\" Ривалдиньо преминава под наем в румънския \"Виторул\" (Констанца), обяви треньорът и собственик на клуба Георге Хаджи. Легендата на румънския футбол призна на пресконференция, че е взел нападателя, за да повиши конкуренцията в състава. \"Взехме Ривалдиньо, така че имаме нов човек в атаката. Желанието е да сме по-конкурентни на останалите, а това може да стане с нови качествени попълнения. Мисля, че взимаме млади играчи, които ще ни направят по-добър отбор\", каза Хаджи. Ривалдиньо пристигна в \"Левски\" преди година със свободен трансфер от \"Динамо\" (Букурещ). За сините обаче бразилецът не успя да се наложи като има едва 13 мача и само един гол. В Румъния Ривалдиньо е достатъчно добре познат от изявите си в \"Динамо\". С тимът той игра един сезон, като има три гола в румънското първенство и един в Лига Европа. Хаджи обясни, че Ривалдиньо ще играе във \"Виторул\" под наем до края на сезона. В договора има клауза за постоянното му откупуване, което може да стане факт през лятото. Бразилецът се оказа ненужен в \"Левски\" в началото на зимната подготовка. Треньорът Славиша Стоянович не взе Ривалдиньо за подготвителния лагер в Кипър заедно с халфа Фелипе Нашименто, вратарите Божидар Митрев и Мартин Полачек, както и защитника Аймен Белаид. \"Виторул\" е пети с 33 точки в класирането, на 13 зад лидера \"Клуж\".", "date": "2019.01.14", "title": "\"Левски\" изпрати Ривалдиньо под наем в отбора на Георге Хаджи"}
{"url": "https://www.dnevnik.bg/sviat/2019/01/14/3374659_novichok_shte_bude_zabranen_kato_orujie_rusiia_ne_se/", "text": "Изпълнителният съвет на Организацията за забрана на химическите оръжия предложи в понеделник включването на още две групи вещества в забранителния списък, сред които е и \"Новичок\". Ако в следващите 90 дни няма официално противопоставяне от някоя от 193-те държави членки, решението влиза в сила. Инициативата е съвместна на САЩ, Холандия и Канада и включва разработената в бившия СССР група, от която е и веществото, използвано за покушението в Солсбъри миналата година срещу бившия руски агент Сергей Скрипал и дъщеря му. Според Сабин Нолке, канадският представител в OPCW, \"Русия се дистанцира от консенсуса, но в крайна сметка не се противопостави\". Решението на организацията е поверително и няма други подробности как са гласували 41 държави от Изпълнителния съвет, сред които от ноември 2018 г. е и България. Москва бе обвинена от Лондон, ЕС и НАТО, че стои зад нападението от 4 март 2018 г., но тя категорино отрича да има нещо общо с покушението, както и с използваното вещество. Първата употреба на бойно химическо вещество в Европа от края на Втората световна война насам предизвика най-масовото изгонване на руски дипломати през последните десетилетия. Днешното предложение е първото от подобен род, откакто списъкът със забранени вещества бе съставен през 1997 г. Става дума за един от трите списъка, които поддържа OPCW. В негопопадат вещества, разработвани или използвани като химическо оръжие. На всички държави е забранено да притежават повече от 1 тон такива вещества, а производството им (не повече от 100 кг годишно) става само с изрично съгласуване с организацията. Във втория списък попадат прекурсори за веществата от първия, като държавите са длъжни да отчитат производството им и да не ги изнасят за държави, които не са подписали Конвенцията за забрана на химическото оръжие. Третият списък е са химически вещества, носещи риск, но позволени за производство за индустриални цели.", "date": "2019.01.14", "title": "\"Новичок\" ще бъде забранен като оръжие, Русия не се противопостави"}
{"url": "https://www.dnevnik.bg/sviat/2019/01/14/3374655_pridnestrovieto_otnovo_shte_ima_posolstvo_v_moskva/", "text": "Непризнатата от Молдова Приднестровска молдовска република за втори път отваря представителство в Москва, предаде ТАСС. Властите в региона, познат като Приднестровието, го считат за \"посолство\". Такова вече бе отворено веднъж за кратко през 2017 г. За тази стъпка \"външният министър\" Виталий Игнатиев е информирал \"президента\" на самопровъзгласилата се република Вадим Красноселски. Според пресслужбата му откриването е планирано за януари и това ще е важна стъпка за \"укрепване на отношенията между Приднестровието и Руската федерация\". Министърът изразява и надежда да се реши проблемът с ограничението на вноса на редица стоки (включително приднестровски) през територията на Украйна, влязло в сила от 1 януари. Според \"Болкан инсайт\" мисията ще е на ул. \"Нови Арбат\" в Москва до \"посолствата\" на други непризнати страни като Абхазия и Южна Осетия. Официално Москва признава териториалната цялост на Молдова и смята Приднестровието за част от нея. На практика отцепилият се през 1992 г. е под неин контрол. Там има и 1500 руски военнослужещи, които Молдова от години настоява да си тръгнат. Александър Караман, бившият \"външен министър\" на друга непризната държава - Донецката народна република в Украйна - ръководеше отвореното през 2017 г. представителство, от което Тираспол по-късно се отказа.", "date": "2019.01.14", "title": "Приднестровието отново ще има \"посолство\" в Москва"}
{"url": "https://www.dnevnik.bg/politika/2019/01/14/3374644_atlanticheskiia_suvet_predlaga_da_se_kupiat_napravo_16/", "text": "Атлантическият съвет на България смята, че вместо да се придобиват нови бойни самолети на две части е по-добре да се сключи договор за ескадрила самолети (14 или 16), по примера на Словакия. Правителството реши да започне преговори със САЩ за доставка на 8 самолета F-16 блок 70, Viper. Очаква се до дни Народното събрание да одобри това решение и преговорите да стартират възможно най-бързо. Със своя позиция Атлантическият съвет на България напомня, че през 2016 и 2018 г. Народното събрание одобри варианти на Проект за инвестиционен разход (ПИР) за придобиване на нов тип боен самолет, предвиждащи придобиване на 16 бойни самолета и утвърждаващи финансова рамка за първите 8 от тях, с хипотезата, че получаването на втората партида самолети ще започне 6-8 години след сключването на първия договор. И в двата документа се определя разделянето на проекта на две части като рисково. За това Атлантическият съвет на България счита, че сключването на договор за придобиване на ескадрила самолети (14 или 16), макар и разсрочено във времето, има редица предимства. \"По този начин придобиваме с една процедура ескадрила самолети, като се избягва рискът закупуването на втората партида да се забави във времето, коeто ще има неблагоприятно отражение върху способностите на бойната ни авиация в перспектива. Това ще позволи решаване на въпроса с придобиването на нов тип боен самолет и по-нататъшното насочване на фокуса върху придобиването на другите необходими способности в процеса на превъоръжаването на българските въоръжени сили с нова и модерна бойна техника\", се казва още в позицията. Придобиването с една процедура на ескадрила самолети ще доведе и до по-бързо снемане от въоръжение на старите съветски самолети МиГ-29 и Су-25 и следователно – до минимизиране на разходите за техния ремонт и поддръжка, смятат още от Атлантическия съвет. Таблицата по-долу сравнява предимствата и недостатъците на двата варианта: Имайки предвид преобладаващите предимства на втория вариант и фазата, в която се намира процедурата за придобиване на бойни самолети, Атлантическият съвет на България призовава народните представители в своето решение да изискат от правителството да представи два алтернативни варианта на договор, съответно за придобиване на 8 и на 14 самолета F-16V, след което да ги обсъди и да приеме по-добрия в дългосрочен план вариант. Разчетите на Атлантическия съвет показват, че придобиването на 14 бойни самолета ще е за сметка на 40-45 % от инвестиционната част на бюджета за отбрана за периода 2019-2030 г. и това е максимално възможният ресурс, който може да бъде предоставен за развитие на бойната ни авиация в този период. Освен това и макар потребностите да са по-високи, опитът и плановете на други страни (Чехия, Унгария, Словакия) показва, че с 14 самолета е възможно да се създадат и поддържат съвременни бойни способности.", "date": "2019.01.14", "title": "Атлантическият съвет предлага да се купят направо 16 изтребителя, а не само 8"}
{"url": "https://www.dnevnik.bg/biznes/2019/01/14/3374657_durjavata_shte_osiguriava_dopulnitelni_kolichestva_tok/", "text": "Ще се търсят възможности дружествата от държавната енергетика да осигурят допълнителни количества електроенергия за борсовия пазар в сегмента \"Ден напред\". Това е една от трите мерки за стабилизиране на пазара, обсъдени днес на среща в Комисията за енергийно и водно регулиране между министъра на енергетиката Теменужка Петкова, председателя на регулатора Иван Иванов, представители на електроразпределителните компании, държавните енергийни дружества и \"Българска независима енергийна борса\" ЕАД. Обсъждането на мерките е една от инициативите след извънредното заседание на Националния съвет за тристранно сътрудничество през миналата седмица,  на който централна тема бе цената на електроенергията  на свободния пазар.  Съгласно ангажиментите по делото \"БЕХ Електричество\", \"Национална електрическа компания\" ЕАД, ТЕЦ \"Марица-Изток 2\" ЕАД и АЕЦ \"Козлодуй\" ЕАД следва да осигуряват по 690 МВт електроенергия на всеки час за търговия през платформата \"Ден напред\" на борсата, съобщава Министерството на енергетиката. От 19 януари това количество ще се увеличи над 700 мВт, припомни енергийният министър Теменужка Петкова. По думите й осигуряването на допълнителни количества за пазара \"Ден напред\" ще повиши ликвидността и ще гарантира по-голяма предсказуемост при борсовата търговия. Предстои да бъде изготвен анализ за това какви количества електроенергия допълнително може да осигури всяко дружество.  Като втора мярка за стабилизиране на пазара е обсъдена възможността да бъдат създадени нови стандартизирани продукти за търговия на борсата. В едноседмичен срок електроразпределителните предприятия трябва да дадат своите предложения за такива продукти, които да разнообразят възможностите за борсова търговия.  Ускоряването на обединенията с други пазари в района на Югоизточна Европа също е набелязано като допълнителна дългосрочна мярка за разширяване на възможностите за търговия и стабилизиране на цените. По данни на изпълнителния директор на \"Българска независима енергийна борса\" ЕАД Константин Константинов най-напреднали са разговорите за обединение с македонската и румънската борса. До няколко месеца този процес ще има конкретни резултати.", "date": "2019.01.14", "title": "Държавата ще осигурява допълнителни количества ток на борсата, заяви Петкова"}
{"url": "https://www.dnevnik.bg/sport/2019/01/14/3374639_polemikata_za_shouto_na_pochivkata_na_superboul/", "text": "Американската група Maroon 5 ще пее в шоуто на почивката на  Супербоул . Другите изпълнители, които ще участват в събитието, са Big Boi и Травис Скот. Изборът е очакван след  отказа на певиците Риана  и Карди Би заради несъгласието им с действията на Националната футболна лига (НФЛ) спрямо куотърбека  Колин Каперник . Той беше беше първият играч, който коленичи по време на изпълнение на националния химн на САЩ в знак на протест срещу расовото неравенство. Голям брой футболисти последваха примера му и също се включиха във формата на протест. Това предизвика отзвук, като президентът Доналд Тръмп осъди действията и призова за наказания. Супербоул е най-голямото спортно събитие в САЩ. Големият мач в американския футбол има  огромна телевизионна аудитория и е поле за реклама на много компания . Преди година повече от 100 милиона души наблюдаваха изпълнението на Джъстин Тимбърлейк на почивката. Този сезон мачът ще се проведе на 3 февруари 2019 г. в Атланта, Джорджия.", "date": "2019.01.14", "title": "Полемиката за шоуто на почивката на Супербоул приключи с избора на Maroon 5"}
{"url": "https://www.dnevnik.bg/bulgaria/2019/01/14/3374672_stotici_romi_se_subraha_na_protest_v_sofiia_s_iskane/", "text": "С протест пред Министерския съвет роми поискаха оставката на вицепремиера и министър на отбраната Красимир Каракачанов. Недоволството им беше предизвикано от изказванията на лидера на ВМРО в последните дни след инцидента в пловдивското село Войводиново, където военнослужещ беше пребит, а за престъплението бяха арестувани двама братя от местната ромска махала. \" Циганите в България станаха изключително нагли  и търпимостта на българското общество се изчерпа\", каза Каракачанов, а думите му бяха последвани от влизане на багери в ромската махала в селото и  събарянето на няколко постройки , които бяха обявени за опасни за живеене. По данни на МВР в днешния протест са се включили около 200-300 души, като не се е стигнало до инциденти. Ромите носиха плакати с надписи \"Каракачанов, върви си\", \"Войводите не събарят къщи\", \"България казва не на нацизма\" и др. Чуваха се и постоянни викове за оставка. По-късно в открито писмо до Каракачанов център \"Амалипе\"  отказа посещението на ромски ученици  от мрежата \"Всеки ученик ще бъде отличник\" на 14 януари в Министерство на отбраната по повод Василица – Ромската Нова Година. Организаторите на протеста уточниха, че в  електронната петиция с искане за оставка на вицепремиера  вече са се подписали над 1100 души. В недоволството се включиха бившият депутат от ДПС Александър Методиев, известен с прякора си Бат Сали. По-рано през деня Каракачанов заяви, че всеки има право да протестира. Той добави, че \"всички тези организации, които години наред усвояваха огромни пари, е хубаво  да дадат най-накрая един отчет колко пари получиха и за какво ги изразходиха \". \"Защо така се получава, че след тези стотици милиони, да не кажа милиарди, които се изляха и по европейски, световни и национални фондове, защо няма ефект от това, те са основните отговорни за това, защото те получаваха тези пари\", заяви вицепремиерът.", "date": "2019.01.14", "title": "Няколкостотин роми поискаха оставката на Каракачанов на протест в София"}
{"url": "https://www.dnevnik.bg/sviat/2019/01/14/3374665_lyo_pen_poiska_ot_jultite_jiletki_evroizborite_da_sa/", "text": "Лидерът на крайнодясната партия \"Национален сбор\" Марин льо Пен се обърна към \"жълтите жилетки\" на митинга, с който откри кампанията си за изборите за европарламент, предадоха \"Ройтерс\" и \"Франс прес\". Льо Пен, която не се кандидатира на изборите, но чиято популярност нарасна покрай протестите във Франция, поиска вотът през май да е референдум за политиките на президента Еманюел Макрон. \"В контекста на народното въстание на \"жълтите жилетки\" тези избори предлагат шанс да се сложи край на кризата, родена от презрението... на некомпетентен президент, чието поведение е смущаващо\", каза Льо Пен. \"Ако Макрон не е достатъчно мъдър, за да се върне при хората, като разпусне парламента, тогава нека политическият арбитраж дойде от европейските избори.\" Макар \"жълтите жилетки\" да са независими от партии и съюзи, те споделят много от исканията на \"Националния сбор\" - например пропорционално представителство в парламента, пряка демокрация с референдуми от швейцарски тип, по-малко евроинтеграция и - преди всичко - оставката на Макрон. На протеста им симпазитира и крайнолевият лидер Жан-Люк Меланшон. \"Ройтерс\" отбелязва, че проучване на агенция Ifop е дало на \"Националния сбор\" преднина пред \"Република, напред\" на президента Макрон (подкрепата за тях е съответно 24 и 18%). \"Нашите съюзници вече управляват в Италия и Австрия\" В неделя Льо Пен представи и кандидата, който оглавява листата на партията - 23-годишния  Жордан Бардела  - който обяви, че е възможно \"по-добро\" бъдеще, след като \"съюзниците\" вече управляват в Италия и Австрия. \"От това, което разбират от проучванията, повечето \"жълти жилетки\" биха гласували за нас,\" каза той. С Бардела начело на листата \"Национален сбор\" се представя като защитник на идеята за \"Европа на народа\", каза Марин льо Пен, която определи партийната листа като \"голям съюз на френските патриоти\", противопоставящи се на глобалистите, предаде БТА, като цитира \"Франс прес\" и телевизия Ер Те Ел. В ЕП сега Национален сбор има само 15 депутати. На изборите през 2014 г. бяха избрани 24 души, но след провала на партията на президентските избори през 2017 г., редица избраници се оттеглиха. Същевременно днес допитването на института Ifop за вестник \"Журнал дю Диманш\" показва и че голямо мнозинство от французите не искат появата на съюз между \"Национален сбор\", крайнолявата партия \"Непокорна Франция\" и движението на \"жълтите жилетки\". Едва 20 процента от французите смятат, че е вероятно трите движения да се обединят, а 43 процента смятат, че това изобщо не е възможно. На въпрос \"Искате ли подобен съюз да има?\" 82 процента от анкетираните отговарят негативно.", "date": "2019.01.14", "title": "Льо Пен поиска от \"жълтите жилетки\" евроизборите да са референдум за Макрон"}
{"url": "https://www.dnevnik.bg/zdrave/2019/01/14/3374775_gripna_epidemiia_e_obiavena_v_stara_zagora_burgas_i/", "text": "Грипна епидемия е   и Бургас, . Регионалната здравна инспекция (РЗИ) в Стара Загора обяви грипна епидемия в областта, която влиза в сила от утре (15 януари). Учебните занятия ще бъдат спрени от 16 до 18 януари, съобщава \"Фокус\". От 7 до 13 януари е регистрирана заболеваемост от 264.84 души на 10 000, като са засегнати всички възрастови групи. От РЗИ препоръчват на болниците да преустановят свижданията в лечебните заведения. Димитър Николов издаде официална заповед, с която се отменят учебните занятия в общината от 15 януари до 18 януари (включително), съобщи пресцентърът на община Бургас. В заповедта му има и допълнителните мерки, препоръчани днес от специалистите на РЗИ: - прекратяване на плановите операции в лечебните заведения; - преустановяване на свижданията, консултациите, профилактичните прегледи и имунизациите; - ясли и детски градини ще работят в условията на засилен филтър към посетителите, като болни деца и болни лица от персонала няма да се допускат; - ограничаване на масовите мероприятия. Целта на мерките е да се ограничи разпространението на грипа. От утре, 15 януари, и РЗИ –   обявява грипна епидемия. Здравните власти са дали препоръка за преустановяване на учебните занятия в областта за периода 16 – 18 януари включително. В  предвид трайния ръст в заболеваемостта РЗИ въвежда предепидемични мерки, съобщи пресцентърът на Министерството на здравеопазването.", "date": "2019.01.14", "title": "Грипна епидемия е обявена в Стара Загора и Бургас, Силистра е пред епидемия"}
{"url": "https://www.dnevnik.bg/evropa/2019/01/14/3374718_pochina_kmetut_na_gdansk_namushkan_s_noj_na/", "text": "Кметът на полския град Гданск Павел Адамович е починал от раните си, след като бе намушкан с нож на сцената на благотворително събитие. Това съобщи \"Ройтерс\", като цитира здравното министерство на страната. \"Не можахме да спечелим\" битката за живота му, каза за канал TVN министър Лукаш Шумовски, предаде агенцията. Малко по-рано ДПА, цитирана от БТА, съобщи, че според докторите Адамович е в тежко състояние. Получил е травми на сърцето, диафрагмата и органите в коремната област. Пред болницата се бе извила опашка от доброволци, които искат да дарят кръв, след като бе съобщено, че пострадалият се нуждае от много кръв в борбата за спасяване на живота му. Адамович бе популярен лидер на града - негов несменяем кмет вече над 20 години. Заплахи към други кметове Нападателят според съобщенията е успял да проникне до сцената, използвайки журналистическа карта. Той е 27-годишен криминално проявен мъж, неотдавна излязъл от затвора, където е излежал 5-годишна присъда за банков обир, отбелязва ДПА. Той бе задържан от охраната веднага след престъплението, извършено пред очите на стотици хора, а после бе предаден на полицията. Самият той след деянието си каза, че го е извършил за отмъщение на бившата управляваща партия \"Гражданска платформа\" - сега в опозиция, защото по време на нейното управление е бил \"несправедливо\" обвинен и осъден. Адамович бе избиран няколко пъти за кмет от тази партия, чийто член бе до 2015 г., но последния път се кандидатира като независим. Нападението срещу кмета бе осъдено от всички политически и обществени сили в страната. Днес полската полиция, цитирана от ТАСС, задържа и 41-годишен мъж, който разпространил в \"Туитър\" заплахи към кметовете на други два големи полски града - Познан и Вроцлав. Той ще бъде съден за разпалване на ненавист. Двамата кметове \"ще станат жертви на своя ляв и безбожен подход към длъжностите си\", е написал задържаният в социалните мрежи. ", "date": "2019.01.14", "title": "Почина кметът на Гданск, намушкан с нож на благотворително събитие"}
{"url": "https://www.dnevnik.bg/sport/2019/01/14/3374754_durjavata_otpusna_370_hiliadi_leva_za_remont_na/", "text": "Държавата започва ремонт на лекоатлетическата зала в Добрич. Министърът на младежта и спорта Красен Кралев даде старт на проекта, който е на стойност 369 762 лева. Изпълнителят на ремонтните дейности \"Арете строй\" ЕООД е бил определен след обществена поръчка. Ремонтът на зала \"Добротица\" трябва да започне в началото на април, а срокът на изпълнение е 40 дни. \"Българският спорт дължи много на тази зала, тъй като години наред тя обезпечаваше всички нужди на лекоатлетите за зимната подготовка. След като през миналата година приключи ремонтът на \"Асикс Арена\", сега вече може да започнем да реконструираме и тази зала. Аз имам много сантименти тук, защото тук съм се състезавал и съм тренирал\", каза министър Кралев. На пистата ще бъде положена нова настилка от полиуретан. В залата ще бъдат монтирани нови съоръжения за дълъг, троен и овчарски скок. Министър Кралев добави, че ще се ремонтират и съблекалните. \"Предстои ремонт на стадион \"Академик\" в София, който заедно с \"Асикс арена\" ще се превърне в център на леката атлетика\", каза още Кралев.", "date": "2019.01.14", "title": "Държавата отпусна 370 хиляди лева за ремонт на атлетическата зала в Добрич"}
{"url": "https://www.dnevnik.bg/bulgaria/2019/01/14/3374757_v_sofiia_shte_budat_izgradeni_novi_socialni_centrove/", "text": "В София ще бъдат изградени девет нови социални центъра за подкрепа и грижа за възрастни и хора с увреждания. Проектът се финансира с над 5 млн. лв. от Министерството на регионалното развитие и благоустройството чрез оперативна програма \"Региони в растеж\" 2014 - 2020 г. Средствата са 100% безвъзмездна финансова помощ, уточняват от регионалното министерство. Договорът за изпълнение на проекта беше подписан от ресорния зам.-министър Деница Николова и кмета на София Йорданка Фандъкова. Предвижда се строителство на нова подходяща и ефективна социална инфраструктура в 2 обекта, чрез което ще се създадат 9 нови социални услуги за пълнолетни лица с увреждания и възрастни хора. Единият обект ще се намира в двора на Дома за пълнолетни лица с деменция в кв. \"Княжево\". Там трябва да бъде изграден дневен център за подкрепа на лица с различни форми на деменция и техните семейства. В Подгумер, където в момента работят дом за пълнолетни лица с умствена изостаналост и защитено жилище за лица с психични разстройства, ще бъдат изградени нови шест центъра за грижа за лица с психични разстройства. По проекта ще се осигури и необходимото оборудване и обзавеждане. От новата материална база ще могат да се възползват общо 160 лица с увреждания, изчисли регионалното министерство.", "date": "2019.01.14", "title": "В София ще бъдат изградени 9 центъра за възрастни и хора с увреждания"}
{"url": "https://www.dnevnik.bg/bulgaria/2019/01/14/3374715_pravozashtitnici_iskat_cacarov_da_proveri_zakonno_li/", "text": "Българският хелзинкски комитет ще сезира главния прокурор Сотир Цацаров и международни наблюдатели за поредицата от  противоправни действия на местните власти в с. Войводиново, Пловдивско . Това съобщиха от правозащитната организация. От комитета отбелязват, че разрушените на 9 януари постройки са съборени в противоречие с предвидените от закона процедури за такава дейност. На обитателите им не е дадена възможност дори да изнесат най-необходимите си вещи, като представители на организацията са се натъкнали на няколко детски колички и друга покъщнина, събрани от съборените постройки и струпани в задната част на махалата, като според правозащитниците целта е тези предмети да не бъдат видени лесно. На вратите и прозорците на останалите къщи в махалата са разлепени констативни актове, които могат да бъдат обжалвани в седемдневен срок, изтичащ днес. Хелзинкският комитет съдейства на засегнатите за подготвяне на възражения срещу констативните актове. Според процедурите адвокати на засегнатите хора имат право да се обърнат към европейския съд по правата на човека в Страсбург с искане да се наложат привременни мерки и В такива случаи до момента съдът е искал от властите да дадат разяснения защо се пристъпва към събарянето, отговори дали семействата има къде да се настанят и дали подлежащите на разрушаване къщи са единственото жилище на засегнатите. За да се пристъпи към тази стъпка обаче, трябва да са извървени законовите процедури в страната с внасяне на възражения. За съборените преди дни във Войводиново постройки обаче не е дадена такава възможност, като по данни на представителите на правозащитната организация, властите не са спазили Телефонът на кмета на Войводиново беше изключен днес. Заместник-кметът по социалните въпроси на община \"Марица\" Петко Чочев каза пред \"Дневник\", че не са разрушавани жилищни сгради, а само стопански постройки. Затова от общината нямали ангажимент за настаняване в общински жилища. В отговор на това твърдение правозащитници отбелязват, че след първите действия по събарянето из махалата се виждат множество лични вещи, покъщнина и дори детски играчки, което поставя под съмнение твърдението, че никой не е живял в разрушените постройки. \"Проблемът с незаконните сгради, в частност ромските гета, датира от десетилетия и изисква комплексен подход. Наказателните акции срещу цели ромски общности заради деянията на отделни техни представители са незаконни и неприсъщи на правовата държава. Не на последно място, те насаждат омраза и предразсъдъци, които свеждат до минимум възможностите за ефективен диалог между представителите на различните етнически групи\", отбелязват от хелзинкския комитет. За момента от местната власт не са изпратили и на които тя изпрати покрай случващото се във Войводиново, казаха пред \"Дневник\" от администрацията на обществения защитник. Манолова проверява казуса и за целта поиска да разбере какъв е броят на засегнатите от събарянето обекти, етапът, на който се намира премахването им, и уведомени ли са по надлежния ред хората. Омбудсманът иска да знае дали е направено социално проучване от дирекция \"Социално подпомагане\" – Пловдив, и от отдел \"Закрила на детето\" за броя на децата, които са засегнати от премахването на жилищата на техните родители, как това ще се отрази на тяхното всекидневие, как се гарантира правото им на образование и каква подкрепа ще им бъде осигурена. Местните власти от години разрушават незаконни постройки в ромските махали из страната. Тези действия обаче най-често са през по-топлите месеци и сезони. А често съвпадат с наближаващи избори. За момента няма данни обаче нито едно от незаконните гета да е спряло да съществува, а местните хора обикновено изграждат наново жилищни постройки в непосредствена близост до разрушените си къщи. От миналата година акция срещу незаконното строителство тече в пловдивския квартал \"Столипиново\". По данни на местни медии акцията ще продължи и през февруари, когато ще бъдат съборени 6 къщи и около 30 магазина. През есента на тази година пък е планирано и събарянето на още сгради от комплекса \"Виетнамски общежития\" в София, казаха за \"Дневник\" от секретариата на кмета на район \"Красна поляна\" Иван Чакъров. В началото на 2017 г. по негова заповед бяха разрушени 10 блока в комплекса, като  тогава Чакъров каза, че те ще бъдат \"напълно заличени\" .", "date": "2019.01.14", "title": "Правозащитници искат Цацаров да провери законно ли са съборени постройките във Войводиново"}
{"url": "https://www.dnevnik.bg/analizi/2019/01/14/3374753_bulgariia_e_strana_na_paradoksite_sega_se_poiavi_oshte/", "text": "През последните месеци ставаме свидетели на възникването на нова политическа формация. Условно можем да я наречем \"Прокуратура\", тъй като нейните лидери персонално съвпадат с висшите ръководители на прокуратурата. Разбира се, поради формални рестрикции тази политическа формация не може да бъде регистрирана като партия, но де факто изпълнява именно функции, присъщи на партиите. Според българската юридическа доктрина прокуратурата нe бива да формира политика, а трябва да констатира и преследва отклонения от закона - каквито и да са те. Отделен въпрос е дали това е реалистична доктрина - в много държави на прокурорските органи им е вменено да упражняват дискреция (свобода на действие и преценка) и да насочват дейността си към обществено най-значимите престъпления. Обикновено обаче правенето на (наказателна) политика е обвързано и с политическа отговорност. Там, където на прокурорски органи е разрешена свобода на преценка, те са отговорни за действията си пред демократично избрани органи. С възникването на политическата формация \"Прокуратура\" този конституционен принцип е поставен под въпрос. От една страна, имаме формална независимост на държавното обвинение, а от друга, все по-често политиканстване на неговите ръководители. \"Политиканстване\" е силна дума, но тя е напълно адекватна за описание на следната фактическа обстановка: Зачестяват пространните интервюта и изяви в медиите на ръководители на прокуратурата, и то в \"политическата\" секция на журналистиката; Времето за тези изяви в телевизиите е сходно с това, което се отделя за министър-председател и президент; Въпросните изяви се реализират обикновено в кабинета на съответния магистрат, за да се подчертае особената значимост на фигурата. Внушението е, че тя е сравнима с тази на президента и на министър-председателя; Нито един друг представител на съдебната власт - било то от ВСС, ВКС или ВАС - не се наслаждава на подобен медиен интерес и комфорт, макар че от конституционна гледна точка тежестта им не е по-малка; Тази медийна активност тече на фона на показни акции с излишни от процесуална гледна точка фойерверки като броене на пари на улицата, жени в белезници и букаи, обвиняеми в клетки за канибали, репортажи от гардероби и т.н.; Като цяло активността на прокуратурата може да разчита на систематична медийна подкрепа от страна на проправителствената преса и е критикувана само от опозиционни медии; Представители на прокуратурата нападат в свои изявления тези опозиционни медии, като твърдят, че критиците на прокуратурата са вероятни престъпници. И съответно се предполага, че те ще бъдат разследвани; В медийното пространство съзнателно се пускат сензационни, но маловажни от наказателна гледна точка \"разкрития\" като това за мобилния телефон на Банев в кутия от сок и плановете му за евразийска партия. Все едно в парламента няма поне две евразийски партии (\"Атака\" и \"Воля\"), като и двете участват в управлението - едната формално, а другата на повикване. Политиканстването може да е дразнещо, може да изглежда и като проява на лош вкус, но едва ли е най-големият проблем. От действията на политическа формация \"Прокуратура\" става видно, че тя твърдо смята да се \"коалира\" с управляващото ядро от ГЕРБ и ДПС. По принцип антикорупционните звена са направени да действат и срещу  Успешни примери като операция \"Чисти ръце\" в Италия показват точно това. В България обаче наказателната политика на обвинението е насочена почти изцяло към  , към опозицията и особено към онази нейна част, която е с проевропейска насоченост. Вярно е, че Марешки, Банев, Бенчо Бенчев също се оказаха на прицел, но общият принцип си остава валиден - хора, които са извън управленското ядро. България е страна на парадоксите, защо тогава да няма още един - всички говорят за корупция по т.нар. високи етажи, но партия \"Прокуратура\" очевидно не смее да вдигне поглед към тях. Предпочита да се вихри в мазето и в партера на властта. За някои тази политика със сигурност е много удобна. За тези например, които искат в аферата КТБ виновен да излезе само и единствено Цветан Василев. Сякаш не беше внимателно отглеждан и пазен, а след това изгонен в странство от другарите си по върховете на държавата - правителства, регулатори, служби, партии и т.н. Удобна и за тези, които с вериги от подставени лица прибират лъвския пай от държавните поръчки и контролират голяма част от българската икономика, която иначе се притежава от Марк Жирардели и покойния Луи дьо Финес Едно е ясно обаче - когато политиката на формация \"Прокуратура\" е толкова проправителствена, става опасно човек да мине в опозиция. Но то май и по времето на Бай Ганьо е било така.", "date": "2019.01.14", "title": "България е страна на парадоксите. Сега се появи още един"}
{"url": "https://www.dnevnik.bg/sviat/2019/01/14/3374701_lukashenko_nareche_konflikta_v_donbas_nedorazumenie/", "text": "\"Това недоразумение - няма как да го определи човек по друг начин - трябва да бъде прекратено. Братски републики и народи сме. Със собствените си ръце правим подарък на нашите врагове и съперници.\" Това заяви президентът на Беларус Александър Лукашенко на среща в Минск с Виктор Медведчук, бивш секретар на украинския президент Леонид Кучма и смятан за един от най-приближените украинци до руския президент Владимир Путин. Според агенция БелТА Лукашенко казал още, че за него случващото се е важно не само защото му е болно за Украйна, но и защото \"това е нашата родна Украйна\". По думите му от началото на подкрепяния от Русия конфликт в Беларус са емигрирали близо 150 000 души. В края на октомври беларуският президент заяви, че конфликтът в Донбас няма как да бъде прекратен без намеса на САЩ. Решението е \"ключов въпрос на сигурността в Европа, но с него никой не се справя\", допълни той. Сега Лукашенко потвърди позицията си, че конфликтът трябва да бъде прекратен възможно най-скоро. Медведчук каза, че от 2014 г. насам участва в преговорния процес и че споразуменията от Минск са единствените, съдържащи план за мирно уреждане на конфликта. ", "date": "2019.01.14", "title": "Лукашенко нарече конфликта в Донбас недоразумение"}
{"url": "https://www.dnevnik.bg/zdrave/2019/01/14/3374658_prirodozashtitnici_nastoiavat_da_budat_odurjaveni/", "text": "Държавата да си изпълни задължението по Закона за устройство на черноморското крайбрежие и да одържави всички приватизирани или реституирани дюни, повечето от които се водят земеделска земя. За това настоя отново коалицията от неправителствени организации и граждански групи \"За да остане природа в България\" два дни след сигнала от 12 януари, че  са разрушени  пясъчните дюни на къмпинг \"Смокиня\". Темата се обсъжда периодично покрай всеки нов случай на разораване на дюни на различни места по крайбрежието - в последните години . Причината е че голяма част от тях са части и често са категоризирани като земеделска земя. Дюните в частни терени - дълго отлаган казус Преди пет години - веднага след скандала заради  излетите бетонни плочи върху дюните на къмпинг \"Корал\"  (предшестван от т.нар.  \"Дюйнигейт\"  в Несебър), тогавашният регионален министър  Лиляна Павлова обяви, че ще се търси начин дюните да се върнат във владение на държавата , за да могат да бъдат опазени от разрушаване. Според цитираните от Павлова данни по цялото Черноморие, на което има 297 плажа, общо 4654 дка са дюни и прилежащите им територии. От тях 3272 са терени частна собственост. \"Пред нас стои чисто юридическият въпрос да намерим най-доброто решение как да опазваме и стопанисваме тези дюни на територията на частните терени\", каза тогава Лиляна Павлова. До момента няма информация за предприети стъпки за решаване на проблема. В разпространеното днес до медиите становище природозащитниците подчертават, че според тяхна проверка сходен е проблемът и със сивите дюни край Каваците, до къмпинг \"Смокиня\" - те са частни и се водят земеделска земя. \"Дори и в частна нива собственикът няма право да унищожава видове от Приложение 3 на Закона за биологичното разнообразие, каквито се срещаха върху разораните дюни\", отбелязват от коалицията. Според установения от държавата режим за природни забележителности там е забранено разрушаването на естествения облик на местността и изкореняването на растения. Исканите промени От екокоалицията настояват всички дюни да се включат в зона А по Закона за устройство на Черноморското крайбрежие (където има най-сериозни рестрикции за човешка дейност), както и всички дюни по кадастрална карта да бъдат отразени с такъв начин на трайно ползване, а не като лозя, обработваеми земи или пасища, както е в момента. Природозащитниците се обявяват за \"връщане на държавата на всички незаконно заменени земеделски земи (какъвто е най-вероятно случаят с дюните на \"Смокиня\") и гори, и за които има окончателно решение на ниво Европейски съюз, за чието изпълнение обаче няколко години българското правителство си прави оглушки\". Те искат още всички преместваеми обекти върху дюните да бъдат премахнати, а увредените и ли унищожени дюни да бъдат възстановени по Закона за отговорността за предотвратяване и отстраняване на екологични щети. Престъпление по общ характер Трима души, сред които собственикът на терена, върху който са разрушените дюни край къмпинг \"Смокиня\", са задържани , съобщи тази сутрин в интервю за \"Нова телевизия\" Румяна Арнаудова, говорител на главния прокурор. Тя не назова имена, но уточни, че двама от арестуваните са багеристи, които твърдят, че са били наети от собственика да заравнят терена. Самият той пък потвърждавал, че притежава парцела, но отричал да ги е наемал. В отговор на въпрос Арнаудова посочи, че поръчителят е от Бургас, а багеристите - от село Варадиново. По думите на говорителя на главния прокурор извършеното представлява престъпление по общ характер, тъй като категорично е установено, че става дума за разрушаване на защитени територии и земни образувания, които са невъзстановими и изключително ценни. По думите й предвиденото в законодателството наказание е глоба до 100 хил. лв. Видео от разораните дюни на Каваци -  тук", "date": "2019.01.14", "title": "Природозащитници отново настояват за одържавяване на всички дюни (допълнена)"}
{"url": "https://www.dnevnik.bg/sviat/2019/01/14/3374864_osem_godini_sled_revoljuciiata_v_tunis_ima_svoboda_ne/", "text": "От революцията насам имаме свобода, но не и достойнство\": Софиен Джбели, млад безработен компютърен специалист, не съжалява за революцията, с която беше сложен край на диктатурата в Тунис. Но осем години по-късно горчивината постепенно задушава надеждата. В Дуар Хишер, популярното предградие на Тунис, където живее Софиен, млади многообещаващи скаути, танцьори и комици подготвят спектакъла, отбелязващ осмата годишнина от революцията, с която на 14 януари беше свален от власт Зин ел Абидин бен Али. Те репетират в Дома на сдруженията, едно от само четирите места, предлагащо дейности за младежите в стохилядния град. Макар че Тунис е единствената страна, продължаваща по пътя към политическата демократизация след Арабската пролет, икономическата власт остава концентрирана в ръцете на елит и жителите на периферните райони се чувстват изключени и изоставени. \"Ако системата не се промени през 2019 г. (когато са насрочени президентски и парламентарни избори - бел. АФП), всичко ще е било за нищо\", заявява Софиен, който е работил като художник и нерегистриран продавач на книги поради липсата на работа в неговия сектор - информатиката. \"Революцията имаше три лозунга - \"работа, достойнство, свобода\" - но първите два не се реализираха\", признава социоложката Олфа Ламлум, директорка на тунизийския клон на неправителствената организация Интернешънъл алърт\", която работи в най-маргинализираните райони на страната. Има някои подобрения, посочва тя. Въвеждането на задължителна квота за младежи на възраст под 36 години сред кандидатите за местните избори им \"позволи да влязат в много общински съвети\" миналата година. Но \"нищо не беше направено, за да се подобри всекидневният живот\" на младежите, чието социално положение \"реално се влоши\", възмущава се Ламлум. \"Никой не ни слуша\" Възстановяването на растежа изобщо не се усеща от жителите на бедните предградия и градовете от вътрешността на страната. Там безработицата е два до три пъти по-висока от регистрираните в национален план 15.5 на сто, особено сред новодипломираните. Освен икономическите затруднения Софиен посочва много унижения и ограничения, които го задушават в ежедневието: презрителното отношение на полицията, медицинските прегледи, които не могат да бъдат уредени без бакшиш, както и необходимостта до навършване на 35-годишна възраст да получава родителско разрешение, за да пътува, също като много младежи, които са смятани за \"рискови\" след поредицата от атентати през 2015 година. \"Амнести интернешънъл\" порица тези ограничения на свободното движение, определяйки ги като \"неоснователни\" и \"прекалени\". Софиен се оплаква също, че общественият транспорт, от който зависят жителите на предградията, е \"толкова мръсен и остарял, че се обличаме като клошари, за да се качим!\". \"Вдигнахме тази революция, за да станем граждани, но в крайна сметка съм гражданин само по отношение на свободата на изразяване\", добавя Хамза Дхифали, колежанин, ръководещ група по брейкденс. \"Сега можем да говорим и това е много хубаво, но никой не ни слуша. В Дуар Хишер държавата присъства само в полицейските участъци\", оплаква се той. Скечовете, написани от младежите от Дома на сдруженията в Дуар Хишер, говорят за предадени идеали, нелегална имиграция и самозапалване. \"Напускане на кораба\" \"Революцията на младежта\", чествана днес, беше започната от млади блогъри и от амбулантен търговец на 26 години, чието самозапалване стана искрата на протестите. Политиците редовно уверяват, че подкрепят младите хора. \"На хартия има програми за помощи, микрокредити\", обяснява 31-годишният Иссам Елхали, който е заел 7000 динара (2000 евро), за да открие малка кинкалерия. \"Но лихвата е 21 на сто, не мога да го изплатя - ръководството казва, че подкрепям младите, но ни мамят. За нас вече няма бъдеще\", натъртва младият баща. Иссам обаче е част от активната младеж в Дуар Хишер - той е председател на организация, която се опитва да запази чистотата и околната среда в квартала. \"Ние сме от малкото тук, които все още имат надежда, останалите се чувстват изоставени и чакат в кафенето\", обяснява той. \"Но ние сме на кораб, чиито двама капитани спорят, докато гледат как корабът потъва\", оплаква се той. Това е намек за парализиращите борби между президента Бежи Каид Есебси и премиера Юсеф Шахед. \"Аз искам да спася живота си и да напусна кораба.\". Също като него повечето младежи смятат, че добро бъдеще може да има само в чужбина. \"Все още вярвам в образованието, за да се измъкна, независимо тук или навън\", подчертава 17-годишната Зейнаб Ранен, която се опитва да получи диплома с отличие. \"Но преди всичко искам да отида другаде, за да получа уважението и достойнството, които няма да получа тук.\" /БТА", "date": "2019.01.14", "title": "Осем години след революцията в Тунис \"има свобода, не и достойноство\""}
{"url": "https://www.dnevnik.bg/biznes/2019/01/14/3374886_koncesionerut_na_plaja_smokinia_moje_da_bude_globen/", "text": "Глоба до 20 хил. лв. за разрушаване на дюни предвиждат промени в Закона за Черноморското крайбрежие, изготвени от Министерството на туризма, съобщи пред Нова телевизия министър Николина Ангелкова. Информацията за интервюто е разпространена от министерския пресцентър. Тя определи изравняването на дюни при къмпинг \"Смокиня\" като вандализъм. По-рано днес прокуратурата повдигна обвинения на  собственика на имота и на един от багеристите. По думите на министъра част от разрушените дюни попадат в границите на отдадения за стопанисване плаж \"Смокините север\". Тя добави, че на концесионера може да му бъде наложена санкция в размер на 5 на сто от годишната концесионна такса, ако се установи, че не е спазил задълженията си по договор. В документа за управление на морския плаж е записано, че стопанинът е задължен да опазва дюните от действия на трети лица и извън активните летни месеци. При установяване на такива нередности той е длъжен да информира компетентните институции, добави министърът. Концесионер на плаж \"Смокини-север\" е дружеството \"Черноморска брегова група\" на Иван Тодоров и Иван Иванов. По-рано през деня, потърсен от \"Дневник\", Тодоров отказа да коментира случилото се, но уточни, че фирмата е изпълнила задълженията си да информира полицията и Министерството на туризма още в деня, в който е установено разрушаването на дюните. Ние сме безкомпромисни по отношение на контрола, увери Ангелкова. Допълнително обследване, което ще покаже точните граници, и ще се прецени каква част от разрушената дюна е в рамките на концесионираната територия. Степента на увреждане на природната забележителност ще определи Регионалната екоинспекция. Министърът посочи, че след получаване на сигналите, на мястото веднага е изпратен екип за проверка. Тя каза, че разчита на гражданското общество да сезира институциите при нарушения и призова всеки, който има сигнали за незаконни дейности, да ги изпраща към министерството.", "date": "2019.01.14", "title": "Концесионерът на плажа \"Смокиня\" може да бъде глобен заради заличените дюни"}
{"url": "https://www.dnevnik.bg/sport/2019/01/14/3374858_kapelo_prizova_za_sediasht_protest_sreshtu_rasizma_v/", "text": "Известният треньор Фабио Капело призова футболистите да сядат на терена в знак на протест при случай на расистки обиди от феновете. Според него само по този начин може да се повлияе на привържениците, които дискриминират играчите. Италианските клубове изпитват трудности да се справят с поведението на феновете си. В края на 2018 г. запалянковци на \"Интер\" обиждаха на расова основа бранителя на \"Наполи\" Калиду Кулибали, като сенегалецът беше обект на вербална атака с маймунски звуци.  \"Футболистите трябва да седнат на терена, за което не бива да бъдат наказвани. Това ще помогне на феновете, които искат да гледат футбол, и ще принуди виновните за животинските звучи да спрат и да се почувстват засрамени от това, което правят\", каза Капело през RAI. Според него ултрасите имат твърде голям контрол в италианския футбол. \"Италия е единственото място, където ултрасите дирижират шоуто и футболистите отиват до трибуните, за да им помахат. 85 до 90% от италианските фенове са важни, освен тези джентълмени с банери, слогани и твърде много сила, дадена им от клубовете\". След края на мача между \"Интер\" и \"Наполи\" треньорът на неаполитанците Карло Анчелоти заяви, че три пъти е поискал двубоят да бъде спрян, но призивите му не са били уважени. Той  предупреди, че при следващи подобни прояви отборът може сам да напусне терена . Заради обидите към Кулибали \" Интер\" беше наказан да изиграе два домакински мача пред празни трибуни . От УЕФА и Международната федерация на професионалните футболисти  видяха неспазване на протокола за борба с расизма , като според двете организации длъжностните лица не са взели правилните мерки за справяне в със ситуацията.", "date": "2019.01.14", "title": "Капело призова за \"седящ\" протест срещу расизма в Италия"}
{"url": "https://www.dnevnik.bg/sport/2019/01/14/3374880_roni_osulivan_premina_lesno_prez_purviia_krug_v_masturs/", "text": "Седемкратният шампион в \"Мастърс\" Рони О'Съливан се класира за четвъртфиналите в турнира, след като премина лесно през първия кръг в тазгодишната надпревара. Ракетата победи с 6:2 фрейма Стюърт Бингам. О'Съливан показа най-доброто от арсенала си, докато Бингам допусна доста грешки и беше наказан. Първият фрейм отиде на сметката на Бингам, като в него нито един от играчите не постигна брейк над 50 точки. След това О'Съливан направи серия от пет поредни фрейма, за да се доближи на само един от победата. Ракетата реализира серии от 59, 96, 134, 111 и 60 точки, с което затвърди добрата си форма. Последва фрейм за Бингам, който се отчете с халфсенчъри брейк от 71 точки. Решаващата част беше много оспорвана, като се стигна до ситуация от 67:67, при която на масата остана само черната точка. След размяна на няколко сейфти удара, Бингам допусна нова грешка, оставяйки лесна черна на О'Съливан, който не сгреши и затвори срещата с 6:2. За седми път в осемте си участия на \"Мастърс\" Бингам отпада още в първи кръг. Той е полуфиналист от 2016 г., когато беше победен на тази фаза именно от О'Съливан. От 24 участия в най-престижния турнир извън ранкинг системата Ракетата има само три отпадания в първия кръг. В последните шест години англичанинът достига неизменно до четвъртфиналите, където отпадна през миналата година. През 2014, 2016 и 2017 г. той спечели титлата, а през 2015 отпадна на полуфинал. В четвъртфиналите О'Съливан ще се изправи срещу уелсеца Райън Дей, който победи двукратния шампион Джон Хигинс с 6:5. От турнира вече отпадна и миналогодишният шампион Марк Алън. Пистолетът от Северна Ирландия загуби от дебютанта Лука Бресел с 5:6.", "date": "2019.01.14", "title": "Рони О'Съливан премина лесно през първия кръг в \"Мастърс\""}
{"url": "https://www.dnevnik.bg/sviat/2019/01/14/3374889_proval_na_brekzit_shte_e_katastrofa_za_britanskata/", "text": "Британският премиер Тереза Мей каза, че правителството смята да направи всичко по силите си, за да може Обединеното кралство да напусне в Европейския съюз на 29 март 2019 г., но \"някои в парламента\" искат да спрат това. Помолена от Бил Кеш, поддръжник на Брекзит от нейната Консервативна партия, да потвърди, че Великобритания \"никога\" няма да поиска да удължи действието на чл. 50 - с който страната трябва да напусне на ЕС, тя каза само, че напускането на 29 март \"остава ангажимент\" на Лондон. Мей обаче \"отказа категорично да отхвърли\" възможността да поиска отсрочка, пише в. \"Гардиън\". Това се случва часове след изтекла в медиите реч на Мей, в която тя, след посещение във фабрика, каза, че вече може да е по-вероятно Брекзит изобщо да не се състои, отколкото излизането от ЕС да стане без сделка, ден преди ключово гласуване в парламента. \"Макар рискът да няма сделка остава сериозен, наблюдавайки събитията в Уестминстър през последните 7 дни, оценката ми сега е, че по-вероятният изход е парализата в парламент, който рискува да няма Брекзит,\" каза премиерът и призова противниците на споразумението с ЕС да помислят отново. Неодобрение за сделката, договорена от нея, се среща не само сред подкрепящата малцинството ѝ по редица въпроси Демократитчна юнионистка партия (ДЮП), а и в редиците на собствената ѝ партия. Междувременно Испания обяви, че срокът за Брекзит би могъл да се удължи, но не и след евроизборите през май, предаде \"Ройтерс\". В последните дни няколко британски медии писаха, че Брекзит може и да не се случи на 29 март, но правителството на Мей отхвърля подобни твърдения. \"Всеки възможен способ\" \"Ако искате да отбегнете ситуация без Брекзит, трябва да подкрепите тази сделка,\" каза Мей. \"Опасността да няма Брекзит би подронила устоите на демокрацията\". В речта си по-рано през деня тя добави, че \"някои в Уестминстър биха искали да забавят или дори спрат Брекзит и ще използват всеки възможен способ, за да го направят.\" Мей очаква  депутатите да отхвърлят на утрешното гласуване  сделката и с Европейския съюз - особено заради клаузата за \"предпазната мрежа\" за границата между Република Ирландия и Северна Ирландия. Днес тя поиска от парламента да \"разгледа още веднъж\" споразумението, което \"не е съвършено и да, компромис е\". В писмо до председателя на Еврокомисията Жан-Клод Юнкер и председателя на Европарламента Доналд Туск тя поиска \"гаранции\", че \"предпазната мрежа\" би могла да бъде използвана само временно и няма да \"зароби\" Великобритания с правилата на съюза дори след като го е напуснала, както твърдят противниците ѝ. Според критиците \"предпазната мрежа\", която цели да се избегне твърда граница в Северна Ирландия, ще принуди Великобритания да спазва правилата на ЕС за неопределено време и ще ограничи възможностите ѝ да сключва търговски сделки. Евентуалното използване на тази клауза би било възможно в периода преди Лондон и Брюксел да договорят ново търговско споразумение. Писмото на Мей бе отговор на друго, изпратено преди това от Юнкер и Туск. В него се казва, че макар ЕС да \"не е в позиция да се съгласи на нищо, което  променя  или не съвпада със споразумението за изтегляне\", съюзът иска да бъде постигната търговска сделка, действаща от 31 декември 2020 г., \"така че предпазната мрежа да не се налага да бъде задействана.\" Според Би Би Си нито писмото на Юнкер и Туск, нито отговорът на Мей са от особена полза за нея и не намаляват риска сделката да бъде отхвърлена.", "date": "2019.01.14", "title": "Провал на Брекзит ще е катастрофа за британската демокрация, предупреди Мей"}
{"url": "https://www.dnevnik.bg/sport/2019/01/14/3374790_koloezdachniiat_otbor_na_astana_se_podgotvi_za_sezon/", "text": "Колоездачният сезон в Световния тур за 2019 г. започва, а един от отборите с най-дълга история \"Астана\" избра нетрадиционен начин, за да го отбележи. Съставът с лиценз от Казахстан пусна своя собствена рап песен, която се изпълнява от един от лидерите на тима Лоранс де Фрийз. Белгиецът рапира заедно с генералния директор Александър Винокуров и датчанина Якоб Фулсанг. \"От Париж до Рубе ще печелим на паве\", пеят колоездачите на тима от Казахстан. Баскът Омар Фрайле също се включва в песента с репликата: \"Ние не сме само един отбор, а едно голямо семейство\". \"Астана\" е част от професионалното колоездене от 2007 г., като в този период има осем победи в големите триседмични обиколки.", "date": "2019.01.14", "title": "Колоездачният отбор на \"Астана\" се подготви за сезон 2019 с рап песен (видео)"}
{"url": "https://www.dnevnik.bg/sport/2019/01/14/3374897_kongoanec_pristigna_na_probi_v_levski/", "text": "Конгоански футболист, роден във Франция, е пристигнал на проби в \"Левски\", обяви клубът. Джордан Н'Кололо вече се е присъединил към лагера на отбора в Кипър. Играе като атакуващ полузащитник и нападател. Той ще се включи в заниманията на отбора от вторник. Н'Кололо има 26 мача за първия отбор за френския \"Каен\" между 2015 и 2018 г., като в това време участва и в мачове на втория състав. Преди четири години той е бил на проби в \"Астън вила\". През 2018 г. французинът се е състезавал за втородивизионния румънски \"Херманщадт\", където има един гол в 16 мача. В началото на подготовката преди седмица треньорът на \"Левски\"  Славиша Стоянович заяви, че очаква нови играчи и се надява те да бъдат взети възможно най-скоро .", "date": "2019.01.14", "title": "Конгоанец пристигна на проби в \"Левски\""}
{"url": "https://www.dnevnik.bg/photos/2019/01/14/3374699_fotogaleriia_svetovnite_snimki_na_denia_-_14_ianuari/", "text": "Снежната буря \"Джия\" обхвана територията на САЩ. Отменени бяха стотици полети, издадени са предупреждения за опасност от зимни бури, засягащи милиони американци в 10 щата и столицата Вашингтон.", "date": "2019.01.14", "title": "Фотогалерия: Световните снимки на деня - 14 януари 2019 г."}
{"url": "https://www.dnevnik.bg/sport/2019/01/14/3374709_sharapova_povdigna_vupros_okolo_ravenstvoto_mejdu/", "text": "Носителката на пет титли от Големия шлем Мария Шарапова разкритикува отношението на мъжките състезатели по темата за равенството между половете в тениса. Според рускинята въпросът се пренебрегва от по-голямата част от професионалните играчи. \"Като цяло те (мъжете) са били доста груби, когато става въпрос за равенство. Преди пет-седем години на \"Уимбълдън\" нямаше особена топлина по въпроса\", каза Шарапова след  победата си в първия кръг на Australian Open . Рускинята изтъкна, че  Анди Мъри  като един от малкото, които се борят за равни права на жените в тениса. \"Постиженията му от усилията и това, което знам, че е направил за спорта и за британския тенис, са изключителни\". Четирите турнира от Големия шлем предлагат равно заплащане за мъжете и жените, но в останалите надпревари разликата е в полза на мъжете. През тази година наградният фонд на Australian Open нарасна с 10%, като вече е 60.5 милиона австралийски долара (42.85 млн. щатски долара). Победителите при мъжете и жените получават по 4.5 милиона долара.", "date": "2019.01.14", "title": "Шарапова повдигна въпрос около равенството между половете в тениса"}
{"url": "https://www.dnevnik.bg/sport/2019/01/14/3374892_beroe_prodade_zashtitnik_v_ungariia/", "text": "Берое\" осъществи изходящ трансфер, като продаде централния защитник в елитния унгарски \"Академия Пушкаш\", съобщава БТА. 27-годишният футболист е подписал договор за 2.5 години с тима от \"Панчо арена\". Според неофициална информация отборът от Стара Загора ще получи 255 хиляди евро. Хаджиев беше част от \"Берое\" от лятото на 2017 г., когато премина със свободен трансфер от \"Фортуна\" (Ситард). В чужбина бранителят е играл още за \"Олденбург\", гръцкия \"Докса\", както и за юношите на \"Шалке\". За \"Берое\" Хаджиев има 46 мача и едно попадение. Тимът преговаря с \"Левски\" за трансфер и на капитана си  Мартин Райнов . Договорът на халфа с отбора от Стара Загора е до края на сезона.", "date": "2019.01.14", "title": "\"Берое\" продаде защитник в Унгария"}
{"url": "https://www.dnevnik.bg/biznes/2019/01/14/3374909_bulgariia_niama_da_zatvaria_moshtnosti_v_marica_iztok/", "text": "До 2030 година няма да има закриване на мощности в комплекса \"Марица-Изток\". Това важи както за ТЕЦ-ове, така и за мините. Това е записано в Интегрирания национален план за климата и енергетиката до 2030 година, с хоризонт до 2050 година, представен за първо обсъждане пред синдикатите в Министерство на енергетиката, съобщи КНСБ. По информация на синдиката представители на министерството са съобщили, че след 2030 г. се планира поетапно закриване на мощности в трите ТЕЦ-а на територията на комплекса заради изчерпване на техния технологичен ресурс. Ако обаче има инвестиции в нови технологии, те ще продължат да работят, са казали министерските експерти пред синдикалистите. \"Интегрираният национален план в областта на енергетиката и климата е устойчив, социално приемлив и гарантира националните интереси на страната ни. Той ще разпише ясно, че България няма друга алтернатива освен въглищната енергетика, е заявила пред представителите на профсъюзите министър Теменужка Петкова. По думите й въглищата са част от националната сигурност и няма друга алтернатива за енергийната система. В интегрирания план е предвидено увеличаване на дела на възобновяемите енергийни източници в крайното брутно потребление до 25 процента, е съобщила Петкова. По думите й занапред държавата няма да стимулира този тип производители чрез цената. В плана било записано, че до 2030 г. България може да има нова ядрена мощност, но под условие, тъй като зависи от частния интерес към проекта и редица други условия. Общественото обсъждане на документа, по информация на КНСБ, ще започне веднага след началото на консултациите с Европейската комисия по проекта. В прессъобщението на министерството за консултациите с двата синдиката се казва, че при разработването на прогнозата за електроенергийния сектор са отчетени предпоставките, свързани със запазване ролята на местните въглища до 2050 г, развитието на ядрената енергетика и производство на електроенергия от ВЕИ, при пазарни условия и с акцент върху собственото потребление.", "date": "2019.01.14", "title": "България няма да затваря мощности в \"Марица изток\" поне до 2030 г."}
