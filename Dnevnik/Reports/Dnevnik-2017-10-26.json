{"url": "http://www.dnevnik.bg/sport/2017/10/26/3066818_ispanskoto_purvenstvo_shte_izpolzva_videopovtoreniia/", "text": "Испанското футболно първенство е поредното, което ще въведе технологията за видеоповторения от следващия сезон, съобщиха от ръководството на лигата. Президентът Хуан Луис Лареа очаква грешките да намалеят драстично, а качеството на двубоите да се подобри още повече. В момента германската Бундеслига и  Серия А  в Италия са единствените шампионати от Топ 5 на Европа, които използват видеоповторения. \"Технологиите навлизат във футбола и ние трябва да го приемем. Мислим да започнем още от следващия сезон 2018-2019, защото сега има доста спорни положения\", каза Лареа и уточни, че ще бъдат направени тестове в повече от 70 срещи, за да се види как ще сработи системата в Испания. Технологията за видеоповторения дебютира още през 2016 г. на световното клубно първенство, а ФИФА я изпробва и в турнира за Купата на конфедерациите това лято. Тя ще бъде използвана и на световното първенство в Русия догодина. Видеоповторенията са налични при спорни положения за голове, червени картони, дузпи или грешки на реферите. Въпреки това въвеждането на технологията срещна смесени реакции сред футболните хора. Треньорът на \"Ювентус\" Масимилиано Алегри заяви иронично, че Серия А ще заприлича на бейзболното първенство на САЩ и \"хората ще стоят по 10 часа на стадионите\". Вратарят на \"бианконерите\"  Джанлуиджи Буфон  също смята, че \"играта е станала по-малко динамична и по-грозна\". В момента испанското първенство е единственото от елитните шампионати на Европа, което дори не използва технологията на голлинията. Вариантът беше отхвърлен преди време, след като от федерацията го сметнаха за прекалено скъп.", "date": "2017.10.26", "title": "Испанското първенство ще използва видеоповторения от следващия сезон"}
{"url": "http://www.dnevnik.bg/biznes/2017/10/26/3066801_sofiia_produljava_da_tursi_koi_da_razraboti_nova/", "text": "След като бе спирана на два пъти заради обжалвания и веднъж, за да се даде повече време за подготовка на участниците, обществената поръчка за 88 млн. лева за новата система за таксуване в градския транспорт в София отново е в ход. Това съобщи директорът на Центъра градска мобилност Христиан Петров, по време годишната конференция \"Форум Градът\". Новата система ще позволява таксуване на база изминати километри или време за пътуване, единен билет за всички видове градски транспорт в София, видеонаблюдение във всички превозни средства. Системата също така ще позволява  билетът за пътуване с влак да се използва и за градския транспорт  в столицата. Обществената поръчка за системата  бе обявена през ма й, като условията й б яха обжалвани пред Комисията за защита на конкуренцията  (КЗК), а след това и пред Върховния административен съд. Преди решението на КЗК да бъде обжалвано,  от Центъра за градска мобилност спряха поръчката , за да се даде повече време на участниците да подготвят документацията си за участие. По думите на Петров решенията по обжалванията и на двете инстанции са били в полза на общинското дружество и търгът е пуснат отново, като срокът за подаване на документи изтича на 20 ноември. Предвидената стойност на новата система е 78 млн. лв., като допълнителните 10 млн. лв. са заложени за развитието на нови видове плащане, които биха могли да се появят в бъдеще. Общинското дружество ще изплаща новата услуга на равни вноски в продължение на 10 години. Петров отчете и че ежедневно над 7 хиляди души използват новата услуга на сайта на Центъра за градска мобилност,  която изчислява най-бързия и удобен маршрут за пътуване с градски транспорт в София . Тя беше пусната през септември като част от обновения сайт на общинското дружество. По думите на Петров скоро предстои и проверката на разписанията, които са най-използваните услуги на сайта, да бъде възможно по \"много по-удобен и бърз начин\".", "date": "2017.10.26", "title": "София продължава да търси кой да разработи нова система за таксуване в градския транспорт"}
{"url": "http://www.dnevnik.bg/sviat/2017/10/26/3066807_sled_225_dni_pregovori_holandiia_veche_ima_pravitelstvo/", "text": "Ново холандско правителство начело с премиера десноцентрист Марк Рюте положи днес клетва пред крал Вилем-Александър, с което бе сложен край на най-дългите коалиционни преговори в историята на страната, съобщи агенция \"Ройтерс\". Третият кабинет на Рюте, откакто той дойде на власт през 2010 г., ще има мнозинство от само едно място в двете камари на парламента. Това означава, че несъгласието дори на един депутат може да изложи на опасност плановете на коалицията. Преговорите за формиране на управляващо мнозинство продължиха 225 дни, през които партиите дискутираха чувствителни въпроси, като се започне от имиграцията и се стигне до евтаназията и корпоративните данъчни ставки. Съгласно подробно правителствено споразумение, постигнато по-рано този месец, ще има голямо намаляване на данъците за компаниите и работниците. Това ще увеличи покупателната способност на потребителите и ще направи петата икономика в еврозоната по-атрактивна дестинация за чуждестранни инвеститори. Коалицията включва либералната Народна партия за свобода и демокрация на Рюте, центристката \"Демократи-66\", консервативните \"Християндемократически призив\" и Християнски съюз. Това е завой надясно в сравнение с досегашното правителство на Народната партия за свобода и демокрация и лявоцентристката Партия на труда. Досегашният холандски финансов министър и председател на Еврогрупата Йерун Дейселблум няма бъде част от новия кабинет. Той ще бъде заменен от 42-годишния християндемократ Вопке Хукстра. Министерството на външните работи ще поеме бившият парламентарен лидер на Народната партия за свобода и демокрация Халбе Зейлстра.", "date": "2017.10.26", "title": "След 225 дни преговори Холандия вече има правителство"}
{"url": "http://www.dnevnik.bg/sport/2017/10/26/3066809_vinus_uiliams_specheli_bitkata_s_mugurusa_i_produljava/", "text": "Шампионката от 2008 г. Винъс Уилямс се класира за полуфиналите в заключителния турнир на Женската тенис асоциация (WTA) в Сингапур. 37-годишната американка победи световната №2 Гарбине Мугуруса със 7:5, 6:4 в директен сблъсък за второто място в Бялата група. В спор за място на финала носителката на седем титли от Големия шлем ще се изправи срещу Каролин Вознячки.  Датчанката си осигури предсрочно първото място  в Червената група след категорични победи над Елина Свитолина и Симона Халеп. Другият полуфинал ще противопостави  победителката в Бялата група Каролина Плишкова  и някоя измежду Халеп, Свитолина и Каролин Гарсия, които в петък ще определят втората полуфиналистка от Червената група. Уилямс и Мугуруса се срещнаха в повторение на финала от \"Уимбълдън\", когато испанката завоюва третата си титла от Големия шлем. Световната №2 излезе победителка и в другия им мач през този сезон - в четвъртфиналите на турнира в Рим. Днес обаче американката показа по-здрави нерви в един изпълнен с напрегнати моменти двубой. Тя изоставаше с пробиви във всеки един от двата сета, но съумя да го обърне и след 101-минутна битка да постигне петата си победа от шест сблъсъка с испанската тенисистка. Първите шест гейма на днешната среща преминаха без пробиви. Мугуруса сложи край на серията, след като спечели подаването на Уилямс в седмия гейм. Американката обаче веднага върна пробива, за да изравни, а след това взе сервис гейма си за 5:4. Испанката се справи с първия случай, в който трябваше да сервира за оставане в сета. При 5:6 обаче отново попадна в тази ситуация и този път се пропука, което сложи край на първата част. Много драматичен беше вторият сет, в който двете си размениха седем пробива в общо десет гейма. Нито една от двете не успя да задържи подаването си в първите три гейма. Мугуруса първа успя да го направи и поведе с 3:1. Испанката не успя дълго да задържи аванса си. Уилямс изравни при 3:3 само за да допусне още един проби и да изостане с 3:4. Мугуруса обаче отново не се възползва от предимството си. Тя не само допусна връщане на пробива за 4:4, а дори не успя да спечели гейм до края на мача. В другия мач от групата, който нямаше никакво значение за крайното класиране, шампионката от \"Ролан Гарос\" Йелена Остапенко нанесе първа загуба на Плишкова - 6:3, 6:1 за 66 минути.", "date": "2017.10.26", "title": "Винъс Уилямс спечели битката с Мугуруса и продължава напред в Сингапур"}
{"url": "http://www.dnevnik.bg/biznes/2017/10/26/3066874_bulgarskata_baza_na_lufthanza_tehnik_veche_e/", "text": "Германската компания за услуги в областта на авиационната поддръжка и ремонта на самолети \"Луфтханза Техник\" съобщи, че е открила нов хангар и мултифункционална сграда на летище София. Така фирмата се превърна в най-голямата компания за базово обслужване на самолети в Източна Европа. Българското подразделение на \"Луфтханза Техник\" пък ще бъде най-голямата база на компанията в Европа. Инвестициите са за около 35 млн. евро. Средствата са използвани за изграждането на нов хангар, нови работилници и 6-етажна многофункционална сграда с офисна част. Разширението ще доведе до увеличаване броя на производствените линии. Очаква се и нарастване на производствения капацитет с 60%, или общо 1 милион човекочаса извършвана работа на година. Предвидено е увеличение на персонала в София, като той ще бъде увеличен с около 30% до 1300 души. \"Горди сме с това, което нашите специалисти в България са постигнали, и виждаме голям потенциал за развитие, предоставяйки висококачествени услуги и решения за нашите клиенти\", заяви изпълнителният директор на \"Луфтханза Техник София\" Даниел Хофман. Новото съоръжение на компанията може да обслужва до 8 тяснокорпусни самолета едновременно за основен ремонт и поддръжка, както и 1 самолет в носова позиция за работа по системите в кабината. Базата в София предлага комплексно обслужване, а две от производствените линии са предвидени за цялостно боядисване. \"Луфтханза Техник София\" заема приблизително 64 хил. кв. метра площ в района на столичното летище. Общият размер на инвестициите на компанията в оборудване, съоръжения и обучение на персонала в България от 2007 г. досега възлиза на повече от 100 млн. евро.", "date": "2017.10.26", "title": "Българската база на \"Луфтханза Техник\" вече е най-голямата в Европа"}
{"url": "http://www.dnevnik.bg/politika/2017/10/26/3066888_partiite_v_parlamenta_tepurva_shte_umuvat_po/", "text": "Партиите в парламента тепърва ще четат, обсъждат и вземат политическо решение дали да подкрепят или не законопроекта на ДПС, свързан с т.нар.  вторично разграбване на КТБ . Днес депутатите от движението Йордан Цонев и Хамид Хамид внесоха промени в Закона за банковата несъстоятелност, чийто съавтор е колегата им Делян Пеевски,  според които с обратна сила могат да се обявят за нищожни цесиите и прихващанията . В писмено изявление до медиите Пеевски, който не ходи в парламента, нарече  КТБ пирамида  и даде прогноза, че гласуването на измененията ще покаже кой от депутатите е национално отговорен и кой принадлежи към \"политико-олигархичен кръг, забогатял незаконно по време на прехода и бандитската приватизация\". Депутатите от ГЕРБ ще коментират законопроекта, като се запознаят с него. Според председателя на парламентарната група Цветан Цветанов ще се вземе политическо решение как народните представители да гласуват по текстовете. Попитан дали има вторично разграбване на КТБ и дали има основание за действия в тази насока, той отговори, че компетентните органи трябва да се произнесат. \"Това са прокуратурата и службите, които имат пряко отношение към сигурността на държавата. Нека да бъде представен законопроекта, да се запознаем и тогава да можем да го коментираме. В момента каквото и да кажа, ще бъде несериозно, а също така може да бъде и изтълкувано в едната или в другата посока\", обясни Цветанов. Юристът от ГЕРБ Десислава Атанасова, която оглавяваше временната парламентарна комисия за разследване на КТБ, обясни пред \"Дневник\", че предпочита да коментира законопроекта, след като се запознае подробно с него. И БСП ще коментира и излезе с позиция по законопроекта на Пеевски, след като се запознае с него. \"КТБ е тема, която се \"дъвчe\" вече няколко години. Това е най-голямото преразпределяне на икономическо богатство след прехода и е свързано с поредица от престъпления. И самото създаване на КТБ, и самият фалит на банката\", коментира зам.-председателят на парламентарната група на \"БСП за България\" Жельо Бойчев. Попитан дали е възможно да се възстановят средствата на вложителите, той обяви, че се надява по-голяма част от активите да бъдат осребрени. Зам.-председателят на парламента от \"Обединените патриоти\" Явор Нотев също обяви пред \"Дневник\", че предпочита да се запознае със законопроекта, преди да коментира може ли със задна дата да се обезсилят цесиите и прихващанията.", "date": "2017.10.26", "title": "Партиите в парламента тепърва ще умуват по законопроекта на Пеевски за КТБ"}
{"url": "http://www.dnevnik.bg/photos/2017/10/26/3066642_fotogaleriia_kitari_i_kostjumi_na_prins_v_izlojba/", "text": "Голяма изложба с лични вещи на покойния музикант Принс се открива в лондонската O2 Arena.", "date": "2017.10.26", "title": "Фотогалерия: Китари и костюми на Принс в изложба"}
{"url": "http://www.dnevnik.bg/bulgaria/2017/10/26/3066802_sudii_i_danuchni_v_spor_za_proverki_i_zatvoreni_obekti/", "text": "В опит да защити съдии в Бургас, най-голямата магистратска организация - Съюзът на съдиите в България (ССБ), изпрати писмо до изпълнителния директор на НАП. Причина за нетипичния адресат на писмото на организацията са медийни публикации, според които до данъчната централа достигнал доклад от приходната дирекция в Бургас, с който се изразява неудовлетвореност от начина, по който определени дела се решават в Административния съд в града. В него се предлага и извършването на \"селекция\" на магистрати, на членове на семействата им, на счетоводни къщи и адвокати, предоставили правни услуги на санкционирани хора или фирми. В сайта \"Афера\" бяха разпространени снимки от доклад от директор в НАП Бургас, според който съдът уронвал престижа на агенцията като отменял актовете им. В него се предлага да се извърши селекция на \"провинилите се\" съдии, както и на адвокатите, защитаващи клиентите си от действията на администрацията, както и на семействата на тези съдии и адвокати. От доклада не се разбира какво означава \"селекция\". От Съюза на съдиите подчертават, че вярват в правото на всяка страна да не е доволна от постановен съдебен акт и да се възползва от правото си да го оспори пред по-горната инстанция, както и да обсъжда възможните правни аргументи със своите ръководители. От друга страна обаче отбелязват, че извънзаконовото критикуване на съда и по-специално - нерегламентираните в закона атаки към тази институция, представляват посегателство върху неговата независимост. В доклада, изнесен в медиите, Съюзът на съдиите не вижда законови основания за предложеното в него \"селектиране\" на съдии и техните семейства. Освен това не разбират от кой нормативен акт е понятието \"селектиране\", при какъв фактически състав следва да се приложи и какви биха били правните последици за съдиите и техните семейства. Те задават и три конкретни въпроса: дали до шефа на НАП е стигнал такъв доклад; предприел ли е той действия спрямо магистратите и ако да - на какво основание; ако е приел, че няма основание в доклада, какво ще предприеме спрямо директора на агенцията в Бургас. В средата на август и вицепремиерът Валери Симеонов поиска проверка за почтеност на шеф на Административния съд в Бургас заради отменяни актове на заведения. Симеонов поиска Инспекторатът към Висшия съдебен съвет да провери почтеността на изпълняващия длъжността председател на съда Панайот Генков и да установи дали той е оказвал натиск, пряко или косвено влияние върху негови подчинени магистрати. Причина за сигнала му станаха произнасяния на съдии от Административния съд за отмяна на предварително изпълнение и отмяна на актове на Националната агенция за приходите-Бургас, за незаконна дейност в заведения и дискотеки по българското Черноморие. Повече четете  тук . Уважаема госпожо изпълнителен директор, Съюзът на съдиите се обръща към Вас по повод публикации в медиите, в коитo се твърди, че Вие сте били сезирана от директор на ТД на НАП в гр. Бургас с доклад, в който се изразява неудовлетвореност от начина, по който определени дела се решават в Административен съд - гр. Бургас и се предлага извършването на \"селекция\" на съдии от същия съд, на членове на семействата им, на счетоводни къщи и адвокати, предоставили правни услуги на санкционирани лица. В тази връзка искаме да подчертаем, че дълбоко вярваме в правото на всяка една страна да не е доволна от постановен съдебен акт и да се възползва от правото си да го оспори пред по-горна инстанция, както и да обсъжда възможните правни аргументи със своите ръководители. Също така обаче винаги сме застъпвали и поддържаме общоутвърденото схващане, че в правовите държави с демократично управление на съдилищата е отредена последната дума по тълкуването и приложението на закона. Този и принципът за съдебната независимост са едни от основните гаранции за това върховенството на правото да не бъде подкопано от политическия натиск. Многократно сме отстоявали, че извънзаконовото критикуване на съда и по-специално - нерегламентираните в закона атаки към тази институция, представляват посегателство върху неговата независимост. По този начин се руши и общественото доверие в съда.  В изнесения в медиите доклад не намерихме законовите основания за предложеното в него \"селектиране\" на съдии и техните семейства. Също така не знаем от кой нормативен акт е понятието \"селектиране\", при какъв фактически състав следва да се приложи и какви биха били правните последици за съдиите и техните семейства. На пръв поглед изглежда, че \"селекцията\" е обусловена единствено от недоволството на администрацията, породено от конкретен изход на делата, по които е била страна. Също така необяснимо е и \"селектирането\" на адвокати, които, излишно е да се припомня, са ангажирани с реализирането на конституционно гарантираното на гражданите право на защита.   ССБ не разполага с общодостъпна информация дали този доклад е автентичен. Поради това ви молим публично да отговорите на следните конкретни въпроси:  - Има ли такъв доклад в действителност? - Предприети ли са предложените в него действия по отношение на съдии, техните семейства и адвокати, ако да - на какво законово основание?  - Ако изпълнителният директор на НАП е счел, че не са налице основания за предприемане на предложените мерки, какво е предприето спрямо предложилото ги лице?", "date": "2017.10.26", "title": "Съдии и данъчни в спор за проверки и затворени обекти по морето"}
{"url": "http://www.dnevnik.bg/sport/2017/10/26/3066933_ljupko_petrovich_obvini_stanislav_angelov_za/", "text": "Бившият треньор на \"Левски\" Люпко Петрович обяви, че причината  да си тръгне от \"Герена\" преди една година  е тогавашният спортен директор Станислав Ангелов. Сръбският специалист, който сега работи във Виетнам, напусна сините в момент, в който те бяха на върха в Първа лига. \"Заради него напуснах. Той не ми доведе нови играчи, никога не ме е уважавал, не ме е ценил. Работеше срещу мен. За това какъв човек е той и как работи говори достатъчно фактът, че два пъти се е съдил с \"Левски\". Той говори, че е много голям левскар, но аз не му вярвам\", каза Петрович пред  \"Гонг\" . Тази седмица Ангелов разкри, че е искал да смени Петрович след една серия от четири поредни равенства. Заради липсата на алтернатива обаче сърбинът е останал. В онзи период \"Левски\" искаше да назначи Станимир Стоилов или Димитър Димитров, но нито един от двамата не се съгласи. \"Станислав Ангелов каза всичко. Аз няма какво да кажа. Той през цялото време искаше да ме смени. Аз отидох и оставих \"Левски\" на първо място. Ангелов унизи \"Левски\", а не мен\", каза още носителят на Купата на европейските шампиони с \"Цървена звезда\". \"Тежки думи казвам, но са истина. Той е човек, който обича единствено себе си\", допълни Петрович. Той сподели, че е щял да стане шампион с \"Левски\", ако спортен директор е бил Даниел Боримиров, а изпълнителен директор - Наско Сираков. Петрович коментира още, че настоящият треньор на \"Левски\" Делио Роси е много добър специалист, но му липсва балканският манталитет. \"В България и Сърбия това може да се окаже голям проблем. Но той е много добър и опитен треньор, който може да изгради отбор\", завърши 70-годишният сърбин.", "date": "2017.10.26", "title": "Люпко Петрович обвини Станислав Ангелов за раздялата си с \"Левски\""}
{"url": "http://www.dnevnik.bg/zdrave/2017/10/26/3067005_zdravnata_kasa_obmislia_da_otkaje_da_plashta_novi/", "text": "Мораториум за покриване на нови скъпи терапии през следващата година е обсъдил Надзорния съвет на Националната здравна каса на вчерашното си заседание. Дали ще бъде одобрен зависи от парламента при дискусиите за бюджета за 2018 г., обяви управителят на касата Камен Плочев пред депутатите от комисията по здравеопазването днес. По думите на управителя в заседание на Надзорния съвет на здравната каса е коментирано да се ограничи внедряването на нови лекарствени молекули за една година, тъй като през настоящата година се е видял \"свръхпреразход на средствата за лекарства\". Това означава здравната каса да не поема плащането на нови медикаменти, макар че такива непрекъснато излизат и единствено чрез касата стават достъпни за пациентите, защото са много скъпи. С този аргумент идеята предизвика неодобрение сред част от депутатите и коментари, че би създала социално напрежение и че лекарското съсловие не би се съгласило на нея. \"Абсолютно съм съгласен, че няма лекар, който това - да го речем мораториум - да го подкрепи. Но, за съжаление, здравната каса е една бюджетна институция, която получава своите рамки, а и разпорежданията какво да плаща и какво не и в какъв обем - от финансовите институции. А това решение е на Надзорния съвет\", оправда се Плочев и допълни, че в крайна сметка парламентът ще реши дали да одобри или отхвърли идеята. Личното му мнение било, че \"не можем да лишаваме хората от лекарства\". Но после добави и, че все пак големият брой на пациентите - например за новото лечение за хепатит С, за което НЗОК очаквала 300 човека, но получила 900 - \"извива ръцете на касата\" и трябва да има критерии за отпускането на такива терапии, както и да се подбират добре само тези от тях, които са наистина ефективни. \"От всички нови медикаменти - за множествена склероза, за ревматоидни артрити, за псориазис... Колко от тях излязоха ефективни? Единствено за хепатит С.\", коментира той. \"Основният пакет здравни услуги е свръхразширен и неадекватен за утвърдените в закона за бюджета на Националната здравноосигурителна каса средства. Липсва и актюерска оценка на финансовите рискове. В него трябва да се съдържат само базисни дейности за здравето на пациентите, а високотехнологичните дейности, както и алтернативните, би следвало да са изплащат като допълнителен пакет, но не от НЗОК. Пари за това наистина няма\", каза в началото на изложението си Плочев, който беше привикан в парламента, за да коментира обсъжданите промени в Националния рамков договор с Българския лекарски съюз за 2018 г. Според Плочев  отмяната на наредба 2 за дейностите, покривани от касата , в момента поставя институцията в патова ситуация, която само законодателите могат да решат. Други проблеми са също и честата промяна в нормативната уредба, водеща до липса на стабилност и предвидимост, отмяната от съда на медицински стандарти и наредби, спазването на добра медицинска практика. Броят на договорните партньори се увеличава непрекъснато, което води до ескалиране на разходите и финансовите проблеми, каза още той. Договарянето със съсловните организации също е отчетено като проблем, защото съсловните организации не носят финансова отговорност, а договорът за цени и обеми вменява едностранни задължения на НЗОК, допълни управителят на НЗОК.", "date": "2017.10.26", "title": "Здравната каса обмисля да откаже да плаща нови терапии за една година"}
{"url": "http://www.dnevnik.bg/sviat/2017/10/26/3066814_voinata_s_isliamska_durjava_shte_se_premesti_v_afrika/", "text": "Съединените щати се готвят да засилят военните си позиции в Африка, за да преследват джихадистите от групировката \"Ислямска държава\", които опитват да заемат нови позиции след падането на техния \"халифат\" в Сирия и Ирак, казват представители на американските власти. След падането на Ракка и на Мосул, \"Африка е едно от местата, където знаем, че ИДИЛ се надява да засили присъствието си\", съобщи в понеделник председателят на Съвета на началник-щабовете на въоръжените сили на САЩ генерал Джо Дънфорд, използвайки съкращението на старото име на Ислямска държава (\"Ислямска държава в Ирак и Леванта\"). \"Знаем колко важни са за \"Ислямска държава\" Либия и Синай. Знаем колко усилено опитаха да се установят в Източна Африка и, разбира се, в момента говорим за Западна Африка\", добави той на пресконференция, посветена на текущото разследване на засадата на 4 октомври в Нигер, при която бяха убити четирима американски военни. \"Ще направим препоръки на министъра на отбраната на САЩ Джим Матис и на президента Доналд Тръмп за разпределението на частите, за да отвърнем адекватно на равнището на заплаха, каквото е според нашите оценки.\" Във вторник под председателството на генерал Дънфорд във Вашингтон се проведе среща на военни представители от 75 страни и международни организации, събрали се, за да разменят разузнавателна информация за движението на джихадистите и предложения за методите, с които да им се попречи да намерят убежище в Африка. След тази среща председателят на Съвета на началник-щабовете на въоръжените сили на САЩ отказа да отговори на въпрос за начина, по който Вашингтон ще се бори срещу ислямистки групировки като \"Ислямска държава\" или \"Боко Харам\". Той обясни, че трябва да информира първо изпълнителната власт. \"Такава дискусия би била прибързана\", заяви Дънфорд. Той обаче спомена за възможност за \"промяна на приоритетите и разпределението на ресурси\" с цел да се изпреварят действията на врага. \"Войната се премества\" В петък сенаторът от Републиканската партия на САЩ Линдзи Греъм заяви ясно на пресконференция след среща с Матис: \"Войната е на път да се премести. Ще станем свидетели на повече действия в Африка.\" Африка вече е втора в света след Близкия изток, като зона за намеса на американските специални сили. Тези елитни части трябва да обучават местните военни за борба срещу тероризма. От тях не се очаква да участват в мисии с местните военни, когато има риск от бойни действия, подчерта ген. Дънфорд. Тези правила за влизане в бой обаче ще се променят в случаите на борба срещу тероризма, предупреди Линдзи Греъм, с което даде да се разбере, че американските войници на терен ще получат правото да стрелят първи по \"терористични цели\", каквото в момента нямат. Войната \"е на път да се премести\", потвърди в понеделник ген. Дънфорд. \"Не съм сигурен, че може да се каже, че тя се мести само към Африка. Изправени сме пред предизвикателство, което се простира от Западна Африка до Югоизточна Азия.\" \"Мисля, че ИДИЛ ще се опита да възстанови физическото си присъствие извън Ирак и Сирия, след като загубиха халифата си в Ракка и в Мосул\", обясни той. \"Точно затова провеждаме операции като тези в Нигер, за да гарантираме, че местните сили са способни да й попречат.\" САЩ подкрепят френската военна операция \"Бархан\" в пет страни от Сахел (Мавритания, Мали, Чад, Нигер и Буркина Фасо), като оставя на Франция задачата да води борбата срещу радикалните ислямисти в региона с помощта на африкански съюзници. Макар че присъствието на американски войници в Африка е слабо известно на американското обществено мнение, САЩ имат около 6000 военни, разположени в 53 страни на континента, най-много в Чад, Демократична република Конго, Етиопия, Сомалия, Уганда, Руанда и Кения. Съставът на американските специални части в Африка често варира, защото мисиите им са краткотрайни, но в момента 800 командоси са разположени в Нигер, което е най-голямата американска сила в Африка. Въпреки засадата от началото на октомври \"имаме намерение да продължим операциите си там\", увери генерал Дънфорд. /БТА", "date": "2017.10.26", "title": "Войната с \"Ислямска държава\" ще се премести в Африка"}
{"url": "http://www.dnevnik.bg/video/2017/10/26/3066819_video_drugite_novini/", "text": "Велоалеята на ул. \"Раковски\" с подобрения Григор Димитров изпълни една от големите си цели Нов вирус масово заразява компютри Джордж Клуни с щедро дарение за борба с корупцията Фестивалът \"Гластънбъри\" излиза в едногодишен отпуск Димитровден напомня за зимата", "date": "2017.10.26", "title": "Видео: Другите новини"}
{"url": "http://www.dnevnik.bg/bulgaria/2017/10/26/3067018_jurova_vseki_put_kato_se_vidia_s_cacarov_ostavam_s/", "text": "Всеки път, когато се срещна с господин Цацаров и когато имам възможност да обсъждам с него тези теми - реформата и работата на прокуратурата и нейните структури, той според мен дава убедителни знаци за напредък. Винаги, когато се срещна с него оставам с впечатление, че всичко в България е наред. След това виждам фактите, цифрите, резултатите и в мен се появяват съмнения за това дали наистина всичко е толкова прекрасно\". Това заяви еврокомисарят по правосъдие Вера Юрова на форум в София, в който участваха министри на правосъдието от Европейския съюз и от държави от Западните Балкани. Юрова, която по-рано се срещна с главния прокурор Сотир Цацаров и премиера Бойко Борисов, коментира какво показват наблюденията й за хода на реформата на прокуратурата. Тя призова да се изчака доклада на Европейската комисия през ноември (бел. ред. - обикновено той е през януари, но заради предстоящото председателство, ще бъде публикуван по-рано).", "date": "2017.10.26", "title": "Юрова: Всеки път като се видя с Цацаров, оставам с впечатление, че всичко е наред, после виждам данните"}
{"url": "http://www.dnevnik.bg/sport/2017/10/26/3067027_ognian_gerdjikov_stana_shef_na_arbitrajniia_sud_v_bfs/", "text": "Проф. Огнян Гержиков беше избран за председател на арбитражния съд към Българския футболен съюз (БФС). Бившият служебен премиер беше предложен за поста от изпълнителния комитет на БФС. Кандидатурата му беше одобрена единодушно на днешното общо събрание на членовете на арбитражния съд. Герджиков заменя изпълняващия длъжността до момента Цветан Енчев. Арбитражният съд се занимава с разрешаването на споровете между футболисти, треньори, длъжностни лица, агенти на футболисти и футболни клубове в системата на БФС. Основните ангажименти на футболния арбитражен съд са свързани с казуси като изпълнението, неизпълнението или прекратяването на сключени договори, вида и размера на обезщетения при прекратени или неизпълнени договори, въпроси около състезателните права на играчите и лицензионните договори на треньори, както и спорове между клубовете при трансфери. Арбитражният съд се явява и втора инстанция при обжалване на решения на спортно-техническата комисия на БФС. Той не може да се произнася само по въпроси, касаещи решения на дисциплинарната, апелативната и лицензионната комисия. По-рано този месец Герджиков оглави  новосъздадения консултативен съвет по законодателната дейност на Народното събрание.", "date": "2017.10.26", "title": "Огнян Герджиков стана шеф на арбитражния съд в БФС"}
{"url": "http://www.dnevnik.bg/zelen/2017/10/26/3066873_po_rakovska_moje_da_ima_veloaleia_samo_ako_niama/", "text": "За да има велоалея по улица \"Раковска\" е необходимо по нея да не се движат автомобили\", това каза транспортният експерт Тодор Тодоров по време на конференцията \"Форум Градът\", която се проведе днес. Коментарът на Тодоров е за обособената преди седмица велоалея по улица \"Г. С. Раковски\", която предизвика много критики от страна на  шофьори, велосипедисти и пешеходци . По думите на Тодоров не е допустимо по толкова натоварена от автомобили улица като \"Г.С.Раковски\" да се правят велоалеи, защото те създават опасност от пътни произшествия. Експертът критикува общината, че създава улична инфраструктура, която създава условия за движение на висока скорост, вместо да осигурява повече и по-безопасни условия за придвижване пеша или с велосипед. Липсата на преброявания и анализи за трафика в София е друг проблем, на който Тодоров обърна внимание. По думите му Столичната община няма как успее да реши този проблем ако не започне да събира тази информация. ", "date": "2017.10.26", "title": "По \"Раковска\" може да има велоалея само ако няма автомобили, смята експерт"}
{"url": "http://www.dnevnik.bg/citat_na_deniia/2017/10/26/3066183_citat_na_denia_sauditska_arabiia_ot_30_godini_ne_e_na/", "text": "С тези думи саудитският престолонаследник  Мохамед бин Салман  коментира, в интервю за в. \"Гардиън\", схващането си, че страната му \"не е нормална\" в последните три десетилетия. Часове преди разговора той обяви на пресконференция, че Рияд започва курс към умерения ислям. \"След Иранската революция от 1979 г. хората искаха да копират този модел в различни страни, една от тях е Саудитска Арабия. Не знаехме как да се справим с това и проблемът се разпространи из целия свят. Сега е моментът да се отървем от него,\" продължава принцът, вероятно имайки предвид факта, че официалната уахабитска идеология в страната му беше \"изнесена\" в много други части на света чрез финансиране на различни организации. Той поиска още световна подкрепа, за да превърне кралството в \"отворено общество\". Ултраконсервативната страна приема уахабизма - крайно салафитско течение - като официална идеология.", "date": "2017.10.26", "title": "Цитат на деня: Саудитска Арабия от 30 години не е на себе си"}
{"url": "http://www.dnevnik.bg/sport/2017/10/26/3066241_baiern_otstrani_laipcig_za_kupata_sled_duzpi/", "text": "Байерн\" се класира за осминафиналите за Купата на Германия след успех срещу \"Лайпгиг\". Баварците спечелиха с 5:4 при дузпите, след като в редовното време и продълженията резултатът беше 1:1. Основна роля за победата на \"Байерн\" имаше вратарят Свен Улрайх, който спаси дузпата на Тимо Вернер. През първото полувреме \"Лайпциг\" беше по-дейният отбор, като държеше повече топката и атакуваше повече. Това обаче не помогна на \"биковете\" да стигнат до гол. Втората част започна лошо за домакините, след като Кейта получи втори жълт картон и беше изгонен. Въпреки това десет минути по-късно те успяха да поведат след дузпа, отсъдена за нарушение на Боатенг срещу Поулсен. Точен от наказателния удар беше Форсберг. \"Байерн\" отговори бързо и изравни в 73-ата минута. Боатенг даде отлично извеждащо подаване в наказателното поле, като прехвърли защитата, а Тиаго Алкантара с глава направи 1:1. Баварците имаха голямо превъзходство в оставащото време, включително и в продълженията, но не можаха да вкарат. Добри възможности изпуснаха Алкантара и Роберт Левандовски. В 114-ата минута Вернер вкара за \"Лайпциг\", но беше отсъдена засада. Изпълнението на дузпите започна с девет поредни вкарани удара, но Улрайх спаси изпълнението на Вернер.", "date": "2017.10.26", "title": "\"Байерн\" отстрани \"Лайпциг\" за купата след дузпи"}
{"url": "http://www.dnevnik.bg/bulgaria/2017/10/26/3049719_hristiianite_pochitat_dnes_sveti_dimitur/", "text": "Православните християни днес почитат свети Димитър Солунски. Според народните представи от Димитровден започва зимата. В храмовете в цялата страна днес ще бъдат отслужени празнични богослужения в прослава на чудотвореца. Храмов празник отбелязва катедралата в гр. Видин и богослужението там ще бъде оглавено от врачанския митрополит Григорий, наместник на овдовелия видински епархийски престол. Храмов празник ще отбележи и столичният храм \"Св. Димитър Солуниски\" в кв. \"Хаджи Димитър\". Димитър Солунски е роден през 3 век в Солун, а баща му е тогавашният градоначалник. След неговата смърт император Максимиан Херкуп възлага този пост на Димитър, който е приет с голяма радост и почит. Като управител на Солун Димитър открито изповядва и слави християнската вяра. Недоволен от неговото поведение, император Галерий го хвърля в тъмница. Преди да го осъдят, войници влезли в килията му и го убили с копие по време на молитва. Тогава християнската църква го провъзгласява за мъченик на вярата и светец, а жителите на Солун започват да го почитат като покровител на града. Според легендата Св. Димитър е покровител на зимата и студа и е по-голям брат на Св. Георги. Той язди на червен кон, а от дългата му бяла брада се изсипват първите снежинки — \"Дойде ли Димитър, идва и снегът\", гласи народната поговорка. Свети Димитър се приема и за закрилник на строителя, затова днес празнуват всички архитекти, проектанти, строителни инженери и други ангажирани в сферата на строителството. Професионален празник имат и ковачите, техниците, инженерите и металурзите. На 26 октомври празника си отбелязват Сливен, Видин и Айтос.", "date": "2017.10.26", "title": "Християните почитат днес свети Димитър"}
{"url": "http://www.dnevnik.bg/politika/2017/10/26/3065084_bsp_pred_kongres_za_izpuskane_na_naprejenieto/", "text": "Корнелия Нинова няма  алтернатива като лидер на БСП , но в последните месеци се засили опозицията срещу нея в широкото ръководство на партията - Националния съвет (НС) на БСП, и председателстването му и прокарването на предложенията на Нинова по време на заседанията му става все по-трудно. Това е истинската причина за извънредното заседание на конгреса на БСП - висшия партиен орган, който избира и контролира Националния съвет. На партийния форум тази събота се очаква Нинова да направи опит да заглуши гласовете на вътрешната опозиция, като покаже, че се ползва от безспорната подкрепа на конгреса, твърдят социалисти. Колко е голяма опозицията срещу Нинова  Напрежението в Националния съвет на БСП е от няколко месеца, в които предложенията на лидера и най-тясното партийно ръководство - Изпълнителното бюро, минават на косъм. То стана публично известно на последния пленум (заседание на Националния съвет) на 14 октомври, когато Корнелия Нинова  за малко не бе бламирана заради идеята за извънреден конгрес  за приемане на алтернативен национален бюджет и приоритети за европредседателството. Според социалисти на последните заседания на Националния съвет идват все по-малко негови членове, а едни от ключовите предложения на Нинова и на Изпълнителното бюро - за проект за Изборен кодекс със смесена избирателна система и за антикорупционно законодателство, са минали с много малка подкрепа (съответно с 53 и с 44 гласа от 183 членове на НС). Вътрешната опозиция срещу Нинова се консолидира около няколко кръга социалисти в Националния съвет, което прави трудно ръководенето му. Първият кръг са хората около отстранените от партийното ръководство Георги Гергов ( той бе принуден да подаде оставка заради скандала \"Цумгейт\" ) и Красимир Янков, които са явна опозиция на Нинова и имат лидерски амбиции. Вторият кръг е около предишния лидер Михаил Миков и отстранените от парламента заради повече от 12 години стаж в него - Димитър Дъбов, Атанас Мерджанов, Георги Божинов, които са логични критици на Нинова, тъй като заради нея са загубили позициите си. Недоволството срещу лидера е заради \"едноличния й стил на управление\", опити за \"използване на Националния съвет като маша\", прояви на \"креслив пиар, а не реална опозиция на ГЕРБ\" (според вътрешните критици БСП не била опозиция на ГЕРБ, тъй като не предлагала алтернативни кандидатури за ръководни позиции в здравната каса, КФН и др.). В БСП има слухове, че за редовното заседание на конгреса идната пролет вътрешната опозиция е подготвяла опит да върне старите правила за избор на лидер - от конгреса, а не - от всички членове на партията, а след това - да иска отстраняването на Нинова. Именно този \"заговор\" се опитвала да спре Нинова с извънредното заседание в събота. Засега публично не става известно дали има трети реален кръг на вътрешната опозиция - около една от най-силните фигури в БСП Румен Овчаров, или той само предупреждава Нинова да внимава какво и с кого прави. За Овчаров се твърди, че е помогнал на Нинова да спечели лидерската битка от Михаил Миков през 2016 г., но на последния пленум е разкритикувал силно стила й на управление. В последните дни Овчаров публично твърди, че Нинова е нужна на БСП, но \"не трябва да я кара през просото\" и да обявява война на критиците си в партията. На 21 октомври на заседанието на софийската конференция на БСП, в която той има голямо влияние, обаче ясно се видяха критичните настроения срещу Нинова - самият председател на столичната организация Калоян Паргов, за който също се смята, че има амбиции за лидерския пост в БСП, обяви, че партията не е готова за предсрочни парламентарни избори. Известно е, че друга силна фигура в БСП - зам.-председателят й по организационните въпроси Кирил Добрев, за който се смята, че владее структурите, застава зад Нинова. Лидерът има подкрепата и на другия си заместник Деница Златева, както и на ключови хора от Изпълнителното бюро и парламентарната група като Драгомир Стойнев, Валери Жаблянов и Крум Зарков. Според вътрешнопартийно проучване около 91% от редовите социалисти подкрепят Нинова и я искат за лидер. Какви са сценариите за конгреса  Официално конгресът на БСП ще се събере в събота, за да приеме алтернативен национален бюджет и приоритети за европредседателството - теми, които според социалисти са прекалено дребни за този орган и трябвало да се разглеждат на пленум. Според някои обаче това е именно опит на лидера да покаже на Националния съвет, че \"шефът му\" - конгресът, я подкрепя, тъй като няма съмнения, че предложенията й ще бъдат одобрени с много голяма част от гласовете (очакват се над 800 делегати на конгреса). Дни преди заседанието екипът на лидера на БСП представи идеите си алтернативен бюджет за 2018 г. и отмяна на плоския данък, а малко след това колата на Нинова бе ударена от такси за втори път за един месец, което според нея било странно съвпадение. Корнелия Нинова твърди, че на конгреса БСП трябва да се обедини и позиционира като ясна алтернатива на ГЕРБ, тъй като в момента част от вътрешната опозиция продължавала да иска колаборация с партията на Бойко Борисов. Засега е известно, че след изборите на 26 март т.г. желание за широка коалиция между БСП и ГЕРБ е изказал Георги Гергов, но въпросът за общо управление в момента не изглежда актуален. Вътрешната опозиция смята, че тезата за колаборация с ГЕРБ се използвала от ръководството, за да се разчисти \"врагът с партиен билет\". Има и мнения, че БСП уж е опозиция, но по всичко личало, че Корнелия Нинова е част от  общата договорка между партиите за избор на членове на Висшия съдебен съвет (ВСС) . Според запознати Нинова е съветвана да поиска вот на доверие от конгреса, макар такава възможност официално да няма в устава на БСП. Дори и да няма правна стойност, вотът на доверие от висшия партиен орган би заглушил вътрешната опозиция и би доказал, че Нинова няма алтернатива като лидер, твърдят социалисти. Засега Нинова не е споделяла с най-близкия си кръг в БСП дали ще иска вот на доверие или не, но ако го направи - няма спор, че ще получи такъв. Не е изключено вътрешната опозиция да иска вот на недоверие, но също няма правна стойност. Това изглежда и единственият и ход срещу вътрешната опозиция, тъй като в устава на БСП не е описан начин, по който лидерът да поиска смяна на Националния съвет, който също има мандат от 4 години. Затова на Нинова ще й се наложи да продължи да работи със сегашния му състав, в който освен опозиционни кръгове според техни твърдения имало само около 40 твърди поддръжници на лидера. С извънредния конгрес Нинова ще изпревари действията на вътрешната опозиция и на практика ще я отслаби, смятат социалисти. И лидерският въпрос да бъде повдигнат в събота, няма да се стигне дори до решение за промяна в устава, т.е. за връщане на стария ред за избор на председател. Така засега следващият лидер ще се избира  пряко от членовете на партията, т.е. с гласовете на най-малко 50 хил. социалисти . На заседанието обаче се очаква немалка част от представителите на вътрешната опозиция да изкажат гласни критики срещу Нинова; да има спорове не само по бюджета, но и по начина, по който се управлява БСП. \"На конгреса БСП малко ще се позанимае със себе си, както обикновено. Това, ако не за друг, е добре за ГЕРБ\", смята социалист от широкото ръководство. Добрата новина обаче била, че поне с очакваните караници ще се изпусне вътрешното напрежение.", "date": "2017.10.26", "title": "БСП пред конгрес за изпускане на напрежението"}
{"url": "http://www.dnevnik.bg/analizi/2017/10/26/3061394_stolichnata_obshtina_dariava_imoti_kakto_gi_zameniashe/", "text": "Начинът, по който столичните общински съветници подготвиха и приеха на 12 октомври да дарят общински имот от 2 декара на Петьо Блъсков-син, като  в замяна той им дари свой терен от 1 декар  и доплаща разликата, повдига много въпроси и поражда съмнения за непрозрачност. Не защото  сделката е с издател на вестник , а защото местната власт заобикаля закон, без ясни аргументи и то при липса на обяснение как се избира кой проблем ще бъде решен преди всички. Според общинските съветници, вносители на предложението - Лорита Радева (ГЕРБ) и Карлос Контрера (ВМРО), с \"насрещните дарения\" се решава проблем и \"се спасява от застрояване междублоково пространство\". Проблемът от една страна е, че с бързото минаване на предложението през комисии и краткото време, което са имали съветниците да се запознаят с параметрите, не се дава време за консултации с експерти, въпроси по предложението и сериозна аргументирана дискусия. Ако това се беше случило, предложението можеше да бъде отложено с искане от общинските съветници за допълнителни анализи или промяна. За сравнение проектът за 77-метрова сграда на бул. \"България\"  бе отлаган на два пъти от комисията по градоустройство . В случая с \"насрещните дарения\" не само, че не е имало възможност за дискусия, а час преди заседанието на общинския съвет дори не са били определени вносителите. При тези обстоятелства за някои може да е изненадващо, че с гласовете на 2/3 от съветниците. Същите биха се попитали и какъв е смисъла от опозиция в Столичния общински съвет и има ли такава изобщо. Фактът, че оценката на общинския имот е повишена в комисия, при това извънредна, повдига въпрос дали е необходимо да се сключва договор с независим оценител, след като работата му не се взима предвид. Ако подобни повишения в цените се превърнат в практика на общинските съветници, това може да доведе до извода, че цените се определят \"на око\", с неизвестни мотиви, като са по-скоро въпрос на договорки, отколкото на пазарни стойности и тенденции. В случая повишаването на цената поне помага направената оценка да се коригира и да се доближи до пазарните цени за района. Притеснително е и това, че Столичният общински съвет, който е орган на местната власт, си позволява да А възможността за тези сделки бе премахната, заради съмнения за непрозрачно разпореждане с общинско имущество. Общината дарява друг имот, в друг квартал, който към днешна дата също е озеленена и незастроена площ. Теренът в \"Дианабад\" обаче е предвиден за застрояване, но е възможно жителите на квартала да разберат това, едва когато на мястото се появяват багери и започне строеж. Този сценарий се разигра в \"Младост\" и доведе  до протести и оставката на районния кмет . Дали общината не намира решението на един проблем, като същеременно създава друг, който ще се появи в бъдеще? А фактът, че тези \"дарения\" се правят на парче, без ясно изразена политика и стратегия на общината за търсене на решения и приоритизирането на казусите, създава съмнения, че за \"някои има бърза писта\" и че тези дарения са по-скоро \"услуга за услуга\".", "date": "2017.10.26", "title": "Столичната община дарява имоти както ги заменяше - съмнително"}
{"url": "http://www.dnevnik.bg/sport/2017/10/26/3066226_zavrushta_li_se_goliamoto_derbi_v_bulgarskiia_futbol/", "text": "Дербито е изиграно,  глобите са наложени , а \"Лудогорец\"  се утвърди на върха . Това е накратко положението след  мача между \"Левски\" и ЦСКА (2:2) . След отминаване на страстите двубоят на \"Васил Левски\" дава поле за анализи и извличане на изводи, при това не само в спортно-технически план. Дербито миналата събота  събра 25 107 зрители по данни, представени от синия клуб . Това превръща мача в най-посетения от началото на сезона в Първа лига. Нещо повече - това беше срещата, събрала най-голяма публика в българското първенство за последните десет години. Повече зрители в най-близкото минало в мач от българския футбол имаше единствено в паметния финал за купата през 2016 г., когато играещият във В група ЦСКА спечели отличието след 1:0 срещу \"Монтана\" пред над 33 000 зрители. Завръща ли се дербито От миналия сезон насам стане ли време за дерби, водещата тема е \"Този ЦСКА онзи ЦСКА ли е\". След фалита на ПФК ЦСКА АД и серия юридически трансформации с участието на \"Литекс\" и \"Чавдар\" (Етрополе) беше създаден ръководеният от Гриша Ганчев \"ЦСКА - София\", който получи право да играе в Първа лига. Това лято  УЕФА обяви, че приема клуба за нов и не го допусна до евротурнирите . Затова и привържениците на \"Левски\" проявиха недоволство и принудиха ръководството на любимия си клуб да махне емблемата на съперника от билетите за дербито миналата седмица. От другата страна обаче стои друг факт - в събота на мача присъстваха 11 286 привърженици на червените (според посочената информация от \"Левски\"). А това на практика са запалянковци, подкрепяли в годините клуба, който фалира. В конкуренцията с аматьорския \"ЦСКА 1948\", ключови за \"ЦСКА - София\" се оказаха два фактора - присъствието на отбора в елита, както и това, че играе на \"Българска армия\". Загадка е каква би била действителността при други обстоятелства. И ако   на дербитата между сини и червени от този и миналия сезон се направи съпоставка с дербитата от предишните години, се вижда пробуждане в зрителския интерес - както сред привържениците на ЦСКА, така и сред тези на \"Левски\" (13 821 фенове на сините са били на последния мач). Дербито и останалите \"10-хилядници\" В последните шест години години (включително и тази) в българското първенство има 27 мача, които са събрали повече от 10 000 зрители (по данни на специализирания сайт bulgarian-football.com). Трите най-посетени сред тях са дербита между ЦСКА и \"Левски\" в настоящия му вид (т.е. с участието на \"ЦСКА - София\"). В периода от сезон 2012-13 насам общо десет от тези 27 \"десетхилядни\" мача са между червени и сини. Броят на мачовете, прехвърлили тази граница по посещаемост, пада рязко от началото на 2014 г. Тогава \"Ботев\" започна ремонта на стадиона си и се премести на базата си в \"Коматево\", където домакинства и до днес. Миналия сезон се получи раздвижване в Русе, благодарение на това, че играещият много силно по това време \"Дунав\" се завърна на своя стадион. Русенци събраха повече от 10 000 зрители в три мача. И какво от това Зрителите са солта и пиперът на футбола. След серия мачове пред значително по-малко публика и в ЦСКА, и в \"Левски\" оцениха атмосферата, създадена по време на дербито. Треньорът на сините Делио Роси и игралият в \"Манчестър юнайтед\" Габриел Обертан започнаха изказванията си след мача с тази тема. Обстановката привлече вниманието и на специализирания Ultras World, който постави българското дерби в челото на седмичната си класация. Тъкмо  . Усети го и \"Левски\", който от продажбата на билети за дербито е получил около 300 хил. лева. Още в началото на сезона финансовият директор на сините  Красимир Иванов каза пред \"Дневник\" , че една от целите на мащабната селекция е именно да се привлекат запалянковците на стадиона. Съчетанието от добрите резултати на двата отбора и закачките между клубовете и привържениците им направи така, че мачът да се превърне в дерби. От червени и сини зависи дали тази вълна ще бъде уловена и ще се използва пълноценно в бъдеще или емоциите ще поутихнат и ще има спад. Извън фенските закачки изводите трябва да се направят - дори не само в \"Левски\" и ЦСКА, защото в кризата, в която е, българският футбол има нужда от подобни двубои.", "date": "2017.10.26", "title": "Завръща ли се голямото дерби в българския футбол (инфографика)"}
{"url": "http://www.dnevnik.bg/biznes/2017/10/26/3045440_kak_rastat_dohodite_na_domakinstvata_i_cenite_na/", "text": "Как се променяха цените на жилищата и доходите в страните от днешния ЕС по години - това проследява графиката на \"Дневник\", базирана на данните на \"Евростат\". Наблюденията на брокери на недвижими имоти сочат, че днес жилищата в България са значително по-достъпни за работещите хора спрямо 2008 г. - последната година на имотен бум преди да започне международната икономическа криза. Причината е в по-бързото нарастване на доходите спрямо цените на имотите, съпроводено с много ниски лихви. \"Дневник\" провери как са се развивали процесите и в останалите страни от ЕС. Данните са за периода 2001 - 2016 г. ( по години, а   -   на домакинствата за съответната страна. Всяка от частите на графиката позволява от падащото меню да се избере конкретна държава.", "date": "2017.10.26", "title": "Как растат доходите на домакинствата и цените на жилищата в ЕС (графика)"}
{"url": "http://www.dnevnik.bg/sviat/2017/10/26/3066050_rusiia_se_stremi_kum_kontrol_vurhu_kiberprostranstvoto/", "text": "Кибернамесата на Русия в президентските избори в САЩ през 2015 г. бе съпроводена от нещо, което американски и европейски експерти описват като обезпокоителна кампания на Кремъл за пренаписване на правилата в глобалното киберпространство. Наскоро видях чернова на руско предложение за нова \"Конвенция на ООН за сътрудничество в борбата с информационната престъпност\", показана ми от експерт по сигурността, сдобил се с копие. Документът от 54 страници съдържа 72 члена, които обхващат събирането от властите на данни за интернет трафика, \"етичен кодекс\" за киберпространството и \"съвместни разследвания\" на зловредна дейност. Лексиката изглежда бюрократична и безобидна, но експерти твърдят, че ако бъде одобрен, документът ще позволи на Русия да придобие още по-голямо влияние в киберпространството. Предложената от Кремъл конвенция ще засили възможностите на Русия и други авторитарни държави да контролират комуникациите в своите страни и да придобиват достъп до комуникациите в други страни, казват няколко водещи киберексперти от САЩ. Те описват последния проект като част от стремежа на Москва през последното десетилетие да придаде законовата форма на онова, което руските стратези обичат да наричат \"информационно пространство\". Предложението бе направено от Кремъл по-рано тази година и на 4 април бе описано в статия на \"Комерсант\". Московският всекидневник съобщи, че руското външно министерство е окачествило конвенцията като \"иновативен\" и \"универсален\" опит да бъде заменена Будапещенската конвенция, подписана от САЩ и още 55 страни, но отхвърлена от Русия. \"Комерсант\" писа, че в пакта от Будапеща \"руските власти са видели заплаха за суверенитета на страната\". е в унисон с персоналната покана за киберсътрудничество, отправена от президента Владимир Путин към президента Доналд Тръмп на срещата на върха на Г-20 в Хамбург през юли. Путин \"яростно отрече\", че Русия се е намесвала в американските избори, написа после Тръмп в \"Туитър\". После пусна озадачаваща идея: \"Путин и аз обсъдихме създаването на непробиваемо звено за кибернетична сигурност, така че изборното хакерство и много други негативни неща да бъдат защитени и в безопасност\". Намекът на Тръмп, че Америка ще се присъедини към Русия в киберотбраната вдигна голям шум в САЩ. Един коментатор в \"Туитър\" написа: \"Това е все едно ФБР да покани мафията да създадат съвместно звено за борба с престъпността\". Белият дом бързо би отбой след този туит на Тръмп. Съветникът по вътрешната сигурност Том Босърт каза на 14 юли пред репортери: \"Не смятам, че САЩ и Русия вече са стигнали дотам по въпроса за киберпространството. И след като не сме го направили, значи не сме имали разговори за партньорство\". Мнозина американски киберексперти споделят възгледа на Босърт, че сключването на някакво официално споразумение за партньорство с Москва за момента е неразумно, но въпреки това дискретните дискусии за изграждане на доверие може да бъдат полезни. Те може да включват контакти на военни и техническо ниво, които да проучат как да се избягват катастрофални кибернетични събития, които могат да навредят на стратегически системи или представляват системен риск. Представители на САЩ и Русия поддържаха диалог за принципите за управление на интернет, но засега той е в задънена улица. Руският екип беше воден от служителя във външно министерство Андрей Крутских, съветник на Путин по киберпроблематиката, а американският от Кристофър Пейнтър, който беше кибершеф при президента Барак Обама, а после киберкоординатор в Държавния департамент, който пост напусна тази година. Тези контакти са важни, но те заглъхнаха с  влошаванеto на отношенията между САЩ и Русия . Работната група на високо равнище прекрати срещите си, след като Русия нападна Украйна през 2014 г. Спонсорираната от ООН Група от правителствени експерти по информационната сигурност се разпадна през юни, след като не постигна консенсус за мерките за подобряване на информационната сигурност. След първоначалното одобрение на Тръмп предложението на Путин в Хамбург за двустранно сътрудничество бързо изчезна. Междувременно руснаците продължават кампанията си за регулиране на киберпространството по техни условия, при което мобилизират свои съюзници да подкрепят тяхната алтернатива на Будапещенската конвенция. Най-големите възражения на Москва са, че член 32 (б) в документа от Будапеща позволява не на правителствата, а на притежателите на данни да контролират тяхното използване. Русия получи донякъде световна подкрепа за своите усилия на срещата в Сямън, Китай, през септември на т.нар. група  БРИКС - Бразилия, Русия, Индия Китай и Южна Африка . В официалната си декларация страните \"признават необходимостта от универсален регулаторен задължителен инструмент за борба с престъпното използване на информационни и комуникационни технологии под егидата на ООН\". Страните \"признават инициативата\" на Русия да се стреми към такъв задължаващ договор. Ако събитията от миналата година са ни научили на нещо, то е, че Русия гледа на информацията като на решаващо политическо оръжие и иска да контролира това потенциално бойно поле. Глобалният регулаторен аспект на тази надпревара привлича малко внимание, но може да помогне да се изясни дали свободният обмен на информация оцелява във века на автократите. /БТА", "date": "2017.10.26", "title": "Русия се стреми към контрол върху киберпространството. Време е да се тревожим"}
{"url": "http://www.dnevnik.bg/zelen/2017/10/26/3066150_radostina_petrova_veloevoljuciia_ulica_rakovski_ima/", "text": "\"Дневник\" потърси мнението на Радостина Петрова от сдружение \"Велоеволюция\", което от години се бори за удобна и безопасна среда и инфраструктура за велосипедистите в градска среда. От организацията често участват в комисии за планиране на градската инфраструктура и се отворени да помагат с експертно мнение и опит на Столична община.  - Преди няколко години поканихме чужди експерти и проектанти на Столична община на работна среща и обучение за добри практики за велосипедна инфраструктура. Един от разглежданите казуси бе именно улица \"Г.С.Раковски\". Обсъждано беше решение за велосипедна лента с преоформяне на няколко кръстовища, подробно предложение сме отправяли и от името на сдружението. Направеното в момента чрез ограничителите превръща лентата във велосипедна алея и вече не отговаря на нормативните стандарти за ширина - за велоалея е нужна по-голяма ширина. Разбираем е стремежа за физическо отделяне на инфраструктурата, защото и община и Пътна полиция трудно се справят с нерегламентираното паркиране. Според нас това отделяне трябва да е временна мярка. Но тази велосипедна инфраструктура е нужна за улица \"Раковски\". Още подобрения по кръстовищата ще я направят по-удобна и по-безопасна за всички. Столична община, чрез зам.кмета Евгени Крусев и подопечната експертна комисия, са одобрили проект, в който велолентата продължава до улица \"Московска\". Остават неясни съображенията, поради които велосипедистите се насочват през градинката \"Кристал\". Дори тази нужда да е оправдана, то маркировката може да е доста по-дискретна. От заявеното от г-н Зарков пред \"Дневник\" разбираме, че има идея велосипедистите да се насочат за връзка към алеята по бул. \"Дондуков\" през ул. \"Париж\", но няма такъв посочен проект в инвестиционната програма на общината. Това означава преминаване през антикварния пазар и алеята с художниците, както и през градинката пред базиликата \"Св. София\". Искрено се надяваме те да не осъмват опасани с пунктирани жълти линии. – Има място за подобрение. Като цяло това е точното място на велосипедистите, а изпълнението е предвидено във всички планови документи на Столична община - по ул. \"Г.С.Раковски\" – от бул. \"Евлоги Георгиев\" до ул. \"Московска\". Продължаваме да повтаряме - кръстовища, кръстовища, и пак кръстовища. Конфликтните точки там са най-много и продължава да има нужда те да се преосмислят на всички велоалеи в София. – Възможно е в по-широката част на улицата велотрасето да премине чрез две еднопосочни велоалеи с ширина 2 м, отделени с ивица от платното - както е и според действащата наредба. В момента на места пътните ленти са оставени по 4.5 м, а това обърква шофьорите. Коментирали сме и възможно по-безопасно решение за острия завой при ул. \"Рачо Димчев\" и ново оформление на основни кръстовища, така че да има място за всички участници в движението. – Практически и досега автомобилното движение се извършваше по една лента в посока заради паркиралите автомобили и то въпреки забраната за паркиране. Велоалеята в момента е още една причина тази забрана да не се нарушава. Появата на успокоена централна зона с още велосипедни трасета и пешеходни пространства все повече ще е пречка за трафика в центъра. И така трябва да бъде - това се прави във всички европейски столици отдавна. Велосипедната инфраструктура обаче не може да покрие дефицитите в градския транспорт, инфраструктурата и цялостната транспортна политика на Столична община, заради които много съграждани предпочитат индивидуално придвижване с автомобил. – Всяка инфраструктура се одобрява от експерти на Столична община и на СДВР \"Пътна полиция\". Става все по-очевидно, че тези експерти трудно се справят с въвеждането на велосипедна инфраструктура според добрите практики и съществуващите нормативи. Забелязваме пропуски още от начален етап на планиране, за което пък са отговорни прилагащите процедурите в направление \"Архитектура и градоустройство\". Когато те не са си свършили работата докрай, се оставя на проектанти и пътни полицаи да си блъскат главите чак при инвестиционното проектиране. Това са грешки и дори нарушения на закони и и нормативи, които са натрупани с годините. (\"Велоеволюция\" обяснява подробно за тези нарушения като посочва отговорните институции и лица в  статия  на официалния си сайт. Велосипедните организации в София имат готовност да помагат за по-добри решения. Липсва обаче механизъм за диалог между велосипедните организации и Столична община по конкретните проекти. Общински съветници на 19 януари тази година обещаха и записаха в Програмата за велосипеден транспорт, че работна група трябва да бъде създадена и всички проекти за велоалеи да бъдат обсъждани преди да се реализират. Това и досега не е направено.", "date": "2017.10.26", "title": "Радостина Петрова, \"Велоеволюция\": Улица \"Раковски\" има нужда от велоалеята, но с подобрения"}
{"url": "http://www.dnevnik.bg/analizi/2017/10/26/3065970_shte_oburka_li_selsko_vustanie_smetkite_na_erdogan_za/", "text": "Турските фермери, животновъди и свързаните с тях профсъюзи се очертават като нова и неочаквана масова опозиция в страната. Те организират демонстрации и шествия, за да протестират срещу икономическите загуби, които търпят. Въпреки всички усилия да се укроти гневът на селското население в Турция президентът Реджеп Тайип Ердоган и правителството му продължават да се затрудняват в отговора на тази изненадваща опозиция. Докато разходите на земеделците и животновъдите се увеличават, производителите от сектора не могат да продават стоката си на по-добри цени, особено след либерализацията на земеделския внос. Ситуацията Едва не доведе до бунт в селските райони, засегнати от новите икономически политики, въпреки ограниченията, наложени от извънредното положение. Бизнесът внимава да не оспорва направо авторитета на турската държава. Представителите му се плашат от арестите на редица бизнесмени, обвинени, че са предоставили икономически ресурси на движението на Фетхуллах Гюлен. Държавата конфискува имотите и средствата на много влиятелни компании. Най-старата и влиятелна бизнес асоциация TUSIAD (Турска индустриална и бизнес асоциация) реши да не се изявява. Независимата асоциация на индустриалците и бизнесмените (MUSIAD) обаче избра напълно да подкрепи Ердоган. Професионални организации, одобрявани от Ердоган, се въздържат да критикуват него и правителството. Синдикатите са в подобна ситуация. От трите най-големи конфедерации на трудещи се в Турция \"Тюрк-Иш\" и \"Хак-Иш\" са по-близки до правителството, докато DISK - Конфедерацията на прогресивните профсъюзи - опитва да оцелее под трудните и ограничаващи условия на сегашното извънредно положение. Съюзът на производителите на червено месо в Турция реагира остро срещу скорошната либерализация на вноса на месо. Бирол Мермер, който оглавява местен съюз на животновъдите в Анкара, попита в прессъобщение на 15 октомври дали правителството \"се опитва да унищожи местната продукция\". Председателят на съюза в Анталия, Илхам Айдан, каза, че цената на месото не върви надолу въпреки либерализацията на вноса и че само няколко посредници продължават да печелят. Той предупреди, че съюзът ще организира протестно шествие в Анкара. Изявлението на Ердоган по време на визита на 11 септември в Сърбия, че Турция ще внесе 5000 тона червено месо от Сърбия, не подобри ситуацията. Мнозина си спомниха как Партията на справедливостта и ризвитието и Ердоган някога бяха яростно антисръбски настроени заради кланетата на мюсюлмани в Сребреница от 1995 г. Решението на проправителствените медии да славословят вноса от Сърбия като \"страхотни новини\" се тълкуваше като смъртоносен удар за местното животновъдство и производството на месо. Със същия смисъл се възприе и декларацията на икономическия министър Нихат Зейбекчи за възможността за внасяне на месо от Русия. Сектори с проблеми  В черноморския регион политиките на правителството за цената на лешниците ядоса 500 000 души, които се издържат от този сектор. Когато властите обявиха цена от 10 турски лири (2.69 долара) за килограм, много производители обявиха, че ще отрежат дърветата си. Най-голямата опозиционна Републиканска Народна партия (НРП) организира тридневен протест през септември под мотото \"Справедливост за лешниците\" - от Орду до Гиресун, в 47-километров участък по черноморското крайбрежие. Хиляди протестиращи се присъединиха, за да изразят гнева си заради политиката в областта на лешниците. Чаят също се превърна в голям проблем за правителството. Стратегическият продукт дава поминък на стотици хиляди семейства в черноморския район, включително в родния град на Ердоган, Ризе. Доклад на CAYSIAD - Асоциацията на чаените инвустриалци и бизнесмени - вбеси хората, отглеждащи чай, като предположи, че цената на турския чай е по-висока от средните стойности в глобален план. Асоциацията на производителите на чай обяви, че подобно искане е част от сценарий, който ще даде възможност за внос на чай. Това не бяха единствените реакции от земеделския сектор. В егейския регион базовата цена за килограм грозде от 4 турски лири (1.08 долара) на килограм също доведе до протести. Дори Партията на националистическото действие (ПНД), която подкрепя ПСР, реагира остро срещу тази цена. Главната опозиционна РНП поиска цената да бъде повишена до поне 6 турски лири за килограм. Хиляди производители излязоха на шествие срещу правителството по улиците на Маниса, турската \"столица\" на лозарството. Турция е също така сред най-големите в света производители и износители на кайсии. В Малатия, центърът на производството на кайсии, фермерите протестираха срещу ниските цени, като рязаха дърветата си и изхвърляха продукцията си на пътя. Гневът заради тютюна В тютюневия сектор се появиха тежки присъди (затвор) и глоби срещу тютюнопроизводителите и засилиха гнева срещу властите. Производителите протестираха срещу новите регулации, въведени от парламента и задаващи граници за това къде, как и кога турците могат да произвеждат тютюн. Целта е да се предотврати контрабандата. Браншовата асоциация обаче предупреди, че с новите ограничения хиляди производители може да прекарат години в затвора и да им бъдат наложени сурови глоби. Според депутата от РНП Вели Агбаба тютюнът е най-важният източник на доходи за хората в провинция Адияман и новите регулации силно ще навредят на провинцията. Председателят на партията Кемал Кълъчдароглу каза, че специалитетът на Турция, \"ориенталският тютюн\", се изличава от страната. Акцизът върху цигарите сега е 84% на кутия, затова се е увеличил рязко и броят на хората, които сами си свиват цигари, казва той. \"През 2002 г. 405 882 семейства се прехранват от тютюна. През 2015 г. броят им е 56 000,\" каза Кълъчдароглу на парламентарна среща на РНП на 10 октомври. \"Отказахме се да отглеждаме собствения си тютюн. Чужденците започнаха да внасят (тютюн) и през 2012 г. Турция изведнъж се оказа вносител на тютюн.\" Значението на селския вот Според данни на организацията за прехрана и земеделие към ООН (ФАО) земеделското население на Турция е намаляло през последното десетилетие - от 30.98% на 25.64% от общия брой. Това означава, че от 80 милиона души около 20 милиона живеят в селски райони. Тези 20 милиона турци са директно засегнати от политиките в земеделието и животновъдството. На референдума от 16 април ПСР загуби вота на младите в големите градове; сега може да загуби и селския вот, който някога даваше стабилна база. Колективният гняв на 20-милионен сегмент от населението - бунтът на селяните - може да се окаже силен шок за Ердоган. Ердоган и ПСР похарчиха стотици милиарди лири, за да осигурят гласуване с \"да\" на референдума на 16 април и за да гарантират на Ердоган изпълнителната президентска власт. Сега се опитват да компенсират за това, като повдигат данъците. Правителството изглежда не може да успокои фермерите и земеделските производители. При сегашните условия възможността президентските амбиции на Ердоган да бъдат възпрени от селската опозиция не бива да бъде отхвърляна.", "date": "2017.10.26", "title": "Ще обърка ли \"селско въстание\" сметките на Ердоган за вота през 2019 г."}
{"url": "http://www.dnevnik.bg/sviat/2017/10/26/3066106_pravozashtitnik_ot_gvatemala_venecuelskata_opoziciia_i/", "text": "Носителят на наградата \"Сахаров\" за 2017 г. ще бъде обявен днес в Европейския парламент. По време на председателския съвет в четвъртък, председателят на Парламента Антонио Таяни и лидерите на политическите групи ще определят победителя за 2017 г. Тримата финалисти са: - защитничката на правата на човека от Гватемала Аура Лолита Чавес Икскакик; - демократичната опозиция във Венецуела - шведско-еритрейският журналист Давит Исак. Аура Лолита Чавес е член на организация на езиковата общност киче в Гватемала, която се бори за запазването на природните богатства и правата на местните хора от разрастването на индустрии като добива на полезни изкопаеми и дървесина, енергетиката и земеделието. Тя е била подложена на заплахи заради дейността си. Давит Исак е гражданин на Швеция и Еритрея, драматург, журналист и писател. Той е арестуван от еритрейските власти през 2001 г. по време на политически репресии. Оттогава той е в затвора, без да е бил съден, а за последно е бил видян през 2005 г. През 2009 г. Давит Исак също е бил сред финалистите за наградата \"Сахаров\". Демократичната опозиция във Венецуела включва председателя на Националното събрание Хулио Борхес и всички политически затворници, изброени от неправителствената организация \"Форо пенал\", сред които са Леополдо Лопес, Антонио Ледесма, Даниел Себайос, Йон Гойкоечея, Лорен Салех, Алфредо Рамос и Андреа Гонсалес. Както посочи ЕП в резолюция през април, ситуацията във Венецуела се влошава сериозно по отношение на демокрацията и правата на човека в обстановка на растяща политическа и социална нестабилност. През 2015 г. политическите затворници и опозицията във Венецуела също са били финалисти за наградата \"Сахаров\". Другите номинирани за наградата бяха пакистанката Асия Биби, осъдена на смърт заради християнската си вяра, бившите депутати в Турция Селахатин Демирташ и Фиген Юксекдаг и активистът за борбата на човека в Бурунди Пиер Клавер Мбонимпа. Наградата \"Сахаров\" за свобода на мисълта, кръстена в чест на съветския физик и политически дисидент Андрей Сахаров, се присъжда ежегодно от Европейския парламент. Създадена е през 1988 г., за да почете личности или организации, защитаващи човешките права и основните свободи. Миналата година наградата беше присъдена на  Надя Мурад и Ламия Башар. ", "date": "2017.10.26", "title": "Правозащитник от Гватемала, венецуелската опозиция и шведско-еритрейски журналист се борят за наградата \"Сахаров\""}
{"url": "http://www.dnevnik.bg/sviat/2017/10/26/3066042_puchdemon_obmislia_da_obiavi_nezavisimost_vupreki/", "text": "Ден и половина преди Сенатът на Испания да гласува за ограничаване на автономията на Каталуня, националистическият лагер в Барселона е разединен за това дали трябва да се обяви независимост, или да се свикат избори, пише \"Вангуардия\", като цитира източници в правителството. Регионалният премиер Карлес Пучдемон обаче засега е решил да го направи и това предизвиква криза в местните власти, отбелязва изданието. Не е известно дали смята да търси подкрепа от парламента за плановете си, или ще се натовари с цялата отговорност за решението. Ако обяви независимост,  би имал подкрепата  на своя заместник Ориол Жункерас. В събота премиерът Мариано Рахой  обяви, че ще поиска  от Сената да отстрани Пучдемон и да позволи пряка намеса на Мадрид в управлението на Каталуня. Тогава представители на управляващата Народна партия на Рахой изтъкваха, че свикването на нов вот (последният беше преди две години) би накарало Мадрид да се откаже от клаузата, която задейства заради референдума за независимост в Каталуня и последвалата декларация, подписана от местните власти. Тази позиция  се допълни  два дни по-късно от няколко министри, които настояха Пучдемон да \"поправи\" позициите си за отделяне от Испания, които той защитава. По програма комисия в Сената тлябва да обсъди в 17:00 ч. задействането на въпросния член 155 от Конституцията, поискано от Рахой и позволяващо на централното правителство да се намеси в Каталуня. Пучдемон имаше възможността лично да се яви на изслушване в комисията към горната камара на испанския парламент, за да защити позицията си. Обмисляше се дори възможност той да участва в дебат с Рахой или със заместника му Сорая Саенс де Сантамария. В сряда след обяд обаче Пучдемон официално обяви, че няма да се яви пред Сената нито днес в 17:00 ч., нито в петък, когато трябва да е гласуването (в 13 ч. българско време). Първоначално той настояваше да пристигне в Мадрид по-рано - още във вторник, но му беше отказано с мотива, че Сенатът не може да съобрази графика си с него. Впоследствие от кабинета му в Барселона казаха, че той ще защити позицията си за независимост на Каталуня в писмен вид в петък. \"Не ме учудва, че няма да отиде в Сената, той не иска диалог,\" каза говорителят на правителството Иниго Мендес де Виго. Сред поддръжниците на отделянето остава отворен дебатът за това дали обявяването на независимост - чрез декларацията, подписана от Пучдемон преди две седмици - или предсрочни избори биха били по-добро решение преди задействането на чл. 155. \"Изглежда с решението да не се появи в Сената (каталунският премиер) вече е взел решение,\" отбелязва \"Вангуардия\". Според изданието в нощта на сряда срещу четвъртък той е провел редица срещи с политици в кабинета си, както с поддръжници, така и с противници на независимостта. Не е публично известна реакцията му на позицията, заявена във вторник от влиятелната крайнолява партия \"Кандидатура за народно единство\" (CUP). Партията обяви, че категорично е против нови избори, а на следващия ден обяви в \"Туитър\", че \"народът е направил възможен референдума\" и че не трябва да се прави \"нито крачка назад\", защото \"да се обяви република, е единственият начин да се подчиним на този мандат.\" \"Нито (член) 155, нито избори. Република сега.\" На референдума на 1 октомври над 90% от пусналите бюлетина избраха независимостта, но активността беше около 43% от електората. Ако Сенатът одобри мерките, искани от Рахой заради плановете за отделяне, те ще влязат в сила в събота, а кабинетът в Мадрид обмисля да издаде дори по-рано декрет за отстраняването на каталунския лидер.", "date": "2017.10.26", "title": "Пучдемон обмисля да обяви независимост въпреки приближаващия вот за автономията в Мадрид"}
{"url": "http://www.dnevnik.bg/skorost/2017/10/26/3064474_poveche_moshtnost_za_porshe_718_bokster_gts_i_718/", "text": "Порше\" разшири гамата си автомобили със средно разположен двигател с новите двуместни модели 718 \"Бокстер\" GTS и 718 \"Кайман\" GTS. Мощността на автомобилите вече е увеличена до 365 конски сили или с 35 к.с. повече от предшествениците, благодарение на редица подобрения по 2.5-литровия 4-цилиндров боксерен двигател с турбокомпресор. Автомобилите могат да се поръчат с 6-степенна механична трансмисия или опционалната автоматична с двоен съединител. Автомобилите GTS са стандартно оборудвани с редица опции като пакета Sport Chrono, системата на \"Порше\" за векторно разпределение на въртящия момент с механична блокировка на задния диференциал и системата за активно управление на окачването. Максималният въртящ момент от 430 Нм, наличен между 1900 и 5000 об./мин. предоставя още по-добро ускорение и гъвкавост. В съчетание с автоматичната трансмисия и пакета Sport Chrono, моделите GTS ускоряват от нула до 100 км/ч за 4.1 секунди. Максималната скорост е 290 км/ч. Собствениците на автомобилите от серията 718 могат да изтеглят приложението Porsche Track Precision, което позволява на водача автоматично да записва, извежда и анализира данни за шофирането на своя смартфон. Цените на автомобилите в Германия с включен ДДС са 78 160 евро за 718 Boxster GTS и 76 137 евро за 718 Cayman GTS.", "date": "2017.10.26", "title": "Повече мощност за \"Порше\" 718 \"Бокстер\" GTS и 718 \"Кайман\" GTS"}
{"url": "http://www.dnevnik.bg/bulgaria/2017/10/26/3066270_horata_s_edinstven_dom_purvi_shte_poluchat_pomoshti_v/", "text": "Хората, чийто пострадал дом е единствен за тях, първи ще получат помощ за загубите си от наводнението с три жертви в бедстващата община Камено. Това съобщи пред БНТ кметът на Бургас Димитър Николов. На първо място те ще получат по 327 лв. по Закона за социално то подпомагане. Вече е изготвен списък със строителни материали и унищожена бяла техника, за възстановяването на която кметът ще изготви докладна. Ще се търсят и фирми - дарители, каза той. Продължава описването на щетите. Регионалният министър Николай Нанков допълни, че във фонда за бедствия има резерв от 2 млн. лв., с който да се осигури подпомагане за пострадалата община.. Разрушените третокласни пътища в общината ще бъдат възстановени, каза Нанков. Николов допълни, че вече е обособена временна площадка за депониране на битовите отпадъци на осем общини, след като регионалното депо също беше залято с вода. Кметът подчерта, че на територията на общината всички общински язовири са били изцяло изпразнени преди зимния сезон, а деретата - почистени. Министърът предложи да не се спекулира с темата за вината докато следователите и прокуратурата не се произнесат. При прогноза за валежи от 50-60 л на кв. м, за кратко време на места са се излели по над 200 л, припомни той. Продължава издирването на една жена, изчезнала по време на бедствието. През денонощието са получени 117 сигнала от бедстващи хора, а в 25 къщи е изпомпвана вода, каза кметът на Бургас. Детската градина в Равнец ще остане затворена и днес, но училищата и в това село, и в Горно Езерово ще проведат занятията си.", "date": "2017.10.26", "title": "Хората с единствен дом първи ще получат помощи в бедстващата община Камено"}
{"url": "http://www.dnevnik.bg/bulgaria/2017/10/26/3066271_ministri_na_pravosudieto_ot_evropeiskiia_sujuz_i/", "text": "Годишната среща на министри от Европейския съюз и техни колеги от Западните Балкани ще се проведе в София. Днес и утре на форум в София те ще обсъждат съдебното сътрудничество и антикорупционни мерки. Срещата е под егидата на Естонското председателство. В четвъртък ще се проведе работната сесия в част \"Правосъдие\". Участие в събитието в областта на правосъдието ще вземат Вера Йоурова - еврокомисар по правосъдие, потребители и равнопоставеност на половете, Урмас Рейнсалу - министър на правосъдието на Естония, Цецка Цачева – министър на правосъдието на България и Волфганг Брандщетер – вицеканцлер и федерален министър на правосъдието на Австрия. От страна на държавите от Западни Балкани ще участват министрите на правосъдието на Сърбия, Черна гора, Македония, Косово, Босна и Херцеговина и Албания. Традиционно в срещата ще се включат и представители на Eurojust, Europol, Frontex, SELEC. Част от темите, които ще бъдат дискутирани в рамките на срещата са: ролята на съдебните съвети; антикорупционни мерки; дисциплинарни правила; съдебно сътрудничество по гражданскоправни и наказателно правни въпроси.", "date": "2017.10.26", "title": "Министри на правосъдието от Европейския съюз и Западните Балкани се срещат в София"}
{"url": "http://www.dnevnik.bg/kultura/2017/10/26/3066058_tri_zvukovi_kartini_na_nasheto_vreme/", "text": "Три съвременни музикални произведения, дело на трима композитори от различни поколения и държави, ще прозвучат заедно утре вечер от 19 ч. във Военния клуб. Strings Attached обединява българския автор на съвременна класическа и джазова музика Петър Дундаков, който наскоро композира албум с \"Мистерията на българските гласове\" и огромния глас от Dead Can Dance Лиза Джерард, известният български композитор, диригентът на камерен ансамбъл \"Софийски солисти\" проф. Пламен Джуров и Пол ван Брюхе - холандски филмов композитор. Тримата се събраха за пръв път през 2015 г. за камерната опера \"Пандора\", поставена с хореография на Боряна Сечанова и балет \"Арабеск\" и с участието на \"Софийски солисти\" и прими от националната опера. Сега композиторите представят своите три погледа по една тема - тази за кръвта. - По принцип ми е интересно да работя с по-млади автори и с такива, които са минали школовка в чужбина. Те имат и други познания, и други усещания. Всъщност аз го познавам отдавна, откак записах едно негово произведение с оркестъра на българското радио. Стана ми много любопитно, защото при него има една красива съзерцателност, която може да се наруши от много динамичен ритъм - както отива на млад човек. Той е много приятен като събеседник и като колега, с много идеи - чувствам се подмладен и освежен. - Провокацията дойде от Холандия, от Пол ван Брюхе. Мисля, че той много харесва България и българските артисти, и балет \"Арабеск\", и \"Софийски солисти\" и Петър е негов ученик. Пол ван Брюхе лансира идеята да направим по едно произведение, в което тематичната връзка да е българската кръв. Запознат е с българската история, с историческите ни перипетии. Всеки от нас по свой начин третира проблема, за мен изненадващото е, че има сходство в чувствителността. Бих го изразил така: от тиха лирика, затворена вътре в себе си, до динамизъм, който вероятно е отражение на нашето технократско, забързано време. Сгъстяване, компресиране на усещанията от ежедневието. Мисля, че се получава интересна звукова картина на нашето време. - Права сте, стои на заден план, защото е изместена от неща, свързани с битовото начало. Ако се огледаме, ще видим, че най-големите центрове за излъчване на музиката след медиите се явяват места като ресторанти, заведения, дискотеки и публични прояви. Този вид музика, която аз не бих нарекъл класическа, а акустична, седи малко като в по-скъп бутик, като за по-избрани, по-чувствителни... И това е разликата с голяма част от европейските страни, защото гледайки репертоарите на филхармонии и опери в чужбина, музиката на нашето време присъства много по-силно в афиша и ежедневието. Ние като че ли сме настроени малко ретро, малко отгоре-отгоре. Абстрактни, къси форми, повече внимание към текст, отколкото към музиката... Може би са грешки на растежа. - В историята на музиката има цикли, когато изведнъж голяма част от населението съсредоточава вниманието си към този вид музика, върху поезия, върху по-тежка литература. А има и други периоди, в които за предпочитане е по-водевилното, оперетата, мюзикъла, леките форми. Аз подозирам, че сега сме в този етап. Може би ще дойде време, когато човек ще иска да се вгледа повече в себе си и да смени честота на изрази като \"забавлявам се\" с \"развивам се\", \"чувствам се\", искам да усетя нещо друго... - Ако имате любопитство как изглежда нашият свят през изкуството на звука, заповядайте при нас.", "date": "2017.10.26", "title": "Три звукови картини на нашето време"}
{"url": "http://www.dnevnik.bg/bulgaria/2017/10/26/3066279_mareshki_shte_pravi_referendum_za_prezidentska/", "text": "Лидерът на \"Воля\" Веселин Марешки обяви пред Би Ти Ви, че започва подготовка за искане за референдум за президентска република. Повод за това е наводнението в Бургаско от вчера, което показало, според него, безсилието на институциите и тяхната колективна безотговорност. Запитан дали президентът би трябвало да подава оставка при всяко наводнение, отговори: \"Ако някой беше влязъл в затвора при първото наводнение, нямаше да има бедствие сега\". Марешки заяви, че е не подкрепя идеята за нов антикорупционен орган. Според него по конституция България има прокуратура, която да се занимава с разследванията на това явление, а сигналите трябва да подават ДАНС и МВР. Ако този орган не работи, трябва да го направим работещ, а не да създаваме нов, каза депутатът.", "date": "2017.10.26", "title": "Марешки ще прави референдум за президентска република"}
{"url": "http://www.dnevnik.bg/bulgaria/2017/10/26/3066284_cvetanov_preporucha_na_ninova_da_si_smeni_shofyora/", "text": "Лидерът на БСП Корнелия Нинова изглежда добре и в добро политическо състояние. Това е оценката на председателя на парламентарната група на ГЕРБ Цветан Цветанов за позиция в партията й на лидера на опозиционната БСП Корнелия Нинова преди предстоящия конгрес. В интервю за Нова телевизия на въпрос \"притеснявате ли се за Корнелия Нинова, Цветанов отговори: \"С инцидентите с таксиметрови удари - да. Но тя изглежда добре, в добро състояние и всеки лидер може да си изгради положения в своята среда\". Във връзка с цитирани в медиите съмнения на самата Нинова, че двете автокатастрофи не са случайни и са причинени от шофьори от една таксиметрова фирма, Цветанов, който е бивш вътрешен министър, отговори: \"Шофьорите (на такситата) са различни, но шофьорът, който е управлявал нейната кола, е един и същ. Просто трябва да смени шофьора\". Цветанов нарече популизъм инициативата на Нинова за писмено искане за разкриване на имената на политиците, взимали пари от КТБ. По думите му в ГЕРБ научили за начинанието от медиите. Ако Нинова искрено е искала подкрепа, е трябвало да го направи предварително по телефона, според Цветанов. Той подчерта, че делото вече е в съда и само той може да каже кой е участвал в разграбването. Инициативата на Нинова той нарече \"действия, които трябва да ни отклонят от вътрешнополитическите проблеми\". По повод споровете с БСП за това кой да оглави антикорупционния орган, Цветанов припомни, че в предишния парламент е имало съгласие между политическите сили той да се избира от Народното събрание. Направи аналогия и с миналото, когато самата Нинова настоявала съставът на друг регулатор - Комисията за енергийно и водно регулиране, да се избира от парламента, а не от правителството. Помолен да коментира бедствието в община Камено, Цветанов подчерта, че седемте язовира, чиито стени се напукаха, са изпуснали водите си не към бедстващите села, където имаше и човешки жертви, а в друга посока. За това го уверил шефът на пожарната Николай Николов.", "date": "2017.10.26", "title": "Цветанов препоръча на Нинова да си смени шофьора"}
{"url": "http://www.dnevnik.bg/bulgaria/2017/10/26/3066287_zaradi_dujdovete_depoto_za_bitovi_otpaduci_i/", "text": "Новото депо за битови отпадъци и пречиствателната станция в квартал \"Горно Езерово\" на Бургас не работят след проливните дъждове. Това съобщи пред БНТ министърът на околната среда Нено Димов, който снощи заедно с още двама свои колеги бе изпратен от премиера на мястото на бедствието. Тази сутрин Димов обясни, че е компрометирана частично дренажна система на депото, но няма изтичания от нея. Тя обаче не може да се използва докато не се оцени проблемът. Още не е ясно колко голям е той. Министърът посочи, че има готовност за отваряне на временни площадки за складиране на отпадъците. Пречиствателната станция в Езерово не работи, защото е залята от вода. Оценка за щетите върху нея ще има след като водата се оттегли, обясни Димов. Междувременно областният управител на Бургас Вълчо Чолаков обяви, че остава бедственото положение в Камено и частичното в Бургас като очаква към обяд да бъдат отменени. Тази сутрин продължава издирването на една жена от Камено, която от вчера е в неизвестност. В Камено днес е ден на траур след като трима души станаха жертви на бедствието. В отговор на въпрос министърът на околната среда посочи, че за разлика отпреди години вече има взети мерки за защита на населението - като например сега има единен орган, който следи за техническото състояние на язовирите. Но от друга страна хората са били предупреждавани за по-малко валежи. \"Има неща, които човек не може да прогнозира\", заключи той. Министърът обяви, че през ноември ще има две публични дискусии, свързани с обмисляните мерки срещу замърсяването на въздуха. На едната от тях ще се обсъжда как на хората да се продават горива, които отговарят на екостандартите. Той даде пример с отоплението с дърва и въглища, които са основни замърсители в някои населени места като Видин, например. Според Нено Димов в този случай замърсяването на въздуха е в резултат на бедността на хората. Другата дискусия ще бъде свързана със замърсяването от автомобилите.", "date": "2017.10.26", "title": "Заради дъждовете депото за битови отпадъци и пречиствателната станция край Бургас не работят"}
{"url": "http://www.dnevnik.bg/na_put/2017/10/26/3064882_oceliavashtiiat_v_divoto_trupki_go_pobivat_ot/", "text": "Движещ се по \"естествена\" навигация От 29 октомври \"Дискавъри\" ще излъчва нова поредица с негово участие. В нея зрителите ще го видят изоставен в някои от най-екстремните райони на планетата. Човешкото тяло започва да спира функциите си след около 10 дни в активно състояние без храна, което е и крайният срок за Ед да открие спасителния екип и да се завърне у дома. Използвайки само естествена навигация, Ед трябва да разчита на инстинктите и уменията си за оцеляване, за да прекоси някои от най-трудните терени на Земята. Ще се сблъска с безкрайни дилеми, пътувайки без карта, компас, нож, екипировка за лагеруване, храна или вода. Местоположението му се засича от спасителен екип, но той пътува сам и среща множество психологически и физически предизвикателства. По време на поредицата Ед попада и в Родопите. Отново разполага с 10 дни, за да открие цивилизация, но предизвикателствата, с които се сблъсква в българските планини го затрудняват в тази трудна мисия, твърдят организаторите. Постоянно променящото се време, непрестанната заплаха от кафяви мечки и липсата на храна са само част от трудностите, пред които се изправя Ед. Липсата на каквито и да е ресурси и инструменти го принуждават да пребивава в мечешка пещера. Как Родопите станаха място за оцеляване за Ед Решението не беше трудно. Противно на това, което повечето ви сънародници си мислят, България е доста известна по света. Вашата страна беше на едно от първите места в списъка с държави, които искахме да посетим, разказва пред \"Дневник\" Стафърд. Екипът е искал да заснеме поне един епизод в Европа като се е търсела достатъчно голяма планина, за да може да се направи десетдневен преход през нея. \"А в Европа няма много такива\", казва авантюристът. \"Това беше една от причините да се насочим към България. Също така моят екип е снимал тук преди и са останали много доволни от условията. Казаха ми, че България ще ми свърши чудесна работа и идеята много ми хареса\", допълва той. Според него \"като изключим мечките\", българските гори са много подобни на английските и това също наклонило везните в полза на това решение. Стафърд описва Родопите като доста стръмна планина. \"По маршрута ми непрестанно имаше изкачвания и слизания, което е доста изтощително. Трябваше да си припомня доста от основните умения за оцеляване, като например палене на огън, построяване на заслон и т.н. Заплахата от диви мечки и спането в пещери също направиха преживяването доста запомнящо се\", спомня си той. Беше страхотно, защото дори не се наложи да излизаме от Европа, за да намерим такова място. Един от продуцентите на Discovery ми каза, че това е любимият му епизод от поредицата, казва авантюристът. Не змиите, а офисите плашат Когато участваш в разговор с човек като Стафърд имаш усещането, че всяка трета дума е змия, всяка четвърта ужилване от насекомо, а в останалите неизменно става дума за други заплахи. Но от какво се страхува бившият военен? \"Като всеки човек и аз си имам страхове, разбира се, но те не са от мечки, ягуари или змии, а по-скоро от различни социални ситуации. Мразя партита, например. Бягам от тях като от чума. Много се притеснявам и когато съм в Лондон, особено за бизнес срещи. Когато погледна онези огромни сгради и си помисля за купищата хора, които работят в тях, направо ме побиват тръпки\", казва оцеляващият в природата. Изградените от човека неща го плашат повече от дивите. Питам го дали при това положение ще продължава да оцелява в дивото и в напреднала възраст. \"Когато остаряваш, ставаш по-смел и по-мъдър. Така че се надявам на 70 да съм спокоен и уравновесен човек. Мисля, че осъществявам напредък в тази посока. В 20-те ми години ми беше доста трудно, а в 30-те все още усещах, че не живея пълноценно. Сега съм в началото на 40-те, животът е хубав и вълнуващ, но все още има доста предизвикателства\", уверява Ед. Към предизвикателствата му неотдавна се прибавя и това да бъде родител, с което той смята, че подхожда също така смело и се справя също така добре. \"В момента се наслаждавам на живота си повече от всякога. Изживявам най-щастливото време от живота си. Надявам се да продължи поне докато не стана на 70\", допълва той. Мисия военен Противно на очакването, че обучението му за военна служба и работата му като такъв са го научили на оцеляване при трудни условия, Ед опровергава това. Докато бил в армията не му се наложило да използва демонстрираните след това умения. \"Единствената мисия, в която участвах като военен, беше в Северна Ирландия и беше по-скоро разузнавателна операция. Имахме данни за местонахождението на терористична групировка и трябваше да ги наблюдаваме и да съберем информация за тях. Имахме няколко наблюдателни кули и трябваше да ги поддържаме, но изобщо не беше нещо, което изисква умения за оцеляване\", разказва той. Тогава нито е в пустошта, нито е бил изоставен на вражеска територия. \"Всъщност, когато напуснах армията, първата работа, която започнах, беше точно такава - наблюдавах подобни банди и групировки в Централна Америка и помагах на полицията да ги залови. Преди това никога не бях стъпвал в джунгла. Имах натрупал опит с Европа, Африка и някои части на Азия, но джунглата беше нещо изцяло ново за мен\", разказва Ед в конферентна връзка с журналисти от медии от различни точки на света, сред които и \"Дневник\". Ако трябва да съм честен, военното обучение ми помага все по-малко с всяка изминала година. Вярно, помогна ми много при обхождането на Амазонка. Успокоявах се при мисълта, че в армията бях преживял значително по-тежки неща. Но все повече от уменията, които използвам, са усвоени във времената след Амазонка, допълва той. Не като военене се е научил да пали огън и да построява подслон. Обикновено в първите два дни на ново място се опитва да се адаптира и да общува с местните, от които да научи полезни неща – за полезните и отровни растения, с какво най-лесно може да запали огън и др. От местата, заснети в новата поредица, най-голямото му предизвикателство се оказва оцеляването в Алтайските планини в Монголия. Тогава се почувствал стъписан. \"Дори да бях тръгнал с пълна екипировка този преход пак щеше да е доста труден. Дори тогава ще са ти нужни седмици, може би дори месеци внимателно планиране, за да го осъществиш както трябва. А аз не разполагах с никакви провизии или инструменти и преди да отида бях доста нервен. Може би малко се надцених в този случай\", оценява той. Наслаждава се най-много на епизода в джунглата на Панама, макар да отива с усещането, че познава този вид условия. Само че в Амазонка има мачете, хамак, мрежа против комари, ботуши. А този път е без всичко това. Почти не може да спи заради насекомите, няма почти никаква храна. \"Така че макар да се смятам за експерт по джунглите, това определено беше най-тежкият епизод в поредицата\", заключава той. В новата поредица освен изредените места Ед се изправя пред свирепи предизвикателства и в пустинята Атакама в Боливия в Лаос, и Мадагаскар.", "date": "2017.10.26", "title": "Оцеляващият в дивото тръпки го побиват от цивилизацията"}
{"url": "http://www.dnevnik.bg/sport/2017/10/26/3066306_grigor_dimitrov_klasiraneto_za_london_e_sred/", "text": "Григор Димитров изрази удовлетворението си от класирането си за финалите на АТП в Лондон. Българският тенисист  ще играе в заключителния турнир за сезона за първи път в кариерата си . \"Много съм щастлив, че се класирах за финалите на АТП. Това винаги е било моя цел и когато разбрах, че се е случило, това беше един от най-великите моменти в кариерата ми досега\", каза Димитров. \"Благодаря на всички за подкрепата. Очаквам момента, в който ще играя пред вас. Ще се видим в Лондон\", добави той във видео обръщение. Финалният турнир на АТП, който ще се проведе от 12 до 19 ноември, събира най-добрите осем тенисисти през сезона. Дотук през 2017 г. българинът спечели три титли,  включително и най-голямата в кариерата си - от мастърса в Синсинати . Освен това игра полуфинал на Australian Open. До момента сигурни участници във финалите на АТП са водачът в световната ранглиста Рафаел Надал, рекордьорът по титли от Големия шлем Роджър Федерер, Александър Зверев, Доминик Тийм и Марин Чилич. Финалистите са разпределени в две групи по четирима, като играят всеки срещу всеки през ден. След това предстоят полуфиналите и финалът. Тази седмица Димитров беше предвидил да играе във Виена, но  се отказа заради умора .", "date": "2017.10.26", "title": "Григор Димитров: Класирането за Лондон е сред най-великите моменти в кариерата ми"}
{"url": "http://www.dnevnik.bg/skorost/2017/10/26/3066303_fotogaleriia_bmv_se_celi_v_mladejite_s_noviia_model_h2/", "text": "Модел, насочен към младите и с младежки дух хора, пуска на пазара през март БМВ. Новото Х2 се отличава с индивидуалност и възможности за персонализация, като иска да разчупи стереотипите. Това е шести Х-модел (с тази буква се означават кросоувърите при баварците) за БМВ след Х1, Х3, Х4, Х5 и Х6. Скоро се очаква и серийната версия на концепта Х7, показан наскоро.", "date": "2017.10.26", "title": "Фотогалерия: БМВ се цели в младежите с новия модел Х2"}
{"url": "http://www.dnevnik.bg/politika/2017/10/26/3066307_zaradi_cennostite_lukarski_se_razgranichi_ot_novoto/", "text": "Заявката на пет извънпарламентарни партии за общи действия срещу \"завладяната държава\" лидерът на СДС Божидар Лукарски определи като ново ОФ (Отечествен фронт - политическа коалиция, обезличена след 9 септември 1944 г. до масова обществена организация). Пред Би Ти Ви той коментира срещата в неделя на \"Да, България!\", ДСБ, \"Зелените\", БЗНС и ДЕОС, на която СДС, по думите на Лукарски, не е бил поканен.  По принцип смятаме, че трябва да се проведат разговори за някакво обединение в дясно извън ГЕРБ, извън Парламента, но те трябва да са не за или против дадени личности, не на парче, а на идейна и политическа основа, коментира лидерът на СДС. Едновременно с това той каза: \"Това малко ми прилича на събиране от типа на Отечествения фронт от преди 9 септември, малко като едно ново ОФ, защото не виждам ясно изразени дясно-консервативни ценности, като говорим за дясно, нито при ДЕОС, нито при \"Зелените\", нито при \"Да, България\". Лукарски каза, че СДС е канил ДСБ на предварителни разговори, защото \"те са най-близки до нашите виждания за дясно-консервативни ценности\". Той полемизира с лидера на ДСБ Атанас Атанасов, обявил, че партията му няма да разговаря с формации, които не са напуснали второто правителство на Бойко Борисов с въпроса БЗНС защо са там. \"Нямам спомени Николай Ненчев да е напускал правителството до края. Малко логиката се губи и малко пак ОФ – за едни може, за други не може\", каза Лукарски, който беше министър на икономиката в кабинета \"Борисов 2\". Той подчерта, че в такъв тип ОФ СДС не би участвало заради различията в ценностите. \"Ние не споделяме ценности, които те споделят във връзка с хомосексуалното съжителство, например. Учудвам се какво е общото във виждането за данъчна политика между ДСБ и останалите. Явно ги събират каузи анти определени личности\", коментира лидерът на СДС. . Запитан дали СДС подкрепя третия кабинет на Борисов Лукарски отговори, че партията е опозиция на определени политики, а и управлението било коалиционно, така че част от критиките могат да бъдат отнесени към коалиционния партньор. . ", "date": "2017.10.26", "title": "\"Заради ценностите\" Лукарски се разграничи от \"новото извънпарламентарно ОФ\""}
{"url": "http://www.dnevnik.bg/bulgaria/2017/10/26/3066342_evrodeputatite_odobriha_obshta_granichna_sistema_za/", "text": "Евродепутатите одобриха създаването на обща електронна система за проверките по външните граници на Шенген, от която ще бъдат част България и Румъния. В новата система за влизане/излизане (СВИ) ще се регистрират данни за граждани на държави извън ЕС като име, пътнически документ, пръстови отпечатъци, снимка на лицето, дата и място на влизане, излизане или отказ за влизане в шенгенското пространство. Системата ще важи както за пътуващите с виза, така и за пътуващите без виза, допуснати за кратък престой от 90 дни, които преминават външните граници на шенгенското пространство. Системата ще улесни проверките за спазването на разрешената продължителност на краткия престой – 90 дни в рамките на 180-дневен период. Системата ще замести поставянето на печат в паспортите и ще ускори пресичането на граници, като същевременно ще улесни идентифицирането на пътниците, които са останали по-дълго от разрешеното, както и установяването на документни измами и случаи на фалшива самоличност. Съхранение на данните ‒ Данните ще бъдат съхранявани за период от три години, а за просрочилите разрешения 90-дневен престой – пет. ‒ Съхраняваните данни могат да бъдат сверявани с цел превенция, установяване или разследване на тероризъм и други сериозни криминални деяния. Достъп до данните В новата система ще се регистрират различни данни, като ще има възможност за споделяне на информацията с контролните пунктове на външните граници, за да бъде предотвратено незаконно влизане в ЕС и проследени лица, просрочилите разрешения престой. ‒ Съхранената информация в новата система ще бъде достъпна за граничните и визовите органи. ‒ Информацията ще бъде достъпна и за Европол. ‒ Националните органи за предоставяне на убежище няма да имат достъп до СВИ. България и Румъния участват в СВИ СВИ ще бъде въведена в държавите членки, които прилагат изцяло шенгенските правила, както и в държавите членки, които не прилагат изцяло тези правила, но за които: ‒ оценката по Шенген е извършена; и ‒ са получили пасивен достъп до  визовата информационна система  (ВИС). Предложението за система за влизане/излизане (СВИ) е част от пакета за \"интелигентни граници\", представен от комисията през април 2016 г. Цената за въвеждането ѝ е изчислена на приблизително 480 млн. евро.", "date": "2017.10.26", "title": "Евродепутатите одобриха обща гранична система за влизане и излизане от Шенген"}
{"url": "http://www.dnevnik.bg/razvlechenie/2017/10/26/3066359_zapochva_festivalut_so_independent/", "text": "Последният филм на покойния холивудски актьор Хари Дийн Стантън ще открие осмото издание на фестивала So Independent тази вечер от 18.30 ч. в кино \"Люмиер\". Над 90 игрални, документални и късометражни филма ще бъдат показани в рамките на фестивала до 5 ноември. Сред тях изпъкват продуцираният от Мартин Скорсезе \"Място има за всички\" (награда за сценарий от \"Трайбека 2017\"), \"Аляска в рокля\", с номинация за най-добра режисура от нюйоркските награди \"Готъм\" (Gotham Awards) и българският \"И после светлина\". Те ще се състезават в пълнометражния конкурс заедно с още 7 филма от цял свят. Извън големия конкурс ще бъде показан \"Жената на пазача на зоопарка\" с Джесика Частейн, по действителната история на поляците Антонина и Ян Забински, които спасяват десетки и дори стотици хора и животни във Варшава по време на Втората световна война. Освен игрален тази година фестивалът ще има документален и късометражен конкурс, както и богата палитра от тематични програми - българско кино, спортно кино и експериментални филми от цял свят. Кината са \"Люмиер\", Дом на киното, \"Одеон\", Г8 \"Евро синема\" и \"Влайкова\", а пълната програма е  на неговия сайт.", "date": "2017.10.26", "title": "Започва фестивалът So Independent"}
{"url": "http://www.dnevnik.bg/sport/2017/10/26/3066360_broiat_na_polojitelnite_probi_v_sporta_beleji/", "text": "Световната антидопингова агенция (WADA) отчита значителен ръст в броя на положителните проби, взети по целия свят през миналата година. В доклада на организацията се посочва, че положителните тестове са били 4822, което е 1.6% от взетите общо 300 565 проби. Година по-рано положителните резултати са били 1.26% от всички - 3809 от общо 303 369. Данните показват също, че през миналата година са взети повече кръвни проби. През 2016 г. броят им е 7.75% спрямо 6.98% година по-рано. Това е вторият обширен доклад на WADA след промените в антидопинговия кодекс, влязъл в сила в началото на 2015 г.", "date": "2017.10.26", "title": "Броят на положителните проби в спорта бележи значителен ръст през 2016 г."}
{"url": "http://www.dnevnik.bg/photos/2017/10/26/3066337_fotogaleriia_potomci_na_maite_se_obrushtat_kum_isliama/", "text": "Фотографът на агенция ‘'Ройтерс'' Едгард Гаридо е имал възможността да заснеме и разкаже нещо изключително интересно - смяната на религиозната принадлежност в държава, в която традиционно от векове се изповядва католицизъм. Изненадващото в случая е, че става въпрос за държава от Северна Америка и това е Мексико.", "date": "2017.10.26", "title": "Фотогалерия: Потомци на маите се обръщат към исляма"}
{"url": "http://www.dnevnik.bg/sviat/2017/10/26/3066364_brjuksel_zasilva_zashtitata_na_rabotnicite_ot/", "text": "Европарламентът одобри по-строги правила за защита на работниците от излагане на канцерогени и мутагени. Правилата, които добавят 11 канцерогена към списъка с опасни вещества и преразглеждат граничните стойности за две вече включени, са насочени срещу основната причина за смъртност, свързана с трудовата дейност в ЕС. Целта е да се помогне да бъдат спасени до 100 000 човешки живота през следващите 50 години. По-ниски граници на излагане Граници на експозиция на работното място, тоест максималното количество вредни химични вещества (обикновено изразени в милиграми на кубичен метър въздух), на които работници могат да се излагат, са въведени за: ‒ десет химични агента: 1,2-епоксипропан, 1,3-бутадиен, 2-нитропропан, акриламид, бромоетилен винилбромид, някои хромни (VI) съединения, етилен оксид, хидразин и о-толуидин, плюс огнеупорни керамични влакна; ‒ генериран от процеса прах от кристален силициев диоксид, създаден чрез добив, рязане или раздробяване на материали като бетон, тухли или камъни. Новото законодателство също така преразглежда границите на експозиция за две вещества, които вече присъстват в списъка: ‒ прах от твърда дървесина (получен чрез рязане или пулверизиране на дървесина); ‒ винилхлориден мономер, използван предимно за производство на PVC. Работодателите ще трябва да определят и оценят рисковете за работниците, изложени на тези вещества и да предприемат превантивни мерки. Евродепутатите включиха в промените и задължение на Комисията да направи оценка на възможността за добавяне на репротоксични вещества, т.е. тези, които оказват влияние върху сексуалната функция и репродукцията, в списъка на опасните вещества до първото тримесечие на 2019 г. Наблюдение на здравето Освен това новите правила предвиждат, че националният орган, отговорен за здравното наблюдение на работниците, може да реши, че наблюдение на тяхното състояние трябва да продължи и след края на експозицията, доколкото това е необходимо за опазване на здравето им. Ракът е водеща причина за смърт на работното място в ЕС. Годишно 53% от работните смъртни случаи са вследствие на рак, сравнени с 28% заболявания на кръвообращението и 6% респираторни заболявания. Най-често срещаните видове вследствие на работната среда са рак на белия дроб, мезотелиом (причинен от излагане на азбестови частици) и рак на пикочния мехур. Новите правила ще са в полза на работниците в строителния сектор, химическата, автомобилната, дървообработващата и мебелната промишленост, производителите на хранителни продукти и текстил, сектора на здравеопазването и болниците.", "date": "2017.10.26", "title": "Брюксел засилва защитата на работниците от канцерогени и мутагени"}
{"url": "http://www.dnevnik.bg/sviat/2017/10/26/3066385_gardiun_prehodniiat_period_sled_brekzit_veroiatno_shte/", "text": "Европейският съюз вероятно ще предложи на британския премиер Тереза Мей преходен период след Брекзит от само 20 месеца, пише британският в. \"Гардиън\", като цитира високопоставени източници в Брюксел. В своята  реч във Флоренция  в края на септември Мей официално поиска преходен период от \"около две години\" за смекчаване на излизането на Великобритания от ЕС през март 2019 г., през който Обединеното кралство да остане в единния пазар и митнически съюз. Ирландското правителство открито призовава за по-дълъг период - до пет години, за да могат компаниите да се подготвят за промените в митническите процедури. Това предложение е подкрепяно от мнозина във Великобритания. Висши служители от ЕС обаче смятат, че най-вероятно евентуално споразумение за напускане ще предвижда Великобритания да излезе от правните структури на общността на 31 декември 2020 г. Засега не са взети решения по въпроса, а останалите  27 страни от ЕС  още не са обсъдили официално условията на евентуален преходен период. Те  само се съгласиха да направят това  в края на срещата на Европейския съвет миналия петък. По-рано тази седмица главният преговарящ на ЕС  Мишел Барние  също, изглежда, намекна, че подобен график би устройвал общността. \"Според мен е разумно той да покрива финансовия период, следователно до 2020 г.\", каза Барние. Подобен график би съвпаднал с края на седемгодишния бюджет на ЕС през декември 2020 година. ЕС също така вероятно ще настоява Великобритания да остане в  общата политика по риболова , чиито квоти важат за календарната година, което превръща приключването на преходния период през декември 2020 г. в практическо решение, заяви един от източниците, цитирани от \"Гардиън\". Повечето условия на евентуален преходен период не се очаква да бъдат оспорвани. ЕС обаче очаква британското правителство да възрази срещу условието на общността европейските рибари да продължат да бъдат допускани в британски води в замяна на достъпа до единния пазар, отбелязва вестникът.", "date": "2017.10.26", "title": "\"Гардиън\": Преходният период след Брекзит вероятно ще е само 20 месеца"}
{"url": "http://www.dnevnik.bg/photos/2017/10/26/3066390_snimka_na_denia_praznichno_bogoslujenie_za_dimitrovden/", "text": "Православните християни днес почитат  . Според народните представи от Димитровден започва зимата. В храм \"Света София\" беше отслужено празнично богослужение в прослава на чудотвореца.", "date": "2017.10.26", "title": "Снимка на деня: Празнично богослужение за Димитровден"}
{"url": "http://www.dnevnik.bg/bulgaria/2017/10/26/3066384_sudebniiat_suvet_e_protiv_parichnite_bonusi_za/", "text": "Единодушно пленумът на Висшия съдебен съвет (ВСС) се обяви против бонусите до шест заплати годишно за магистратите и служителите в спецправосъдието. Освен това съветът не се съгласи и с предложения от финансовото министерство проектобюджет за следващата година, защото заложените в него пари за системата не са достатъчни. От заседанието отсъстваха главният прокурор Сотир Цацаров, представляващият съвета Боян Магдалинчев и още четирима. Въвеждането на парични бонуси за спецправосъдието е предвидено в последните поправки в Закона за съдебната власт, предложени от 7 депутати от ГЕРБ и ДПС, сред които и шефът на правната комисия Данаил Кирилов. Предстои гласуването на проекта на второ четене в пленарната зала. Между двете четения на закона  правната комисия го поправи  леко и прие да се дават допълнителни възнаграждения за натовареност на всички магистрати, а за резултатност - до 6 заплати годишно само в спецправосъдието. Срещу това вече се обявиха ред организации, както и  Съветът за съдебна реформа . Основният аргумент е, че с тези бонуси специализираните институции ще бъдат привилегировани и се превръщат в извънредни,  както и че стават съдебна власт вътре в съдебната власт . Днес съветът подкрепи становището на правната си комисия, представено от Цветинка Пашкунова, която заяви, че тези бонуси са необоснована привилегия. Тя подчерта, че делата за корупция по високите етажи на властта, които в началото на ноември ще се гледат от спецсъда, не са от чак толкова сложни или много като количество. От справка на Софийския градски съд вчера се разбра, че от началото на 2015 г. до октомври 2017 г. те са били само 26. Повече четете  тук . Пленумът на ВСС не съгласува предложения от финансовото министерство проектобюджет заради заложените в него разходи, които са недостатъчни. Гласувано бе така, за да може кадровият орган на Темида да иска повече пари. Аргументите за това бяха няколко - предвиденото увеличение на средната работна заплата, което ще принуди съветът да увеличи възнагражденията на магистратите, защото по закон те са обвързани със заплатите в бюджетната сфера. Председателят на Върховния административен съд (ВАС), който от най-дълго време е член на съвета, обясни на колегите си, че всяка година се получава разминаване между техните искания и предложенията на финансовото министерство, което накрая никога не приема всичко. Севдалин Мавров се обяви и против \"преминаване\" на издръжката на държавните съдебни изпълнители от правосъдното министерство към ВСС, защото тя е повече от това, което те събират и влиза в съдебния бюджет. ", "date": "2017.10.26", "title": "Съдебният съвет е против паричните бонуси за спецправосъдието"}
{"url": "http://www.dnevnik.bg/sport/2017/10/26/3066414_krasimir_balukov_otkriva_futbolno_uchilishte_v/", "text": "Бившият капитан на националния отбор Красимир Балъков ще открие свое футболно училище в Германия. \"Футболно училище – Балъков\" се намира в региона на Ройтлинген, близо до Щутгарт, където българинът прекара осем години в местния тим. Легендарният плеймейкър и неговият екип ще обучават млади футболисти, между 6- и 14-годишна възраст. \"Амбициозният проект предвижда специална концепция за подготовка на таланти, като акцентите падат върху изграждането на професионални навици и възпитаване в ценностите на съвременното общество като уважение, толерантност, отговорност, дисциплина. Разбира се, ще се отдаде и дължимото на забавлението, което е задължително условие за успех при децата от тази възраст\", гласи съобщение на официалния сайт на футболното училище. В екипа на Балъков влизат неговият син Красимир-младши, който преди време беше тенисист, а по-късно взе треньорска диплома, както и дългогодишният ръководител в  БФС  и бургаските \"Нефтохимик\" и \"Черноморец\" Пламен Михов. \"Идеята е обмисляна дълго време от Краси и е приета с ентусиазъм от негови колеги и приятели, които го подкрепят при реализирането й. Бившият плеймейкър и капитан на националния отбор от доста време работи по подобен проект, който да осъществи и в България, но проблеми най-вече от бюрократично естество забавят реализирането на тази негова мечта. В осъществяването на амбициозния проект партньор на \"Футболно училище - Балъков\" е Футболното училище към \"Щутгарт\". Децата във футболното училище на Балъков ще могат да се обучават по няколко различни плана. Предвидени са лагери през уикенда, които започват в петък и приключват в неделя, седмични и месечни тренировки. Академията на Балъков предлага и индивидуално обучение. Първите деца започват обучението си във футболното училище на бившия национал от утре, 27 октомври. Балъков не е първият български футболист, който отваря собствена школа. От години  Христо Стоичков  има частна академия край Барселона, а най-големите таланти от нея са привличани в школата на каталунците. Освен работата си във футболното училище Балъков е  ангажиран и с ЦСКА . Той разкри, че е скаут за червените. Преди време той беше свързван с треньорския пост на \"Българска армия\". За последно бившият национал водеше \"Литекс\" през сезон 2014-2015, а преди това работеше в швейцарските \"Грасхопър\" и \"Санкт Гален\", \"Черноморец\" (Бургас), хърватския гранд \"Хайдук\" (Сплит) и \"Кайзерслаутерн\".", "date": "2017.10.26", "title": "Красимир Балъков открива футболно училище в Германия"}
{"url": "http://www.dnevnik.bg/biznes/2017/10/26/3066416_samo_edna_kompaniia_kandidatstva_da_postroi_2_korveti/", "text": "Само една оферта е получило Министерството на отбраната (МО) в процедурата за доставка на два модулни патрулни кораба за нуждите на военноморските сили (ВМС), информира  \"Капитал Daily\"  в днешния си брой. За целта са предвидени 820 млн. лв. Не се съобщава името на компанията. Предстои офертата да бъде разгледана в междуведомствена група, която ще оцени техническото и ценовото предложение на база на одобрена методика и ще излезе с предложение за по-нататъшни действия. Още със старта на процедурата различни източници от отбранителните среди твърдяха, че тя е писана така, че да спечели варненската корабостроителница \"Делфин\", индиректно свързвана с бизнесмена Кирил Домусчиев, се казва в публикацията. \"От заявилите интерес още шест компании, четири отговориха, че не могат да представят предложение в отговор на поканата, а от две не е получен отговор. Съгласно рамката на Проекта за инвестиционен разход, при подаване дори на една оферта, тя трябва да бъде разгледана и оценена\", твърди контраадмирал Митко Петев, командир на ВМС и съпредседател на междуведомствената работна група. По информация на \"Капитал\" цялата документация от над 400 стр. е била на български език като кандидатите са имали месец, за да я преведат, да се запознаят с нея и да изготвят своите предложения.", "date": "2017.10.26", "title": "Само една компания кандидатства да построи 2 корвети за армията"}
{"url": "http://www.dnevnik.bg/bulgaria/2017/10/26/3066419_deputatite_reshiha_da_slojat_krai_na_reklamite_na/", "text": "Рекламирането на храни и напитки, които не отговарят на изискванията за здравословно хранене, се забранява. Това решиха депутатите на първо четене, след като гласуваха промените в Закона за храните. 102-ма народни представители гласуваха \"за\", 29 се въздържаха, а един беше против. Със законопроекта се предвижда още въвеждането на изрична забрана деца да рекламират генномодифицирани храни и храни, за които има въведени ограничения за употреба от деца. Според вносителите на промените в Закона за храните проектът има за цел да гарантира здравето и интересите на потребителите, както и да осигури прилагането на правото на Европейския съюз и на националните мерки в областта на храните за намаляване на сивия сектор при производството, преработката и дистрибуцията на храни. Според депутата от ГЕРБ Андриан Райков законът ще регламентира търговията с храни от разстояние, както и основните изисквания по отношение на опаковането, представянето, етикетирането и рекламата на храните. От БСП изразиха притеснения, че със законопроекта или компетентният орган ще си затвори очите и ще раздава стикери за транспорт на храни на автомобилите, или цели райони ще останат без доставки на храни.", "date": "2017.10.26", "title": "Депутатите решиха да сложат край на рекламите на нездравословни храни"}
{"url": "http://www.dnevnik.bg/zdrave/2017/10/26/3066421_parlamentut_razshiri_kruga_ot_lechebni_zavedeniia/", "text": "Центровете за спешна помощ, центровете за трансфузионна хематология, лечебните заведения за стационарна психиатрична помощ и домовете за медико-социални грижи вече ще могат да получават субсидии от Министерството на здравеопазването. Това е предвидено в проекта на Закон за лечебните заведения, който парламентът прие единодушно на първо четене днес. Законопроектът, внесен от депутати от \"БСП за България\", бе одобрен с гласовете на 139 депутати, предаде агенция \"Фокус\". Досега тези лечебни заведения бяха лишени от възможността да се субсидират от държавния бюджет за извършени медицински дейности – психиатрична помощ, дейности за осигуряване на медицински изделия за интервенционално лечение на мозъчни аневризми и артериовенозни малформации, както и дейност във връзка с бъбречнозаместителна терапия и др. Вносителите обосновават предложението си с факта, че така ще бъде осигурен равен достъп до лечение на пациентите. Невъзможността лечебните заведения да получават тези субсидии обективно изправя техните пациенти пред ситуацията да заплащат това скъпо струващо, непосилно за тях лечение и ги поставя в неравностойно положение, както и ограничава достъпа им до лечение, се казва в мотивите. Анелия Клисарова от БСП изтъкна, че след промяната пациентът ще може да бъде лекуван в болницата, която си е избрал, а съответното лечебно заведение ще има субсидиране.", "date": "2017.10.26", "title": "Парламентът разшири кръга от лечебни заведения, които ще получават субсидии от бюджета"}
{"url": "http://www.dnevnik.bg/regioni/2017/10/26/3066456_nad_edna_treta_ot_iazovirite_v_obshtina_kameno_sa_v/", "text": "Десет от общо 27 язовира в община Камено трябва да бъдат бракувани, защото са в критично състояние. Това каза кметът на общината Жельо Вардунски, цитиран от БТА. Според кмета за язовирите трябва да се грижи държавата, защото общините не успявали да се справят с тежката им поддръжка. Камено е една от тежко пострадалите общини  при вчерашните наводнения в Бургаско, които взеха три жертви. По думите на кмета повечето села там се намират в ниски райони, близо до река и са застрашени от наводнения. В общината вече са пристигнали регионалният министър Николай Нанков и кметът на Бургас Димитър Николов, за да обсъдят пораженията от бедствието. Ще се проследи пътят на стихията, откъде са минали приливните вълни, кои пътища са унищожили, кои ще се възстановят, каза Жельо Вардунски.", "date": "2017.10.26", "title": "Над една трета от язовирите в община Камено са в критично състояние"}
{"url": "http://www.dnevnik.bg/zelen/2017/10/26/3066431_stolichnata_obshtina_shte_popravia_veloaleiata_i_v/", "text": "Столичната община ще коригира велоалеята на входа на градинка \"Кристал\", където не беше оставено пространство за преминаване на пешеходците. Това става ясно от отговори на пресцентъра на общината по темата до \"Дневник\". В момента местата по тази велоалея, където няма място за пешеходци, е с прекъсната линия. Според общината тази прекъсната линия гарантира предимството на движението на пешеходци пред велосипедистите. И все пак общинарите са решили да променят \"организацията на движението в района на входа за градина \"Кристал\" за допълнително намаляване на конфликтните точки в посочения участък\". Зареждането на обектите по ул. \"Г. С. Раковски\" трябва да се прави от перпендикулярните улици, където има обособени паркоместа. Това може да става и през нощните часове, съобщават от общината на София. Оттам напомнят, че престоят и паркирането по улица \"Г. С. Раковски\" е било забранено дори и преди реализацията на велоалеята. По дължината на цялата улица има знаци, които забраняват престоя и паркирането, но обичайно тези знаци не се спазват. Изграждането на велоалея там по никакъв начин не е обвързано и не ощетява таксиметровите коли, тъй като тяхното спиране там не е регламентирано, пишат от СО. На всички тролейбусни спирки, велоалеята е прекъсната, така че да се осигури възможност за спиране на тролейбусите максимално близко до бордюра, като на места са обособени и джобове за тролейбусните спирки. Маркировка е прекъсната и не са поставени ограничители, които да възпрепятстват преминаването на пътниците от градския транспорт и съответно спирането на тролейбусите в зоните на спирките. Проектът за велоалеята е част от приетите от Столичната община мерки за намаляване на трафика и популяризирането на алтернативни начини за придвижване в града. Освен това решението за изграждането й по ул. \"Раковски\" следва основните препоръки на проф. Ян Геел от доклада \"София – град за хората\". \"Придържайки се към всички препоръки от представения доклад, градът би се превърнал в едно по-приветливо място за велосипедисти и пешеходци\", смятат от общината. Общината е извършила анализ на трафика на конкретната улица. Според него се очаква да се затрудни движението на автомобили на тази улица заради ограничаването на скоростта там. \"С намаляването на транспортните средства по улицата обаче се развиват алтернативните методи за придвижване и се повишава привлекателността на градския транспорт спрямо използването на личен автомобил\", посочват от общината. По устройствен план велоалеята на ул. \"Г. С. Раковски\" ще започва от бул. \"Евлоги и Христо Георгиеви\" и ще продължава до бул. \"Сливница\". Към момента тя свършва до градинката \"Кристал\", като СО планира продължаването й през парка и по ул. \"Париж\" и свързването й с изграждащата се велоалея на бул. \"Дондуков\". От общината обясняват, че това решение е взето на база анализ за възможностите на велосипедистите да преодоляват сериозния наклон на отсечката на ул. \"Раковски\" между бул. \"Дондуков\" и бул. \"Цар Освободител\", както и нейната сериозна и транспортна натовареност там. \"Стремим се към осигуряване на цялостна велосипедна мрежа и работим върху поетапното свързване на всички велоалеи на територията на София.\"", "date": "2017.10.26", "title": "Столичната община ще поправя велоалеята и в градинката \"Кристал\""}
{"url": "http://www.dnevnik.bg/sviat/2017/10/26/3066447_vlak_i_bronetransportyor_se_sbluskaha_vuv_finlandiia/", "text": "Най-малко четирима души загинаха и няколко бяха ранени при катастрофа между бронетранспортьор и пътнически влак във Финландия, предаде агенция \"Ройтерс\", като се позова на полицията. Злополуката станала по време на военни учения. Влакът и бронетранспортьорът се сблъскали в южния град Расеборг, съобщи по-рано телевизия \"Юле\". По нейни данни са загинали трима и са били ранени осем души. Пострадалите били откарани в болници в Расеборг, на 85 км югозападно от столицата Хелзинки, предаде \"Асошиейтед прес\", като се позова на местни медии. Има сведения, че загиналите са войници. Скърбя, защото днешният ден започна с \"ужасни новини\", написа в \"Туитър\" финландският министър на отбраната Юси Нинистьо./ БТА", "date": "2017.10.26", "title": "Влак и бронетранспортьор се сблъскаха във Финландия, има загинали"}
{"url": "http://www.dnevnik.bg/sport/2017/10/26/3066463_shveicarskata_prokuratura_razpita_prezidenta_na_psj_po/", "text": "Президентът на ПСЖ Насер ал Хелайфи беше разпитан в сряда от прокуратурата в Швейцария по обвиненията в корупция. През март беше образувано наказателно производство срещу катареца и  бившия шеф във ФИФА Жером Валке  по подозрение за подкупване на частни лица, измами, недобросъвестно управление и фалшифициране на документи. \"Предполага се, че Жером Валке е приел неоснователно материални предимства и облаги от бизнесмен от спортния сектор във връзка с присъждането на медийни права за някои страни на световните първенства по футбол през 2018, 2022, 2026 и 2030, както и от Насер ал Хелайфи за световните първенства през 2026 и 2030 г.\", съобщи прокуратурата на Швейцария на 12 октомври. Ал Хелайфи, който освен президент на ПСЖ е и изпълнителен директор на медийната групировка BeIN Media Group, беше изслушан в Берн в продължение на няколко часа. На излизане той коментира лаконично: \"Нямам какво да крия, дойдох тук, искайки да дам моите обяснения и да запозная главния прокурор. Ако той иска да ме види отново и да ме пита нещо друго, аз ще се отзова веднага\", каза катарският бизнесмен. Според френското издание \"Паризиен\" Ал Хелайфи е бил изслушан в присъствието на адвоката си, двама прокурори, както и адвокат на ФИФА. В течение на разследването италианската полиция разкри, че  Ал Хелайфи е отдавал бевъзмездно вилата  си на остров  Сардиния  на Валке. Имотът в Порто Черво е на стойност 7 млн. евро, а Валке я е ползвал от 2007 г. до януари 2017 г., когато беше уволнен от ФИФА.", "date": "2017.10.26", "title": "Швейцарската прокуратура разпита президента на ПСЖ по обвиненията в корупция"}
{"url": "http://www.dnevnik.bg/sport/2017/10/26/3066458_paraplaneristut_veselin_ovcharov_shte_razchita_na/", "text": "Българският парапланерист Веселин Овчаров заяви, че ще разчита на опита си за силното състезание Acro Master 2017 на остров Реюнион. Той ще се бори за титлата с още 15 състезатели. Надпреварата включва два етапа - пилотите ще излитат от две точки – на 700 м и на 1600 м надморска височина, откъдето ще тренират и ще правят демонстрации. От събота те ще бъдат спускани от хеликоптер над залива Сен Льо. \"Това е много добре за фактора височина. По този начин всеки участник ще има равни условия с останалите. За сравнение, когато се излита от планина, всеки полет е със сравнително различна височина и понякога това може сериозно да ощети пилота\", каза Овчаров. \"Като цяло нивото на пилотите е все по-високо и средната им възраст е между 20 и 25 години. Да съм между избраните топ 16 в света само по себе си е голямо признание. Въпреки проблеми с екипировката този сезон и липсата на условия за тренировки заминавам с надеждата, че дългогодишният ми опит ще компенсира тези фактори и ще ми помогне да се представя добре\", посочи българинът. Организаторите изброяват няколко предизвикателства пред състезателите, като посочват, че \"водата гъмжи от акули\". \"Зная за този остров от статии и винаги ме е изкушавал да го посетя. Благодарение на това състезание ще имам възможност да го опозная и се надявам да мога да реализирам полет от самия връх, а също така и да направя няколко скока с уигнсют (крило-костюм) от хеликоптера\", добави Овчаров. Франция има най-много пилоти - шестима, а Испания е с двама, сред които и  Орасио Йоренс . ", "date": "2017.10.26", "title": "Парапланеристът Веселин Овчаров ще разчита на опита си на Acro Master 2017"}
{"url": "http://www.dnevnik.bg/politika/2017/10/26/3066465_peevski_prozria_che_ktb_e_piramida/", "text": "Искаме да бъде създадена законова рамка, която да се противопостави както на порочния пирамидален модел на функциониране на Корпоративна търговска банка (КТБ), реализиран от Цветан Василев и неговото обкръжение, така и на създадената след затварянето на банката престъпна организация за отклоняване на активите. Това се посочва в становище на народния представител от ДПС Делян Пеевски, публикувано от агенция \"Фокус\" след като по-рано днес в деловодството на парламента е внесен проектозакон за промени в Закона за банковата несъстоятелност, чийто основен съавтор е депутатът. За пръв път пирамидалната структура на функциониране на КТБ беше показана от  финансово-икономическия всекидневник \"Капитал\"  още докато банката работеше. До този извод три години по-късно стигна и  прокуратурата,  която по същия начин описа случилото се в банката в обвинителния си акт, внесен в съда през юли 2017 г. Днес Пеевски, както обичайно, не участва в пленарното заседание на Народното събрание, а проектът беше коментиран пред медиите от съвносителя Йордан Цонев. В писмената си позиция Пеевски прогнозира, че законопроектът ще тества кои депутати защитават националния интерес, а кои принадлежат към порочния политико-олигархичен кръг, забогатял незаконно по време на прехода и бандитската приватизация, който кръг и към момента продължава да ощетява българската нация.  Днес, народните представители от Парламентарната група на ДПС Делян Пеевски, Йордан Цонев и Хамид Хамид, внесохме за обсъждане в Народното събрание изготвен от нас законопроект за изменение и допълнение на Закона за банковата несъстоятелност. Законопроектът, мотивите към който ще бъдат оповестени публично, цели да бъде предотвратено продължаващото повече от три години разграбване на активите, придобити със средства на \"Корпоративна търговска банка\" АД – в несъстоятелност (КТБ), да бъдат възстановени в полза на банката неправомерно заличените обезпечения, както и да се даде възможност на синдиците на банката да попълнят в максимална степен масата на несъстоятелността. За времето от поставянето на КТБ под специален надзор, въпреки непрекъснатите коментари на различни политици, на представители на неправителствения сектор и на псевдо-финансови анализатори, никой не назова истинския проблем, а именно, че имуществото, закупено с пари с произход КТБ, не може да достигне до масата на несъстоятелността. Нещо повече, с изключение на ДПС, никой не предприе и нужните законодателни инициативи, нито предложи конкретни действия или мерки, за да се предотврати ограбването на активите, закупени с пари на банката. Вместо това, същите тези лица целенасочено заливаха обществото с фалшиви новини, с неверни факти и инсинуации, единствено с цел да прикрият по този начин ограбване на активите и извършителите на грабежа. Тъй като действията най-точно показват действителните намерения и са по-силни от всякакво празно говорене, с този законопроект за пореден път доказваме, че стоим твърдо зад пълното разкриване на истина за КТБ - както относно източването на банката, така и спрямо последвалото разграбване на активите, закупени пряко или опосредено с пари на банката. За разлика от моите политически и медийни опоненти, именно с гласовете и на ДПС през м. март 2015г. беше приет законопроекта за изменение на Закона за банковата несъстоятелност, който дава възможност на синдиците на банката да изпълняват върху имущество с произход КТБ (независимо от това колко пъти е било прехвърляно между подставени фирми), като с Йордан Цонев бяхме също и вносители на законопроекта, позволил разсекретяване доклада на международната разследваща компания \"Аликс Партнърс\", осветяващ порочния модел за отклоняване на средствата на вложителите, довел в крайна сметка до рухването на пирамидата КТБ. Тъй като действащата нормативна уредба не позволява да се пресекат опитите за неправомерно присвояване на имуществото с произход КТБ – за което публичните доклади на синдиците на КТБ алармираха многократно, очевидно е налице моментът за нова законодателна инициатива. В случая, изготвеният от нас законопроект ясно и конкретно заявява намерението ни, случаят КТБ да не бъде \"заметен\". Напротив, ние искаме да бъде създадена законова рамка, която да се противопостави както на порочния пирамидален модел на функциониране на банката, реализиран от Цветан Василев и неговото обкръжение, така и на създадената след затварянето на банката престъпна организация за отклоняване на активите. Предвид, че методите за вторичния грабеж на активите, закупени с пари на КТБ, представляват фактически и правен прецедент – основно чрез фиктивни и многократни цесии, позволяващи формиране на \"вземане\" в полза на новорегистрирани дружества с минимален капитал, които на свой ред предявяват това вземане към дружество с активи, с произход от КТБ, то адекватния законодателен отговор е крайно необходим. По същия начин стои въпросът и с неправомерно заличените обезпечения от страна на бившите квестори на КТБ, което позволи активи за стотици милиони лева да преминат в собственост на физически лица, кухи дружества и офшорни фирми, без срещу това да са постъпили пари в масата на несъстоятелността. Наясно съм, че настоящата законодателна инициатива ще срещне съпротива от страна на лицата, стоящи зад ограбването на банката, както и от страна на медиите, даващи трибуна на тези лица, но тяхното говорене само би показало ясно на обществото, кой именно не желае да се позволи законодателно на синдиците на КТБ да свършат своята работа и Фондът за гарантиране на влоговете да бъде удовлетворен в максимална степен. Дебатът при разглеждането на този законопроект в Народното събрание неминуемо ще разкрие кои български политици и народни представители искат да защитят националния интерес и кои са зависими от лицата, ограбили и продължаващи да ограбват КТБ и активите й. Както и кои от тях ще покажат реално своята принадлежност към порочния политико-олигархичен кръг, забогатял незаконно по време на прехода и бандитската приватизация, който кръг и към момента продължава да ощетява българската нация.", "date": "2017.10.26", "title": "Пеевски прозря, че КТБ е пирамида"}
{"url": "http://www.dnevnik.bg/politika/2017/10/26/3066383_peevski_i_dps_napisaha_zakon_za_spravedlivost_i/", "text": "Седмица след като бе обявено, че депутатът от ДПС Делян Пеевски пише законопроект,  свързан с \"вторичното разграбване\" на КТБ , колегите му Йордан Цонев и Хамид Хамид, които са съавтори на предложенията за промени в Закона за банкова несъстоятелност,  внесоха текстовете  в парламента. Целта - да се даде \"правен инструмент синдиците на КТБ да върнат на държавата заграбеното\" и \"да има справедливост\". Другият мотив за внасянето на законопроекта по думите на Йордан Цонев са \"необосновани обвинения, фалшификации и манипулации\" в публичното пространство, че Делян Пеевски участва в този процес. \"Както добре се видя от анализите, до момента на поставяне под особен надзор, той не е участвал нито в управлението на банката, нито в управлението на банковия надзор, нито \"по някакъв начин юридически е спомогнал за това\", което се случи в КТБ. И ако това до фалита се видя от всички, че тези обвинения са необосновани, започнаха да се тиражират нови манипулации относно процеса на вторично ограбване. Това е отговорът на колегата Пеевски, а и на нас като парламентарна група, защото Пеевски е член на нашата парламентарна група. Най-категоричен и ясен отговор. Ако този законопроeкт бъде приет, всички разграбени активни ще се получи възможност синдиците да ги върнат в патримониума на масата на несъстоятелността, оттам на държавата, оттам и на всички хора, които бяха ощетени\", обяви Цонев. Това било и продължението на \"политиката на парламентарната група на ДПС да прави всичко възможно ограбените средства да бъдат върнати и фактите относно тази дейност да бъдат публично осветени и виновниците да получат нужното наказание\". На въпрос дали Цонев е говорител на Пеевски (   тук ), тъй като той не е в парламента, той отвърна: \"Г-н Пеевски избра друга форма да ви информира и вие ще видите, че той ще информира обществеността за своята позиция и работата си по този законопроект.\" По думите на Цонев, тъй като законопроектът обхващал всички случаи, щяло да се докаже, че твърденията, че Пеевски участва в процеса на вторичното разграбване, са манипулация. Как ДПС обясни промените в закона \"Мотив да изготвим този законопроект е случилото се с КТБ и нейните активи след обявяването й под особен надзор на 21 юни 2014 г. до сега - процес, известен в публичното пространство като вторично разграбване на активите на КТБ. Нашият анализ е на база на публичната информация, която се съдържа в докладите и анализите на \"Аликс партнърс\", докладите и анализите на квесторите и ежемесечните анализи на синдиците, които са публично достъпни\", обяви Йордан Цонев. Според него има три причини за случилото се в КТБ - начинът, по който е функционирала банката, пропуски в законодателството и грешки, допуснати от квесторите. \"Ако този законопроект бъде приет, той ще се яви ефективен правен инструмент в лицето на синдиците да възстановят разграбеното от КТБ. Към този момент те нямат ефективен правен инструмент\", обясни Цонев. Колегата му Хамид Хамид обясни три от основните промени, които се предлагат в законопроекта - те се отнасяли както до бъдещи събития, така и до КТБ. \"На първо място, законопроектът, ако стане закон, ще обезсили и обяви като недействителни всички тези фиктивни прихващания, цесии и прехвърляне на вземания, по които няма действително и адекватно плащане. Обществото отдавна си задава въпрос няма ли някой да направи нещо срещу тези фиктивни цесии, с които по законен път се ограбват активите на КТБ\", обясни Хамид. \"На второ място, законопроектът обявява за нищожни заличаванията на всички обезпечения, особени залози и ипотеки, извършени от квесторите на банката, за което те не са имали такова право и за което са подсъдими в момента. Така че надяваме се тези текстовете да върнат обезпеченията там, където им е мястото, т.е. до приключване на делата, които водят синдиците срещу прихващанията, тези обезпечения да са реални. И в случай, че синдиците спечелят делата, да има какво да осребряват\", допълни още Хамид. От докладите на синдиците, които са публична информация, ставало известно, че синдиците са завели над 800 дела по направени цесии и прихващания. \"Много са сложни тези дела, с много експертизи и се бавят във времето\", каза Йордан Цонев. В законопроекта се предлага също да бъде увеличен от 2 на 5 години срокът, през който синдиците да могат да предявяват искове срещу трети лица за това разграбено имущество. Каква била схемата на разграбване  Без да дава реални примери, депутатът Хамид Хамид обясни нагледно \"много простата, но ефективна схема\", по която се правело вторичното разграбване. \"Банката е предоставяла необезпечени заеми на фирма Х1, Х1 на Х2, Х3 на Х4 и Х4 е купувала актив. В момента се появява фирма У - \"чиста и неопетнена\", но част от цялата престъпна схема, която купува вземането на фирма Х3 към Х4 и предявява вземането си към фирмата, която притежава актива и обявява в несъстоятелност, след като предварително са увеличи капитала на фирма Х3 и то е станало огромно\", обяви Хамид. И допълни: \"И дори синдиците да предявяват своите вземания, вземането на Х3, която е в ръцете на фирма У, става огромно и по този начин контролират самото производство на несъстоятелност, назначават си техен синдик и вземат актива.\" \"Сами разбирате, че по действащото законодателство няма какво да бъде направено срещу тази откровена кражба, този грабеж\", заключи депутатът от ДПС. В отговор на въпрос на журналисти Хамид не даде примери, но каза: \"По тази схема са измъкнати стотици активи. На сайта на КТБ можете да видите подробна схема за всички.\" \"Имаме текст, при който ще обезсилим прехвърляне на дялове и акции от предприятия от длъжници на банката към трети лица - също начин, по който са измъкнати цели предприятия към масата на несъстоятелността. Тоест, за да не са спокойни тези бушони, фиктивни лица, собственици на офшорни фирми или български дружества, които фиктивно участват в този процес, обмисляме като идея, а и предложения в Наказателния кодекс, да криминализираме участието на тези лица в измамна схема\", допълни още Хамид. ДПС очаква справедливост и всичко да бъде върнато  \"Надявам се, че партиите ще се отнесат с нужното повишено внимание и подкрепа на този законопроект предвид огромния обществен интерес. Под обществен интерес имам предвид не само медиен - имам предвид огромния ресурс, който може и трябва да бъде върнат в държавата\", обясни още Йордан Цонев. Той каза, че разговори с останалите парламентарни групи не са водени и помоли медиите да следят поведението на останалите партии, защото от него щяло да се види кои реално искат разграбените активи да бъдат върнати. На въпрос колко средства могат да бъдат върнати, ако законопроектът бъде приет, от ДПС обясниха, че синдиците знаят детайли. \"Ако бъдат възстановени ex lege (след приемането на закона) обезпеченията, тогава делата, които са завели синдиците, срещу тези прихващания и цесии, ако бъдат спечелени от синдиците, те ще могат да отправят искането вече към реални обезпечения. Практически всичко би могло да бъде върнато, по което е имало обезпечения\", обясни Йордан Цонев. Той успокои и тези, които \"водят дела от другата страна\" - \"ако съдът им одобри цесиите или прихващанията, синдиците ще бъдат задължени да заличат тази ипотека или обезпечение по силата на съдебно решение\". От ДПС обясниха още, че промените в закона ще могат да се прилагат \"със задна дата по отношение на обезпеченията, които са неправомерно и избирателно заличени от квесторите\". \"Те са заличили избирателно само някои обезпечения, обаче твърде важни обезпечения, по твърде важни и големи вземания\", обясни Йордан Цонев. \"Ние искаме справедливост чрез този закон. Ние не искаме само публичен ефект. Много е важно наистина да бъдат обхванати всички случаи\", допълни депутатът от ДПС и продължи: \"Така ще отговорим на въпроса манипулация ли е замесването на г-н Пеевски в това вторично разграбване. Ако всички случаи попаднат в полето на този закон, очевидно е манипулация.\" От ДПС приемат всякакви предложения между първо и второ четене, дори и от медиите. \"Наблюдавайте кои ще са говорителите срещу този закон. Те ще бъдат или част от кръга, който е участвал в разграбването, или техни служители\", каза още Цонев.", "date": "2017.10.26", "title": "Пеевски и ДПС написаха закон за \"справедливост и връщане на разграбеното от КТБ\""}
{"url": "http://www.dnevnik.bg/sviat/2017/10/26/3066478_opoziciiata_vuv_venecuela_poluchava_nagradata_saharov/", "text": "Венецуелската опозиция получи наградата \"Сахаров\" за свобода на мисълта, която Европейският парламент дава ежегодно. Това съобщи лидерът на либералите в Европарламента Ги Верхофстад. Демократичната опозиция във Венецуела включва председателя на Националното събрание Хулио Борхес и всички политически затворници, изброени от неправителствената организация \"Форо пенал\", сред които са Леополдо Лопес, Антонио Ледесма, Даниел Себайос, Йон Гойкоечея, Лорен Салех, Алфредо Рамос и Андреа Гонсалес. Както посочи ЕП в резолюция през април, ситуацията във Венецуела се влошава сериозно по отношение на демокрацията и правата на човека в обстановка на растяща политическа и социална нестабилност. През 2015 г. политическите затворници и опозицията във Венецуела също са били финалисти за наградата \"Сахаров\". Наградата \"Сахаров\" за свобода на мисълта, кръстена в чест на съветския физик и политически дисидент Андрей Сахаров, се присъжда ежегодно от Европейския парламент. Създадена е през 1988 г., за да почете личности или организации, защитаващи човешките права и основните свободи. Миналата година наградата беше присъдена на  Надя Мурад и Ламия Башар.", "date": "2017.10.26", "title": "Опозицията във Венецуела получава наградата \"Сахаров\""}
{"url": "http://www.dnevnik.bg/analizi/2017/10/26/3066471_15_vuprosa_na_koito_energiiniiat_doklad_na_ban_bi/", "text": "Всички очакват доклада на БАН за енергетиката. Или за АЕЦ. Още не е много ясно. Не е и ясно каква би могла да бъде компетентността на научноизследователски институт в развитието на национална енергийна стратегия или дори за оценка на икономическата обоснованост на една атомна електроцентрала. Подобни доклади не се пишат от научни институти. И все пак да не съдим строго, преди да сме видели за какво става дума. Междувременно ето 15 въпроса, на които докладът би трябвало да отговори. Има и още много. , колко енергия ще е необходима на страната? Днес Германия консумира на човек толкова енергия, колкото е консумирала през 1970 година, тоест преди близо 50 години. От средата на 80-те години, след ефекта на новите енергийни политики след петролното ембарго от 70-те, потреблението на енергия в Германия почти постоянно спада, независимо че икономиката й уверено расте.  (около 2500 кг петролен еквивалент на човек). БВП на италианеца обаче е 4 пъти по-голям от този на българина (и 2 пъти по-голям в покупателна способност). Ако България се развива относително добре, тя може да си увеличи икономиката 4 пъти, без да увеличава енергийното си потребление. И дори да го намали. Как ще се отрази такава разумна прогноза на необходимостта от нова ядрена централа?  - нещо, което е на път да стане, българските електроенергийни производители ще се конкурират с производители във всички други страни в ЕС и в съседните на ЕС държави. През последните 5 години цената на електроенергията на германския пазар например е почти неизменно под €40/мВтч. Подобни са и цените на други европейски електроенергийни пазари. Очаква се докладът на БАН да каже, че цената на тока от Белене ще е €72-74/мВтч. Това е крайно оптимистична прогноза и със сигурност не включва пълния цикъл до окончателното затваряне на централата. Как ще се конкурира този ток на свободния европейски пазар, където властва цена, наполовина от тази на АЕЦ? , възобновяемите източници ще произвеждат електричество, което на свободния пазар може да стигне цена нула, че и по-малко. Какво ще прави АЕЦ тогава? Ще спре производство? Ще продава на загуба? . Ред други подобни търгове в региона започват да предлагат ВЕИ електричество на подобни цени. Как ще се конкурира АЕЦ с тази цена? Пазарът ще е отворен и този ток ще има достъп до нас. Кабелът е с капацитет 2000 мВт, вероятността да бъде построен е по-висока от тази на АЕЦ и проектът е подкрепен от Европейската комисия.  (nZEB), който влиза в сила след 2 години? , как те ще се отразят на пазара на електричество и как АЕЦ ще се конкурира с тях? Наскоро румънският министър на енергетиката отново повдигна въпроса за тяхното изграждане. , каквато в момента е прогнозата, как ще успее да се конкурира АЕЦ с цената на електричество в региона, произведено от газови електроцентрали? Регионът е твърде вероятно да бъде наводнен с газ от конкуриращи се източници.  – въглищни централи, атомни централи, нови газови вносни капацитети и вече амбициозно развива много евтини ВЕИ. Турските политици се надяват икономиката и енергийното потребление на Турция буйно да растат. Преди две години министър-председателят на Турция твърдеше, че енергийното потребление на страната ще расте с по 7% на година. Истината е по-различна. Икономисти и други наблюдатели не споделят този оптимизъм. Какъв ще е ефектът върху българския пазар на едно евентуално енергийно свръхпредлагане в Турция, което е доста вероятно? . Германия има значително по-оскъден соларен ресурс от България и не по-добър вятърен. Как ще се конкурира АЕЦ с подобни цени, които са три пъти по-ниски от оптимистичните прогнози за АЕЦ. , за да балансира променливото производство на слънцето и вятъра? . Цената на тока, която те могат да формират от тези панели, е по-ниска от тази, която плащат за ток от мрежата. Трябва ли да се въведе специална наказателна такса за директно ползване на соларна електроенергия, за да може АЕЦ да има някакъв шанс? И какви други наказателни плащания ще са необходими, за да може АЕЦ да е конкурентоспособна?  (community grids). Това е тенденция, която може да откъсне цели села или квартали от централното потребление на електроенергия. Как общностните мрежи ще се отразят на потреблението на централизирано произведеното електричество? . Това ще рече, че отказът от консумация ще се превърне в пазарен продукт. Появата на подобен пазар значително ще намали пиковото потребление на електроенергия и ще извади от употреба генериращи мощности. Къде ще се помести АЕЦ в подобен свиващ се и значително по-гъвкав пазар на електричество?", "date": "2017.10.26", "title": "15 въпроса, на които енергийният доклад на БАН би трябвало да отговори"}
{"url": "http://www.dnevnik.bg/sviat/2017/10/26/3066483_turciia_pusna_pod_garanciia_obvinen_v_terorizum/", "text": "Турски съд нареди да бъдат освободени под гаранция подписка осем правозащитници, сред които е и германецът Петер Щойднер - активистът, чието задържане разпали напрежението между германските власти и Анкара през лятото. Щойднер, документален фотограф и режисьор, беше поканен на конференция за човешките права в Истанбул през юли, но след събитието турските власти го задържаха. Обвинението за връзки с тероризма срещу тях не е свалено, а процесът би трябвало да започне на 22 ноември. Освен Петер Щойднер сред освободените са и шведският гражданин Али Гарави и директорът на турския клон на \"Амнести интернешънъл\" Идил Есер, чието задържане предизвика международни критики. Двамата европейски граждани не са длъжни да останат в Турция до началото на съдебното дело.  Процесът срещу 11 правозащитници, заплашени от присъди до 15 години затвор, ако бъдат признати за виновни, предизвика сериозно напрежение между Турция и Европа. Двама от тях вече бяха пуснати под гаранция малко по-рано. \"Това е окуражаваща първа стъпка\", каза в изявление външният министър Зигмар Габриел, но добави, че много германци остават в турски затвори по неясни причини. Той също така изрази притеснение за спазването на човешките права в Турция.  През лятото Габриел - с подкрепата на канцлера Ангела Меркел - обяви, че Анкара ще преориентира отношенията си с Турция заради  задържането  на Щойднер. Кабинетът в Берлин обяви няколко мерки, включително замразяване на всички съвместни  оръжейни проекти  с турски компании. Според сп. \"Шпигел\" и в. \"Франкфуртер алгемайне цайтунг\" бившият канцлер Герхард Шрьодер се е свързал с турския президент Реджеп Тайип Ердоган с \"тайната мисия\" да издейства освобождаването на Щойднер. Той отпътувал за Анкара около седмица след германските избори с искане да бъдат пуснати и активистът, и двама задържани журналисти, Мешале Толу и Дениз Юджел. Шрьодер и Ердоган се договорили външните министри да \"работят за решение\", а Меркел е била информирана за операцията, отбелязват изданията. Повечето бяха задържани през юли след участието си в симпозиум по дигитална сигурност, състоял се на остров в Мраморно море край Истанбул. Обвиненията срещу тях са за връзки с терористични организации, сред които Кюрдската работническа партия (ПКК) и мрежата на намиращия се в изгнание в САЩ ислямски проповедник Фетхуллах Гюлен, когото Анкара обвинява, че е \"мозъкът\" зад опита за преврат в Турция през юли м.г. Според организаторите на симпозиума от \"Амнести интернешънъл\" тези обвинения са абсурдни.  Сред подсъдимите е и Танер Кълъч от ръководството на турския клон на международната правозащитна организация, който обаче остава в ареста, защото срещу него има повдигнато обвинение в тероризъм и по друго дело. ", "date": "2017.10.26", "title": "Турция пусна под гаранция обвинен в тероризъм германец, изострил отношенията с Берлин"}
{"url": "http://www.dnevnik.bg/sport/2017/10/26/3066538_hamiltun_moje_da_podobri_vsichki_rekordi_na_shumaher/", "text": "Люис Хамилтън е на път да стане  световен шампион във Формула 1  за четвърти път този уикенд. В предстоящото състезание за Гран при на Мексико британецът се нуждае от пето място, за да си осигури титлата, но според Деймън Хил това е едва началото за Хамилтън. Пилотът на  \"Мерцедес\"  ще стане първия представител на Обединеното кралство с четири титли, изпреварвайки легендарния сър Джеки Стюърт (1969, 1971 и 1973 г.), a Хил мисли, че Хамилтън може да печели още дълги години наред. \"Неговият талант е огромен, а с течение на годините той стана много улегнал, узря, но и продължи да бъде много бърз. Без съмнение Люис ще продължи да печели, стига да остане в конкурентен отбор. Бих се изненадал, ако вземе решение да се откаже, както направи Нико Розберг след спечелването на титлата през миналия сезон\", каза Хил, който е световен шампион за 1996 г. С четвърта титла Хамилтън ще стане едва петият пилот в историята, който има четири или повече отличия. Останалите са Себастиан Фетел и Ален Прост с по четири, Хуан Мануел Фанджо с пет и  Михаел Шумахер , който има седем. \"Той може да се нареди до Михаел, в момента изглежда толкова силен, толкова уверен в себе си. Мисля, че тези титли, които спечели до момента, са едва началото\", уточни британецът. Според Хил Хамилтън може да подобри всички останали рекорди на Шумахер, които все още не са срещу името му. През сезон 2017 пилотът на \"Мерцедес\" стана №1 по  спечелени квалификации  и вече има 72, с четири повече от германеца. Той има и 62 победи, а Шумахер държи рекорда с 91. По време на Гран при на САЩ Хамилтън успя да изпревари легендарния германски пилот по друг показател – най-много стартове от първа редица, като вече има 117, с един повече от Шумахер. Според един от директорите на германския отбор, Ники Лауда, Хамилтън спокойно може да спори за званието най-велик в историята. Мобилизация в \"Мерцедес\" Хамилтън е почти сигурен шампион при пилотите, а \"Мерцедес\" спечели титлата при конструкторите за четвърта поредна година. Това обаче не е достатъчно за всички в германския отбор, които не искат отпускане в края на сезона. Шефът Тото Волф увери, че тимът му трябва да бъде на най-високото си ниво в предстоящия уикенд, за да гарантира още на  пистата \"Ерманос Родригес\"  титлата на британеца. \"Целта ни е ясна, вече всички знаят какво е нужно на Люис, за да бъде шампион, но ние няма да се задоволим просто да караме на сигурно и да завършим пети. Искаме победата, защото това е награда за труда на много хора\", каза австриецът. Волф се притеснява, че пистата в Мексико не пасва на характеристиките на болида на \"Мерцедес\". Трасето се намира на по-голяма надморска височина, а колите се нуждаят от максимално аеродинамично притискане. Според специалистите за съвременните болиди \"Ерманос Родригес\" има идентични характеристики с трасетата в Монако и Унгария, където \"Ферари\" доминираше. \"Очаквам много оспорвано състезание и сериозна битка с \"Ферари\" и \"Ред бул\". Ние трябва да сме на най-доброто си възможно ниво, за да вземем нещо от това състезание\", уточни Волф.", "date": "2017.10.26", "title": "Хамилтън може да подобри всички рекорди на Шумахер, смята Деймън Хил"}
{"url": "http://www.dnevnik.bg/bulgaria/2017/10/26/3066542_valeri_simeonov_obvini_pilotite_ot_graf_ignatievo_v/", "text": "Вицепремиерът Валери Симеонов разкритикува решението на част от летците от авиобаза \"Граф Игнатиево\", които в последните два дни отказаха да изпълнят учебните си полети. Според него действията им могат да се определят като национална измяна, но подчерта, че изказва мнение като бивш военен, съобщава \"Фокус\". Пилотите оправдаха решението си с това,  че се чувстват неуверени да летят.  Веднага се заговори за бунт, но след бързо  разследване на военна прокуратура  доказателства за неподчинение не бяха открити. Министърът на отбраната Красимир Каракачанов, който заедно със Симеонов е съпредседател на \"Обединени патриоти\", уточни, че по устав летците имат право да заявят, че не са готови и подготвени за полет. Мнение по казуса изказа и премиерът Бойко Борисов . Той изрази надежда, че зад решението на пилотите не стои външна намеса, намеквайки, че те са били използвани за политическа манипулация, за която директно заговори Каракачанов. Валери Симеонов подчерта, че е от семейство на военни и не може да си представи, че \"военен, независимо дали е летец, танкист или пехотинец, може да откаже да си изпълни военния си дълг, независимо дали е в мирно или военно време, защото бил неразположен\". По думите му има специални закони за подобни случаи, в които са заложени много сериозни санкции. \"За мен това поведение на хора, които получават заплати, за да си вършат работата и да защитават небето на България, си е престъпление. Не мисля, че това трябва да остава без последствия\", каза още Валери Симеонов. Той добави, че не е съгласен с констатацията на прокуратурата, че няма бунт сред пилотите. Въпреки това нямало да се занимава повече със случая, тъй като не му бил в ресора.", "date": "2017.10.26", "title": "Валери Симеонов обвини пилотите от \"Граф Игнатиево\" в национална измяна"}
{"url": "http://www.dnevnik.bg/sviat/2017/10/26/3066547_vanguardiia_puchdemon_shte_predloji_izbori_prez/", "text": "Каталунският премиер Карлес Пучдемон е готов да се откаже от едностранно обявяване на независимост и да насрочи регионални избори, за да предотврати отнемането на автономията, пише \"Вангуардия\", като се позовава на източници в управляващата коалиция в Барселона. По-късно информацията се появи и във в. \"Ел паис\". Очаква се Пучдемон да се появи в каталунския парламент този следобед, за да обяви избори още на 20 декември. Той ще направи изявление в 14:30 ч. българско време. Това решение е опит испанският Сенат - пред който той трябваше да се яви в четвъртък следобед - да бъде убеден, че може и да не гласува предложението на премиера Мариано Рахой за ограничаване на самоуправлението или самият Рахой да оттегли искането си по т.нар. чл. 155 от конституцията. Решението е взето след поредната нощ на срещи с каталунски политици в правителствената сграда в Барселона. Само преди 24 часа плановете на Пучдемон са били да обяви  независимост  на базата на вече подписаната декларация въпреки заплахата от Мадрид, както съобщаваха източници от местните власти. Неговият заместник Ориол Жункерас каза в сряда вечерта, че Испания  принуждава  Каталуня да обяви \"нова република\". Според \"Вангуардия\" в хода на разговорите между каталунските политици е имало активна \"размяна на съобщения\" между Мадрид и Барселона, посредник в която са били баският премиер Иниго Уркулу и председателят на Партията на социалистите на Каталуня Мигел Исета. Вестникът съобщава и че категоричната позиция на Пучдемон \"за\" независимост е задълбочила разделенията в каталунското правителство, а застъпниците на идеята за нови избори са засилили натиска си върху местния премиер.", "date": "2017.10.26", "title": "\"Вангуардия\": Пучдемон ще предложи избори през декември, за да спаси автономията на Каталуня"}
{"url": "http://www.dnevnik.bg/politika/2017/10/26/3066558_borisov_obsudi_s_trima_evrokomisari_v_sofiia/", "text": "Премиерът Бойко Борисов обсъди приоритетите по време на българското председателство на Съвета на ЕС с еврокомисарите по вътрешни работи (Димитрис Аврамопулос) и по правосъдие (Вера Юрова). В разговора в София участваха и българският еврокомисар с ресор цифровизация Мария Габриел, министърът на правосъдието Цецка Цачева и главният прокурор Сотира Цацаров. Димитрис Аврамопулос и Вера Юрова бяха категорични, че България ще бъде много успешен председател на Съвета на ЕС, съобщава правителствената информационна служба. По време на срещата са разгледани въпросите за функционирането на новата европейската прокуратура, сигурността на външните граници, системата за убежище, пакета по Регламента от Дъблин, както и мерките за борбата с тероризма. \"Двамата еврокомисари изтъкнаха положителната роля на българския премиер за мира и сигурността в държавите от Западните Балкани\", се казва в съобщението.", "date": "2017.10.26", "title": "Борисов обсъди с трима еврокомисари в София българското председателство на ЕС"}
{"url": "http://www.dnevnik.bg/politika/2017/10/26/3066567_pravitelstvoto_shte_otpusne_1_mln_lv_na_burgas_i/", "text": "Министерският съвет ще започне процедурата по отпускане на 1 млн. лева на общините Бургас и Камено, с които да бъдат покрити разходите за аварийно-възстановителна дейности и подпомагане на  пострадалите след наводненията . Това е решено след среща между премиера Бойко Борисов, вицепремиера Томислав Дончев и финансовия министър Владислав Горанов. По-голямата част от сумата - 600 хил. лв., ще бъде отпусната на  община Камено , а останалите 400 хил. лв. са за Бургас. В момента няколко екипа описват на място щетите, основно на публичната инфраструктура. Очаква се работата им да приключи до понеделник следващата седмица, посочи вицепремиерът Дончев, който е и председател на междуведомствената комисия за възстановяване и подпомагане. Заделеният резерв на комисията до края на тази година е над 2 млн. лева, съобщи Дончев. По думите му има готовност да бъде предоставен както за непосредствено справяне с бедствията, така и за ремонтни работи, които да се осъществят до края на годината. Когато бъде изготвена точната справка за всички извършени дейности и необходими плащания, правителството ще вземе решение от коя бюджетна програма и какво допълнително финансиране ще бъде отпуснато.", "date": "2017.10.26", "title": "Правителството ще отпусне 1 млн. лв. на Бургас и Камено за справяне с щетите от наводненията"}
{"url": "http://www.dnevnik.bg/skorost/2017/10/26/3066588_deputatite_uvelichiha_na_12_evro_maksimalniia_razmer/", "text": "Депутатите приеха на второ четене повишаването от 11 на 12 евро на максималния размер на таксата, заплащана от тежкотоварни автомобили за използване на пътната инфраструктура. Това стана с приемане на промени в Закона за пътищата, които бяха внесени от народния представител от ГЕРБ Александър Ненков, съобщава \"Фокус\". Промените се налагат, за да се синхронизира българското законодателство с европейските директиви. Това се посочва в доклада на Комисията по регионална политика, благоустройство и местно самоуправление. Според вносителите с повишаване на размера на таксата с 1 евро на годишна база увеличението на приходите от дневни винетни такси от тежкотоварните автомобили, събирани от Агенция \"Пътна инфраструктура\", се очаква да бъде над 2.8 млн. лева. Таксата обхваща всички превозни средства, които пренасят товари, както и превозните средства с две и повече оси, които имат техническа допустима максимална маса 12 или повече тона. Автобусите също са засегнати от промяната. Новата цена ще бъде плащана и от превозни средства, предназначени за превоз на пътници с повече от осем места за сядане, без мястото на водача.", "date": "2017.10.26", "title": "Депутатите увеличиха на 12 евро максималния размер на дневната винетка за камиони и автобуси"}
{"url": "http://www.dnevnik.bg/politika/2017/10/26/3066536_zakonoproektut_na_peevski_e_s_obratna_sila_i_vkljuchva/", "text": "Законопроектът на депутатите от ДПС Делян Пеевски, Йордан Цонев и Хамид Хамид за промени в Закона за банковата несъстоятелност предвижда обратно действие за сделки, свързани с имущество на Корпоративна търговска банка, която  изпадна в неплатежоспособност през юни 2014 г.  Днес проектът на тримата депутати беше внесен в деловодството на Народното събрание, а Пеевски, който е бивш съдружник на мажоритарния собственик на КТБ Цветан Василев,  в писмено изявление нарече банката \"пирамида\"  и даде прогноза, че гласуването на измененията ще покаже кой от депутатите е национално отговорен, а кой - принадлежи към \"политико-олигархичен кръг, забогатял незаконно по време на прехода и бандитската приватизация\". Според вносителите заинтересовани от измененията са всички български граждани, приемането им не е свързано с допълнителни финансови средства и дори обратното - цели да възстанови на държавата и гражданите откраднатото. От текстовете в законопроекта се разбира, че разпоредбите в него ще имат обратна сила. Извършените от квесторите, временните и постоянните синдици на Корпоративна търговска банка АД - в несъстоятелност, в периода от поставянето й под специален надзор до момента на започване на осребряване имуществото на банката заличавания на учредени от длъжници или от трети лица в полза на банката обезщетения, са нищожни, гласи един от текстовете. Вносителите предлагат \"всяко прехвърляне на акции и дялове от търговски дружества, извършено от длъжник на банката след датата на поставяне на КТБ под специален надзор, (да) е недействително по отношение на банката и на кредиторите на несъстоятелността\". Друг параграф предвижда законът да се прилага и към откритите към датата на влизането му в сила производства по несъстоятелност. Недействителна по отношение на банката и на кредиторите е всяка сделка, при която вземане с произход от банката е прехвърлено на трето лице (независимо от броя на прехвърлянията), ако в резултат в патримониума на лицето, разпоредило се с вземането, не е постъпило в разумен срок имущество, съразмерно на прехвърленото вземане, е записано в проектозакона. Разумен е срок не по-дълъг от 6 месеца, според вносителите. Те предлагат срокът, в който синдиците или фондът за гарантиране на влоговете могат да предявят искове пред съда по несъстоятелността за обявяване на недействителността на сделка, да се увеличи от три на пет години. В мотивите към нормативния акт тримата депутати от ДПС изтъкват, че КТБ е функционирала като финансова пирамида по начин и чрез схеми, които възпрепятстват или съществено затрудняват възможността на синдиците да достигнат активите, купени непряко с пари от банката. Те напомнят схемата, по която КТБ е кредитирала множество кухи фирми, които са предоставяли заеми на други, също кухи, а те на трети и четвърти като последното дружество във веригата с парите е получавало определен актив, който не е заложен пряко в банката. При тази схема синдиците не разполагат с ефективен юридически способ да интервенират в последното дружество и срещу придобития от това дружество актив, пишат вносителите. Те описват и \"крайно порочната практика - трети лица без връзка с КТБ, да придобиват фиктивно чрез цесии от последните по веригата кухи фирми вземанията им срещу дружества, притежаващи реални активи. Целта е впоследствие третото лице да предяви по съдебен ред вземането срещу дружеството с реални активи и/или иска откриване на производство по несъстоятелност на същото дружество\". Без вносителите да са посочили конкретен пример, в описания казус личи ситуацията, в която изпадна оръжейният завод \"Дунарит\". Русенската компания беше останала под контрола на близки до мажоритарния собственик на КТБ Цветан Василев лица. В началото на 2016 г. те успяха да овладеят прекия й собственик - \"Кемира\", и договориха чрез увеличение на капитала с 60 млн. лв. владението над оръжейния завод да премине към конкурента му \"Емко\" на Емилиян Гебрев. Офшорката \"Виафот\" (според \"Капитал - свързана с Пеевски, а според министъра на икономиката - с Цветан Василев) се обяви за кредитор и блокира сделката. Държавата изкупи дълга (който междувременно беше прехвърлен от \"Виафот\" на друго кухо дружество) в размер на 50 млн. лв., след което \"Дунарит\" се разплати с нея. Сега казусът със собствеността се решава в съда. ", "date": "2017.10.26", "title": "Законопроектът на Пеевски е с обратна сила и включва казуса с \"Дунарит\""}
{"url": "http://www.dnevnik.bg/bulgaria/2017/10/26/3066598_razporedeni_sa_proverki_v_dve_bolnici_zaradi_sluchai/", "text": "Акушеро-гинекологичните болници \"Щерев\" и \"Майчин дом\" ще бъдат подложени на проверки от Изпълнителна агенция \"Медицински одит\" заради починала родилка на 23 октомври. \"Ще бъдат проверени и двете болници по всички възможни параметри - дали са спазени протоколите и стандартите\", заяви министърът на здравеопазването Николай Петров в отговор на журналисти днес. За случая разказаха вчера от \"Майчин дом\". 27-годишна жена е пристигнала там вечерта на 23 октомври, препратена от \"Щерев\", където е следена бременността й. Родилката е била в критично състояние заради усложнения от ХЕЛП синдром - тежка форма на прееклампсия с увреждане на редица органи. Веднага е била приета за операция, в която са се включили националните консултанти по акушерство и гинекология и по реанимация и анестезия, но след полиорганна недостатъчност и срив в жизнените показатели тя почива. Детето е спасено. \"Винаги когато почива дете или родилка, е драма. Доколкото съм се запознал с работата по случая, и в едната, и в другата болница протоколите са изпълнени, но това е едно примитивно чувство. Тази сутрин съм разпоредил проверка, беше при мен проф. Петрова - шефът на ИАМО, и ще бъдат проверени и двете болници по всички възможни параметри\", каза министър Николай Петров. По думите му резултатите от проверката трябва да са готови до 3-5 дни. За  злоупотребите с болнични  и дебатът какви мерки да се предприемат министърът коментира, че вчера и днес текат проверки сред работодатели, при които има драстичен ръст на цифрите, подадени от НОИ. По думите му се обмисля как да се задълбочи санкционният режим в нормативната уреда. Не е реалистично да се мисли за лимитиране на броя болнични, но се дискутира какъв да бъде срокът, който може да дава личният лекар, след което да се намесва вече експертна лекарска комисия, коментира Петров. Днес е имал среща с председателя на Българския лекарски съюз по темата. Здравното министерство е получило предложения от асоциациите на университетските болници и на областните болници, както и от лекарския съюз, в нормативната уредба за работата на здравната каса за догодина да се заложи тя да не може да сключва договори с новоразкрити лечебни заведения или за нови дейности, за да навакса дефицитите си, съобщи още Петров пред журналистите. \"Това нещо се обсъжда и според мен има в голяма степен резон, а какво ще се реши не мога да кажа\", коментира той.", "date": "2017.10.26", "title": "Разпоредени са проверки в две болници заради случай на починала родилка"}
{"url": "http://www.dnevnik.bg/sport/2017/10/26/3066601_cska_1948_se_pritesni_ot_natisk_sreshtu_kralev_pokrai/", "text": "Третодивизионният \"ЦСКА 1948\" изрази притесненията си от натиск срещу спортния министър Красен Кралев покрай конкурса за базите, ползвани в годините от ПФК ЦСКА АД. От аматьорския клуб заявиха, че искат законите да бъдат спазени. Преди дни Кралев каза, че документацията е подготвена и се очаква скоро процедурата да започне. \"Ясно е, че има закон, който трябва да се спази. Ясно е къде са феновете, но има процедури, законови правила и трябва да си извървим пътя. Колкото и да ми е тежко, колкото и бързо да искам това да приключи\",  заяви министърът преди седмица . От \"ЦСКА 1948\" посочват, че някои детайли от изказване на Кралев будят притеснения \"и напомнят за миналото лято, когато базите бяха отнети от ЦСКА и дадени без конкурс на извънстоличен отбор – \"Литекс\", като все още договорът остава скрит. Не само от нас, а и от обществото\". Клубът продължава да настоява договорът да бъде представен, докато Кралев отказва, за да не се създава напрежение. \"Обещавате конкурсът да удовлетвори \"преобладаващата\" част от феновете. Господин Кралев, смятаме, че на първо място трябва да бъдат удовлетворени интересите на абсолютно всички българи, тоест държавните интереси. Хората не са фенове само на един отбор, било то \"Литекс\", \"Левски\", ЦСКА, \"Славия\". И при над милион фенове на ЦСКА как ще бъдат изброени \"преобладаваща\". Отново по кресливи агитки? С платени тролски кампании по \"Фейсбук\"? С организиране на автобуси от ловешките и етрополските села? Ние искаме да участваме в законна надпревара, не в платени кампании\", допълват от третодивизионния клуб. \"И ние забелязваме повишена \"активност\" на личния Ви профил във \"Фейсбук\" от страна на фенове на \"Литекс\". Няма да коментираме заплашителния тон към български министър в някои от тях. Но натискът отново притеснително напомня на извиването на ръце, характерно за лятото на 2016 година, когато беше умишлено фалиран ЦСКА. От господарите на същите тези платени или използвани запалянковци\", добавят от \"ЦСКА 1948\". В последните седмици клубът, представящ се като клуб на фенове на ЦСКА, започна масирана кампания с платени публикации в социалните медии. В тях се набляга на противопоставянето с \"ЦСКА - София\", като се използва хаштаг \"Ние сме ЦСКА, те са \"Литекс\". Доскоро от \"ЦСКА 1948\" твърдяха, че \"не се представят като наследник на фалиралия ЦСКА\". Очаква се в конкурса за базите да се включат ръководения от Гриша Ганчев \"ЦСКА - София\", както и \"ЦСКА 1948\". Стадион \"Българска армия\" и базата в Панчарево  влизат в новото дружество \"Сердика спортни имоти\" ЕАД .", "date": "2017.10.26", "title": "\"ЦСКА 1948\" се притесни от натиск срещу Кралев покрай конкурса за базите"}
{"url": "http://www.dnevnik.bg/biznes/2017/10/26/3066613_tisenkrup_tursi_miasto_za_logistichen_centur_v/", "text": "Представители на една от най-големите компании в света в производството на стомана, асансьори и компоненти за автомобилната индустрия – \"Тисенкруп\" са на посещение в България за проучване на възможности за инвестиции и разширяване на дейността си, съобщи Министерството на икономиката след среща на зам.-министър Александър Манолев с представители на компанията.", "date": "2017.10.26", "title": "\"Тисенкруп\" търси място за логистичен център в България"}
{"url": "http://www.dnevnik.bg/bulgaria/2017/10/26/3066614_jertva_na_naglite_e_arestuvan_sled_kato_zaplashil_sina/", "text": "Един от пострадалите от групата за отвличания \"Наглите\", Ангел Бончев, е бил арестуван вчера в София, след като е заплашил с убийство сина си, насочвайки пистолет срещу него, съобщи \"24 часа\", което беше потвърдено за \"Дневник\" от разследващите. Предстои по-късно през деня прокуратурата да даде повече информация за случая и дали смята да наложи прокурорско задържане до 72 часа, за да иска постоянна мярка за неотклонение от съда. За момента Бончев, който е бивш президент на футболния клуб \"Литекс\", е с полицейско задържане до 24 часа. Той бе отвлечен от престъпната група \"Наглите\". Съпругата му също бе похитена в деня, в който бе пуснат Бончев срещу откуп, донесен от нея.  В края на 2013 г. той спечели окончателно една съдебна битка за пари , дадени за освобождаването на съпругата му. Тогава стана известно, че Върховният касационен съд не е допуснал касационно обжалване на решението на Софийския апелативен съд , с което фондация \"Утре за всеки\" бе задължена да върне на Бончев преведените като дарение 157 000 евро, което беше условие похитителите да освободят съпругата му Камелия през 2008 година.  По-късно през деня от Софийската районна прокуратура съобщиха, че са повдигнали обвинение на Бончев за закана с убийство. Тя се е случила вчера около 17.00 ч. в хидропарк \"Казичене\" в столицата. Обвиняемият заредил законно притежаван пистолет \"Глок\" и го насочил към сина си Бончо Аврамов с думите: \"Ей сега ще те гръмна като куче!\" Прокуратурата е пуснала Бончев от ареста срещу гаранция от 500 лв.", "date": "2017.10.26", "title": "Жертва на \"Наглите\" е арестуван, след като заплашил сина си с убийство"}
{"url": "http://www.dnevnik.bg/bulgaria/2017/10/26/3066646_razbita_e_grupa_za_trafik_na_migranti_deistvala_v/", "text": "Организирана престъпна група за трафик на мигранти, действала в България, Белгия, Франция, Холандия и Великобритания, е разбита при международна операция, подпомогната от Европол. Групата е превеждала мигранти от Афганистан и Пакистан в страни от Европейския съюз, като е използвала автомобили със специални тайници. До момента са задържани общо 42 души, съобщава пресцентърът на прокуратурата. В България са арестувани общо 7 души в изпълнение на издадени от Белгия и Франция европейски заповеди за арест. Други 13 души са арестувани в Белгия, а 22-ма - във Великобритания. В България под ръководството на Специализираната прокуратура се провеждат претърсвания на територията на София, Ловеч и Враца. Разследването е започнало през 2016 г. във Великобритания и Холандия. Те са установили, че дейността на престъпната група се осъществява и на територията на други три държави в ЕС, така от март 201 г. Специализираната прокуратура започва разследването в България. В момента в петте европейски страни се събират доказателства и за \"пране на пари\", извършвано от групата.", "date": "2017.10.26", "title": "Разбита е група за трафик на мигранти, действала в България и още 4 страни от ЕС"}
{"url": "http://www.dnevnik.bg/bulgaria/2017/10/26/3066647_vma_ima_nova_registratura_lineiki_i_avtomobili_s_pari/", "text": "Тъмните и мрачни гишета по горните етажи на Поликлиниката на Военномедицинска академия, пред които се събираха опашки от \"клети припадащи пациенти\", са заменени от модерна регистратура от отворен тип до входа. Това е жест към пациентите, за да се чувстват желани във ВМА и да са удовлетворени от обслужването, обяви началникът на болницата Венцислав Мутафчийски пред гости, журналисти и служители след освещаването на новата придобивка в лечебното заведение днес. Заедно с регистратурата болницата приветства и три нови линейки и четири нови служебни автомобила. Всички нови придобивки са осигурени само с дарения, без участие от бюджета на болницата, на здравното министерство или на отбраната, уточни Мутафчийски. Инициативата за тях е започнала миналата година, когато ръководител на болницата беше сегашният здравен министър Николай Петров, допълни той. Самият министър Петров също присъства на събитието и поздрави колегите си за новостите, \"спечелени с много труд и почтеност към пациентите\". Фактът, че са осъществени с дарения, според него показва отношението и признанието на пациентите към болницата. Министърът подари на новата регистратура икона на Богородица, както и седем малки за таблата на новите автомобили и линейки.", "date": "2017.10.26", "title": "ВМА има нова регистратура, линейки и автомобили с пари от дарения"}
{"url": "http://www.dnevnik.bg/biznes/2017/10/26/3066655_prikljuchi_godishniiat_remont_na_vi_blok_na_aec/", "text": "Днес приключи плановият годишен ремонт на шести блок на АЕЦ \"Козлодуй\", съобщиха от централата. В 14 часа и 06 мин. 1000-мегаватовата мощност бе включена в електроенергийната система на страната след проверка и издадено одобрение от Агенцията за ядрено регулиране. От 16 септември досега е извършен планиран ремонт и профилактика на оборудването и системите на блока. Реакторът е презареден със свежо ядрено гориво за следващата горивна кампания. Извършени са проверки и подмяна на оборудване в рамките на проекта за продължаване на срока на експлоатация на блока.  Пети енергоблок работи със 100% натоварване на мощността.", "date": "2017.10.26", "title": "Приключи годишният ремонт на VI блок на АЕЦ \"Козлодуй\""}
{"url": "http://www.dnevnik.bg/sport/2017/10/26/3066670_golmaistorut_karanga_ochakva_cska_da_stane_shampion/", "text": "Нападателят на ЦСКА Фернандо Каранга смята, че титлата в Първа лига не е изгубена, въпреки пасива от пет точки, който червените имат от шампиона  \"Лудогорец\" . Бразилецът беше избран за играч №1 на септември, след като отбеляза пет гола в четирите двубоя на тима през миналия месец. Каранга има 12 гола от началото на сезона в Първа лига, но в последните два шампионатни мача не успя да се разпише. \"Не вкарах на \"Левски\", защото ме пазеха много добре и знаеха, че ако ме изпуснат, мога да се разпиша. Те са отбор, който е много добре организиран в защита и трябваше да мислим други начини, при които да им вкараме\", обясни Каранга за двубоя с \"Левски\", който завърши 2:2. Бразилецът иска да спечели титлата с  ЦСКА  и засега няма намерение да напуска отбора. \"Лудогорец\" също ще губи точки, ще падат, това е напълно нормално. Ние продължаваме да гони нашите цели и ще работим здраво, за да поставим \"Лудогорец\" под напрежение. Накрая на първенството ще се радваме\", изрази увереност нападателят. Той загатна, че може да продължи кариерата си в Турция, след като е чул много добри неща за местното първенство от свои приятели.", "date": "2017.10.26", "title": "Голмайсторът Каранга очаква ЦСКА да стане шампион"}
{"url": "http://www.dnevnik.bg/detski_dnevnik/2017/10/26/3066618_dni_na_dobroto_pomagat_na_vsiako_dete_da_trugne_kum/", "text": "Почти всички деца обичат излетите сред природата и приключенията. За някои обаче като малчуганите с двигателни затруднения удоволствия като разходка в планината изглеждат почти недостижими. В края на краищата често е достатъчно трудно да се придвижваш в града. Няма нужда това да е така, смятат Виктория и Захари Недялкови от Самоков, които от няколко години организират планински излети за деца чрез сдружението си \"Към върха\". Вдъхновител е дъщеря им Криси, родена със спина бифида и хидроцефалия. Но родителите й, които са доброволци към планинската спасителна служба в Самоков и сертифицирани планински водачи, не искат да я лишават от красотата и уроците на планината. Чрез изкачването децата не само осъществяват свои мечти - добиват усещането, че няма неща извън техния обсег, разказа пред \"Дневник\" Виктория. Днес в 18.30 ч. в Център Ателие \"Николай Шмиргела\" на ул. \"Ген. Паренсов\" 30, София, започват \"Дните на доброто\" - благотворителна инициатива в подкрепа на \"Към върха\", която иска да помогне на още повече деца да усетят планината. Арт терапевтът Юлия Банкова, която поддържа ателието, ще представи книгата си \"Откровения\" с изложба слова и картини с пръсти. Представянето ще продължи на 3 ноември в Общинската библиотека в Самоков, а няколко ателиета под надслов \"Деца помагат на деца\" ще позволят на всички малчугани да се включат в каузата на \"Към върха\". Средства са необходими за разходи като транспорт и логистика, които с разрастването на инициативата естествено се увеличават. Стараем се да не натоварваме допълнително семействата, разказа Виктория, която вече е загубила броя на хората, които ги търсят. Но другата цел на \"Дни на доброто\" е да \"заразят\" и други хора за идеята - като доброволци или като самостоятелни агенти. Повече информация за инициативата има на страницата  на художничката Юлия Банкова.", "date": "2017.10.26", "title": "\"Дни на доброто\" помагат на всяко дете да тръгне към върха"}
{"url": "http://www.dnevnik.bg/bulgaria/2017/10/26/3066704_radev_i_avramopulos_obsudiha_suzdavane_na_mehanizmi_za/", "text": "Подобряването на общата европейска политика в областта на предоставяне на убежище и дефинирането и утвърждаване на принципа на солидарността в ЕС ще бъдат ключови теми по време на българското председателство на Съвета на ЕС, заяви президентът Румен Радев на среща с комисаря по въпросите на миграцията, вътрешните работи и гражданството Димитрис Аврамопулос. Акценти в разговора им на \"Дондуков\" 2 бяха създаването на механизми за реакция при внезапен миграционен наплив към европейските граници и мерките за гарантиране на сигурността на гражданите на ЕС, без да се нарушават техните права, съобщава администрацията на държавния глава. Аврамопулос от своя страна заяви, че ЕК възлага високи надежди на България в ръководенето на преговори в областта на предоставянето на убежище и гарантирането на сигурността по време на председателството на Съвета на ЕС. \"България има опит в защитата на границите, тя е една от страните на \"фронтовата линия\" на миграционните потоци към Европа\", посочи той и добави, че ЕК ще предостави на българските власти техническа подкрепа и експертиза. Той предупреди, че всяка държава членка трябва да поеме отговорност за предотвратяването на нови кризи, тъй като миграционният проблем не би могъл да бъде разрешен окончателно и завинаги. Комисарят потвърди, че България покрива техническите критерии за присъединяване към шенгенското пространство, и изрази надежда, че в кратки срокове ще бъде постигнат консенсус за пристъпване към пълноправно членство. \"Съществуването на неписани критерии за присъединяване към шенгенското пространство не е честно спрямо европейските граждани\", заяви Румен Радев. Според президента за България присъединяването към Шенген не е само въпрос на подобряване на сигурността, но и е обвързано с подобряване на инвестиционната среда в региона и гарантиране на оптимални условия за бизнеса.", "date": "2017.10.26", "title": "Радев и Аврамопулос обсъдиха създаване на механизми за реакция при внезапен миграционен наплив"}
{"url": "http://www.dnevnik.bg/photos/2017/10/26/3066711_snimka_na_denia_mladite_tigri_opoznavat_bashta_si/", "text": "Четирите тигърчета на Марушка се запознават с баща си Яша в зоопарка в Хамбург, Германия.", "date": "2017.10.26", "title": "Снимка на деня: Младите тигри опознават баща си"}
{"url": "http://www.dnevnik.bg/sviat/2017/10/26/3066597_hiliadi_v_barselona_skandiraha_puchdemon_-_predatel_s/", "text": "Каталунският премиер Карлес Пучдемон първоначално насрочи, а впоследствие отмени изявление пред медиите, на което според представители на кабинета му трябваше да се обявят извънредни избори през декември. Минути преди началото на пресконференцията, което бе отложено с час, екипът му съобщи, че тя няма да се състои. Очаква се обаче той обаче да се появи в парламента по-късно следобед (18 ч. българско време) и да обяви, че ще се състои нов вот през декември. Под кабинета му междувременно се стигна до протест, първоначално замислен като демонстрация срещу действията на Мадрид, но който се превърна в акция срещу самия Пучдемон. Малко по-рано в. \"Вангуардия\", \"Ел паис\", Ел мундо\" и други водещи издания в Испания  съобщиха , че той е решил да свика предсрочни избори в опит да блокира ограничаването на автономията, което иска да наложи Мадрид заради плановете за независимост. Идеята за извънреден вот, по възможност на 20 декември, беше замислена като опит испанският Сенат - пред който той трябваше да се яви в четвъртък следобед - да бъде  убеден , че може и да не гласува предложението на премиера Мариано Рахой за ограничаване на самоуправлението или самият Рахой да оттегли искането си по т.нар. чл. 155 от конституцията. Срещите продължили до 2 часа сутринта местно време, за да се стигне до решението за избори, съобщи \"Ел паис\". Не е известно дали Пучдемон, който не е излизал от централата на изпълнителната власт в продължение на 72 часа, ще се откаже от него. Непотвърдена информация на няколко испански издания сочи, че баският премиер Иниго Уркулу е бил основният посредник между Пучдемон и испанския премиер Рахой. Във вземането на решенията в Барселона е бил активен и бившия каталунски премиер Артур Мас. Осъден от Мадрид заради предишния референдум, Мас все по-често се обявява за отлагане на независимостта, тъй като според него Каталуня не е готова. \"Обрат\" в протестите Междувременно в Барселона се провежда демонстрация с искания да не се отменя решението за независимост, в която участват хиляди каталунци, повечето от тях студенти. Кадри на испански телевизии показват, че шествието се придвижва напред с транспарант \"Народът реши - Република сега!\". Някои от тях крещяха: \"Карлес Пучдемон - предател!\" Протестът първоначално беше свикан като  протест срещу чл. 155 , на който се позова Рахой в искането си до Сената. Сред депутати, кметове и други политици, силно подкрепящи независимостта, вече се появиха реакции на гняв и обвинения в \"предателство\" към Пучдемон и го призоваха да обяви отделянето, както първоначално беше планирал. Крайнолявата \"Кандидатура за народното единство\" (CUP), която е най-острият привърженик на отделянето в каталунския парламент, още във вторник обяви, че ще се противопостави на нов вот и ще продължи да настоява за \"прокламиране на република... заради волята на 2 милиона души\". Няколко депутати от управляващата коалиция Junts pel Si (\"Заедно за \"Да\") обявиха, че напускат парламента на Каталуня. Властите в Мадрид са раздвоени как трябва да се действа, ако все пак бъдат обявени нови избори. Социалистическата опозиция - втората най-голяма партия - предлага да се отмени ограничаването на автономията чрез процедура в Сената. Въпросът тепърва предстои да се реши в горната камара.", "date": "2017.10.26", "title": "Хиляди в Барселона скандираха \"Пучдемон - предател\" с искане да не се насрочват избори"}
{"url": "http://www.dnevnik.bg/bulgaria/2017/10/26/3066756_karanikolov_posochi_ot_koi_iazovir_e_trugnala/", "text": "Министърът на икономиката Емил Караниколов посочи от кой язовир е тръгнала приливната вълна, която наводни огромни територии в Бургаско. По думите му това е язовир \"Чотората\", който е собственост на юридическо лице. Той беше изслушан в парламента по искане на БСП след бедствието в Югоизточна България, при което  загинаха трима души , а една жена все още се издирва, съобщи \"Фокус\". Какво се е случило Караниколов уточни, че \"Чотората\" е прелял, след като преди това вода от язовир \"Чанджик\" 3 и 4 се е вляла в него. По думите му \"Чотората\" е бил с отворен изпусквател, но приливната вълна е носила почва и растителност, която го е запушила. Министърът каза още, че на язовира има видеонаблюдение и много лесно ще се установи какво се е случило Той отрече разпространената информация от живеещите в региона, че държавният язовир \"Трояново\" е причина за наводнението. Те твърдят, че в момента водоемът е наполовина пълен и това ги кара да мислят, че именно от него е тръгнала приливната вълна при изпускането му. Караниколов допълни, че язовирът е в изправно състояние. Министърът на икономиката добави, че от началото на годината в бургаска област са направени 195 проверки на язовири. След наводнението е установено, че  7 водоема са със скъсани стени.  В страната пък имало 2005 язовира с констатирани неизправности. Дадени са предписания за отстраняване на технически нередности за 61 от тях. Кой е виновен и колко ще струват щетите Вътрешният министър Валентин Радев каза от своя страна, че областният управител на Бургас Вълчо Чолаков ще внесе сигнал в прокуратурата за изясняване на причините за бедствието. Според него най-вероятната причина за наводнението са дъждовете. Вицепремиерът Валери Симеонов допълни, че \"когато природата се разгневи и удари всички, ние сме като мравки пред нея\" и заради това нямало конкретен виновен за бедствието. Кметът на Бургас Димитър Николов уточни, че щетите в общината са за около 4 млн. лв., но най-вероятно сумата ще се увеличи. Повече от половината са нужни за неотложни възстановителни дейности, тъй като са увредени или напълно разрушени междуселищни и вътрешни улици, мостове и други пътни съоръжения.  Продължава и акцията по издирването на жената от село Черни връх. В търсенето ѝ се включиха и доброволци. Зов за помощ Междувременно от Българския червен кръст започнаха да събират  средства за пострадалите . Дарението може да се направи чрез есемес на кратък номер 1466 на цена 1 лев към всички мобилни оператори. Пари се събират и на банковата сметка на БЧК.", "date": "2017.10.26", "title": "Караниколов посочи от кой язовир е тръгнала приливната вълна в Бургаско"}
{"url": "http://www.dnevnik.bg/politika/2017/10/26/3066776_radev_nedovolstvoto_na_horata_s_pagoni_e_obiasnimo/", "text": "Президентът Румен Радев заяви, че недоволството в армията е обяснимо, а политическите реакции на проблемите им нарече неадекватни. Радев направи изказването в страницата си във \"Фейсбук\" два дни след като  военните пилоти от авиобаза \"Граф Игнатиево\" отказаха да летят . \"Напрежението в сектор \"Сигурност\" е тревожно. Кадровата криза в Българската армия се изостря. Полицаите и пожарникарите стачкуват, военните пилоти прекратиха плановите полети\", заяви президентът. \"Недоволството на хората с пагони е обяснимо – за него има социални, технически и психологически причини.  Политическите реакции на проблема  са неадекватни\", казва държавният глава. Той заявява, че достойни хора са били обвинени в алчност, бунт и престъпно поведение, и посочва, че много от тях рискуват живота си, изпълнявайки служебния си дълг. \"Да искат от тези доблестни мъже поведение на камикадзе, могат да си позволят само политици с безукорен морал на самураи. Недопустимо е да се уязвява честта на хората с пагони\", казва още Румен Радев. Той призовава за отговорно отношение към проблемите на националната сигурност с думите: \"Политическият патос не може да замести управленските решения.\"", "date": "2017.10.26", "title": "Радев: Недоволството на хората с пагони е обяснимо, политическите реакции са неадекватни"}
{"url": "http://www.dnevnik.bg/sviat/2017/10/26/3066763_ruskite_razsledvaniia_v_sasht_veche_sa_pod_vupros/", "text": "Руските разследвания\" на американския Конгрес вече са под въпрос след разкритията, че кампанията на Хилъри Клинтън и Националния комитет на Демократическата партия са финансирали досието, което бе основна отправна точка в тях. Това пише авторитетното вашингтонско издание The Hill. Наскоро в. \"Вашингтон пост\" съобщи за участието на демократите в събирането на информацията. Тя бе компилирана от бивш британски разузнавач и вероятно е използвана от ФБР в неговото разследване дали членове на кампанията на Тръмп са си сътрудничили с Русия.То е в ръцете на  специалния прокурор Робърт Мюлър  след уволнението на предишния директор на Бюрото  Джеймс Коми . Отделни разследвания има и в Сената, и в Камарата на представителите. Сега обаче Белият дом е в офанзива: Тръмп критикува \"фалшивото досие\", което според него е крайъгълният камък на \"цялата лъжа за Русия\", на пресконференция в сряда. Националният комитет на Републиканската партия застана зад президента, обвинявайки администрацията на Барак Обама и медиите, че са взели информацията насериозно. Говорител на партията изрази съмнение и по отношение на  разследването, водено от Мюлър . Те се възползваха и от възможността да посочат, че кампанията на Клинтън е успяла да плати на чужденци, за да намерят компромати за опозицията на фона на разкритията отпреди месеци, че синът на Тръмп – Доналд-младши,  неуспешно е опитал  да получи очерняща информация за Клинтън от  руска адвокатка . Междувременно републиканците започнаха нови разследвания за това как Клинтън е работила с класифицирани материали и за продажбата на компания за уран на руска фирма, извършена, докато тя е била държавен секретар. Демократите обаче настояват, че участието ѝ в създаването на досието не оневинява кампанията на Тръмп. \"Няма значение кой е платил\", твърди източник от партията пред The Hill. \"Важното е, че има сериозно, все още течащо разследване по тези въпроси, извършвано от специален прокурор и многобройни комисии в Конгреса. Това е поредната част от единствената стратегия на републиканците – те не могат да контролират Тръмп или да дискредитират сериозното разследване, така че прибягват до разсейване и диверсия.\" Републиканският конгресмен Майк Конъуей, който следи разследването на комисията по разузнаването в Камарата на представителите, заяви, че информацията за Клинтън няма съществено да промени хода на разследването. Независимо какви обвинения се разменят между двете партии, консенсусът в Капитола е, че сега атмосферата там ще е още по-разделена, пише The Hill. Каква е била ролята на демократите Марк Елиас, адвокат на кампанията на Клинтън и Националния комитет на Демократическата партия, се е свързал през април 2016 г. с вашингтонската компания Fusion GPS, която вече е провеждала такова проучване, но платено от републиканец по време на първичните избори. Демократите са финансирали проучването до края на октомври 2016 г., дни преди националния вот. Fusion GPS е наела  Кристофър Стийл  – бивш британски разузнавач с връзки във ФБР и американското разузнаване, пише в \"Вашингтон пост\". Компанията е снабдила Елиас с информацията, събрана от Стийл. Не е известно колко от нея е била предадена на представители на кампанията и на Националния комитет на партията, нито кой от хората там е бил е наясно с ролята на фирмата и на Стийл. Самата компания не е започнала разследването на Тръмп, търсейки връзки с Русия, но бързо е осъзнала, че има такива и че те са значителни, твърдят запознати пред \"Вашингтон пост\". За политическите кампании е стандартна практика да наемат адвокатски фирми, които от своя страна да наемат подизпълнители за подобни задачи. Какво пише в доклада На 10 януари 35 страници, свързвани с този проект, бяха публикувани от изданието Buzzfeed. Качествата на тези 18 доклада от лятото и есента на 2016 г. се коментират като изключително спорни, но основният проблем е, че изглеждат много трудни за потвърждаване от други източници на най-скандалните твърдения, включващи и България. Според бившия директор на ЦРУ Майкъл Морел текстовете приличат на нахвърлян набор от първични съобщения от разузнавателни източници. Пред Си Ен Ен той споделя, че е изчел всички 35 страници и е видял малки парчета информация, която е вярна, данни, които са фалшиви, и трети елементи, които са спорни. И други анализатори казват, че в текстовете има вътрешни противоречия и грешно изписани имена на хора и компании. \"Много е важно да помним, че източниците на разузнаването, дори най-добрите източници на ЦРУ, непрекъснато бъркат и лъжат, за да изглеждат много ценни и да се опитат да получат повече пари\", допълва Морел. Но според него е безпрецедентно такъв тип документи със сурова информация да стигат до толкова високо ниво. \"Това има смисъл единствено ако ръководителите на разузнаването са извършили допълнителна работа по съдържанието им и са преценили, че части или аспекти от него са достоверни. В момента ние просто не знаем кои са тези части.\"", "date": "2017.10.26", "title": "\"Руските разследвания\" в САЩ вече са под въпрос"}
{"url": "http://www.dnevnik.bg/sport/2017/10/26/3066686_bulgarin_e_v_osnovata_na_ideia_za_megaliga_za/", "text": "Представяте ли си българското футболно първенство без ЦСКА, \"Левски\" и \"Ботев\"? До подобен момент може да се стигне, ако се осъществи революционната идея за създаване на \"Мегалига\" за клубовете от Югоизточна Европа. Тя включва обединяването на 42 отбора от страните в региона, които да се състезават в две дивизии на шампионатен принцип. В основата стои целта да се даде възможност за развитие на клубове от държави като България, Сърбия, Гърция, Хърватия, Македония, Израел, Азербайджан, Армения и др. Зад идеята стои българинът Румен Вътков. Бившият търговски директор на ЦСКА от 2013 до 2015 г. се представи пред \"Дневник\" като \"инициатор\" на проекта. Той обясни, че сега се поставят основите, като се мисли за развитие. По думите му първият сезон на лигата може да се проведе през 2019-2020 г. Има ли бъдеще за \"обърнатата пирамида\" Според Вътков ключът за превръщането на проекта от идея в действителност са феновете. Той описва вижданията си с футболната пирамида. \"В момента на върха са ФИФА и УЕФА, след това са националните федерации, после са клубовете и най-отдолу са феновете. Нашата цел е да обърнем пирамидата и да тръгнем отдолу\", каза той пред \"Дневник\". \"Първата ни задача е да популяризираме идеята сред феновете, защото те са най-важни във футбола. Абсолютно съм сигурен, че феновете ще бъдат привлечени\", посочва Вътков. По думите му следващата стъпка би била да се спечели доверието и на клубовете, \"които ще са най-заинтересовани\". \"В момента клубовете в региона са притиснати, състоянието им е плачевно. Знаете колко много клубове фалираха или са в тежко финансово състояние. Ако настоящият ход продължи, няма как клубовете в Югоизточна Европа да се развият.\" (Не)осъществимият проект Идеята стъпва върху основи, които на този етап звучат немислими за осъществяване. Предвижда се \"Мегалигата\" да е на принципа на вътрешните първенства с мачове през уикендите. \"Отборите ще играят на доброволен принцип. Това ще означава, че ЦСКА и \"Левски\" например ще трябва да изберат дали да напуснат българското първенство, или да играят в него, но с вторите си отбори\", каза Вътков. Същото важи и за всички останали клубове. Идеята е те ще бъдат привлечени от много по-изгодните финансови условия. Вътков и другите представители зад Mega League Foundation, която ще администрира първенството, са изчислили, че биха продали телевизионните права за над 200 млн. евро. Другият голям въпрос остава какво ще е мнението на националните федерации и на УЕФА. При евентуално \"отцепване\" на клубове от националните шампионати съществува опасността да им се пресече пътят към евротурнирите. \"Разговорите с УЕФА са далеч и е рано да се говори за това\", казва Вътков. Въпреки това според него \"шансовете лигата да стартира са много големи\". Първи стъпки В идейния проект в елитната дивизия на \"Мегалигата\" са посочени ЦСКА и \"Левски\", а \"Ботев\" е във второто ниво. Финансовият директор на сините Красимир Иванов каза пред \"Дневник\", че клубът не е запознат с идеята. Вътков заяви, че до момента не са водени разговори с клубове. \"Лигата ще започне само ако има подкрепа от много страни. Знаете, че обединението прави силата\", посочи той. Според него в момента проблемът е, че сами по себе си пазарите в региона са малки и затова може да се получи промяна само при обединение. А изчисленията са, че при включване на всички посочени страни общото им население ще е над 90 млн. души. \"Говорили сме с потенциални партньори, но е много трудно да се обсъжда от разстояние във времето\", заяви създателят на идеята. С колегите му разговарят с хора, които да станат лица на \"Мегалигата\" и да се превърнат в посланици пред феновете и клубовете. Планът сочи, че така ще се търси лавинообразно задействане и разширяване най-напред сред запалянковците, а оттам и нагоре по пирамидата.", "date": "2017.10.26", "title": "Българин е в основата на идея за \"Мегалига\" за футболните клубове от региона"}
{"url": "http://www.dnevnik.bg/gradska_sreda/2017/10/26/3066716_kmetut_na_mladost_se_obiavi_sreshtu_zonata_za/", "text": "Кметът на столичният район \"Младост\" Десислава Иванчева се обяви срещу внесения от Столичната община проект за изменение на Закона за устройство на София, който предвижда изграждането на небостъргачи в зоната след 7-ми километър на бул. \"Цариградско шосе\". В съобщение от районната община до медиите се казва, че Десислава Иванчева е изпратила възражение до председателя на парламентарната комисия по местно самоуправление Искрен Веселинов (ВМРО). Като мотив Иванчева посочва, че 80% от предвидената зона за високо строителство по \"Цариградско шосе\" попадат в район \"Младост\". Предложенията за промяна на Закона за устройство и застрояване на Столичната община  бяха подготвени от екипа на главния архитект Здравко Здравков и внесени за обсъждане в комисиите в парламента от групата на ГЕРБ. В него се предлагат и  две зони, в които ще могат да се строят небостъргачи  - около Централната гара, край бул. \"Цариградско шосе\" след 7-ми километър (около и след \"Интер експо център\") и на Околовръстното шосе в при квартал \"Люлин\" и бул. \"Царица Йоана\". Проектът предвижда редица мерки за ограничаване безразборното застрояване на града, въвеждането на ограничение на височината за сгради, запазване на зелените площи В съобщението се твърди, че районната администрация не е била запозната с предложенията, преди да бъдат внесени за разглеждане в парламентарните комисии, и се подготвят \"тайно и на тъмно\". Във възражението си Иванчева е поискала от депутатите да не разглеждат предложеното изменение, преди Столичният общински съвет да  приеме визията си за развитие на града до 2050 г. , която се очаква да бъде готова в средата на 2018 г.", "date": "2017.10.26", "title": "Кметът на \"Младост\" се обяви срещу зоната за небостъргачи по бул. \"Цариградско шосе\""}
{"url": "http://www.dnevnik.bg/ot_vas/novini_ot_vas/2017/10/26/3065716_monako_-_iahti_skupi_koli_i_more/", "text": "Монако е превзет с измама - през 1297 година генуезкият благородник Франческо Грималди влиза в града с въоръжената си свита, преоблечени като монаси францисканци. Скулптурата пред княжеския дворец показва Грималди как вади меча си изпод монашеското расо.", "date": "2017.10.26", "title": "Монако - яхти, скъпи коли и море"}
{"url": "http://www.dnevnik.bg/sport/2017/10/26/3066800_antuni_djoshua_horata_idvat_na_machovete_mi_zashtoto/", "text": "Световният шампион по бокс Антъни Джошуа е готов да защитава титлите си срещу камерунеца Карлос Такам в Кардиф. Двамата боксьори се изправиха един срещу друг за първи път на официалната пресконференция преди сблъсъка им в събота. Джошуа, който ще заложи трите си титли – тази на Международната боксова федерация (IBF), Международната боксова организация (IBO) и Световната боксова асоциация (WBA), изрази увереност в победата. Британецът още веднъж отчете факта, че смяната на съперника му в последния момент е в негов ущърб. Първоначално той трябваше да се бие с  Кубрат Пулев , но след  контузията  на българина ще срещне следващия в ранглистата на IBF – Такам. \"Защитата на световната титла е преди всичко чест, голяма отговорност. Така беше и срещу Кличко, но аз вече съм забравил онзи мач, феновете и специалистите говорят повече за него. Сравнен с Кличко, Такам е съвсем различно животно. По отношение на техника, тренировки и подготовка той изисква различни неща\", каза Джошуа. Шампионът увери, че няма да променя своя агресивен стил и отново ще търси атака и нокаут. Той има  19 победи от 19 срещи на професионалния ринг , като всички те са с нокаут. \"Хората очакват от мен зрелище. Те идват на моите мачове, защото знаят, че ще има кръв, ще има нокаути и голямо уважение между боксьорите след това. Аз не искам да ги разочаровам\", добави Джошуа. Той обясни, че  Карлос Такам  ще го уважава не заради титлите, които носи, а заради начина, по който се боксира. Камерунецът смята, че срещата с Джошуа ще промени неговия живот, но побърза да уточни, че не става въпрос за парите, които ще получи. \"Каня всички, които харесват бокса, да гледат двама много добри спортисти. Аз излизам за победа и знам, че мога да спечеля срещу Антъни. Преди година се срещнахме и му казах, че някой ден ще се бием, ето че този ден дойде\", каза Такам. Двубоят между двамата е в събота на \"Принсипалити стейдиъм\" в Кардиф. Камерунецът, който е на 36 години, е с почти девет по-възрастен от своя опонент. Официалният кантар на двамата боксьори е утре.", "date": "2017.10.26", "title": "Антъни Джошуа: Хората идват на мачовете ми, защото знаят, че ще има кръв и нокаути"}
{"url": "http://www.dnevnik.bg/bulgaria/2017/10/26/3066832_da_se_premahva_registraciiata_na_avtomobil_pri_proval/", "text": "Регистрацията на моторно превозно средство да се прекратява служебно, ако при годишния технически преглед се установят опасни неизправности. Това решиха депутатите, които приеха на първо четене промени в Закона за движение по пътищата (ЗДП), предаде БТА. При успешно преминаване на повторен технически преглед регистрацията на превозното средство ще се възстановява също служебно. Според управляващите със закона ще се засили контролът върху превозните средства, те ще са технически изправни, а крайният ефект ще бъде намаляване на произшествията. През периодични технически преглед вече ще преминават и мотопедите, двуколесните и триколесни превозни средства с атракционна цел и високоскоростните трактори, решиха още депутатите. Предвижда се да бъде създаден специален орган по надзор, а обменът на информация между МВР и Изпълнителната агенция \"Автомобилна администрация\" за регистрираните превозни средства и за техническите прегледи да се извършва по електронен път. В закона се предвижда и глоба за манипулиране на километражи. Халил Летифов от ДПС заяви, че партията му няма да подкрепи текстовете, защото за пореден път поправките в ЗДП се правят на парче. \"Половината от колелетата, които се продават, не отговарят на изискванията и са опасни участници. Властта безхаберства с един толкова важен закон. Няма я тази превенция против жертвите по пътищата\", заяви Летифов, цитиран от агенция \"Фокус\". Станислав Иванов от ГЕРБ отговори, че велосипедите не са моторни превозни средства и няма как да преминават годишни технически прегледи. \"Ако бъде монтиран двигател на едно колело, тогава вече се задължава да минава годишен технически преглед\", обясни той. Против законопроекта се изказа и зам.-председателят на групата на БСП Георги Свиленски. Според него с приемането на промените за два месеца МВР ще понесе щети за над 5.6 млн. лв. \"Цифрите нещо ви куцат в БСП май, обяснете ми разбираемо откъде идват тези милиони щета на МВР. Много интересно ми стана вашето изказване. Вие с тези цифри си играете, както ви дойде\", отговори му Маноил Манев от ГЕРБ. Промените в закона се очаква да бъдат окончателно гласувани след 3 седмици.", "date": "2017.10.26", "title": "Да се премахва регистрацията на автомобил при провал на технически преглед реши парламентът"}
{"url": "http://www.dnevnik.bg/zdrave/2017/10/26/3066853_prez_esenta_na_2018_g_mogat_da_zapochnat_remontite_na/", "text": "На финалната права е подготовката на проекта за изграждане на нови центрове за Спешна помощ и ремонт на старите. До началото на 2018 г. се планира да бъдат обявени обществените поръчки за изпълнението на ремонтите и строежите на общо близо 240 обекта, и ако се предвиди максимален период на обжалване на поръчките, през август или септември вече ще бъдат ясни изпълнителите и ще могат да започнат работа. Такава прогноза направи министърът на здравеопазването Николай Петров пред парламентарната комисия по здравеопазването, след като представи доклад за напредъка на министерството по плана за развитие на Спешната помощ. Той прие поздравления от представители и на управляващите, и на опозицията, за наваксаното изоставане по проекта, който се финансира със 163.5 млн. лв. по оперативна програма \"Региони в растеж\". Лично вицепремиерът по европейските фондове Томислав Дончев се е включил в процеса, уточни здравният министър. След като поръчките вече са възложени, следващата есен изпълнителите ще имат срок от около два месеца, така че резултати ще могат да се видят през декември 2018 г. и януари 2019 г., ако зимата не повлияе неблагоприятно, се разбра от думите на Петров. Междувременно ще започне набавянето и на новата апаратура и линейки, които също са предвидени в проекта. Автопаркът трябва да се обнови поетапно с 400 нови линейки. По другия проект в плана за развитие на Спешната помощ - създаването на Национален център за обучение и квалификация за работещите в системата на спешната медицинска помощ - Николай Петров уточни, че се очаква той да може да започне дейност до месец май догодина. Структурата ще се финансира със 7 млн. лв., които вече са отпуснати от бюджета на министерството. Центърът вече има правилник и избран ръководител - д-р Ивелина Георгиева. И за него предстоят обществени поръчки: за оборудване и техника и за козметичен ремонт на помещенията, където ще бъде настанен в района на Медицинска академия. .", "date": "2017.10.26", "title": "През есента на 2018 г. могат да започнат ремонтите на центровете на Спешната помощ, прогнозира Петров"}
{"url": "http://www.dnevnik.bg/morski/2017/10/26/3066866_deloto_sreshtu_referendum_v_gr_suvorovo_beshe_otlojeno/", "text": "Административният съд във Варна отложи делото, образувано по жалба на областния управител Стоян Пасев срещу решението на общински съвет в гр. Суворово, с което местният референдум по повод изграждането на депо за отпадъци на дружеството \"Девен\" беше признат за законен. Отлагането на делото е мотивирано с неспазен срок на публикацията в Държавен вестник за насрочване на делото. С жалбата Пасев оспори законосъобразността на решението на общинския съвет. Според него при евентуално решение за закриване на сметището държавата ще понесе финансови загуби, тъй като със сигурност ще бъде осъдена от дружеството. Референдумът в Суворово бе проведен на 20 август т.г., а въпросът, на който трябваше да отговорят жителите на града, беше: \"Подкрепяте ли местните власти да не допуснат изграждането на депо за неопасни отпадъци, генерирани от дейността на \"Девен\" АД и рекултивация на ПИ 006167 по КАС на земеделските земи в землището на с. Чернево?\" Във вторник жители на суворовското с. Чернево направиха опит да нахлуят в централата на девненския завод \"Солвей Соди\" (в чиято група е и \"Девен\" АД) заради депото за химически отпадъци в района на селото. След опита за нахлуване в сградата завода изпълнителният директор компанията Спирос Номикос се срещна с протестиращите, но не пое ангажимент за затваряне на сметището, тъй като според него то не е опасно за здравето и живота им. След разговора жителите на с. Чернево се събраха пред сградата на общината в Суворово, за да поискат оставката на кмета Павлин Параскевов. Следващото заседание на Варненския административен съд по делото е насрочено за 23 ноември.", "date": "2017.10.26", "title": "Делото срещу референдум в гр. Суворово беше отложено от Варненския административен съд"}
{"url": "http://www.dnevnik.bg/sviat/2017/10/26/3066568_rusiia_vliiae_na_politikata_v_chehiia_chrez_mreja_ot/", "text": "Руските разузнавателни служби са действали по-агресивно и интензивно в Чехия през 2016 г. в сравнение с предходната година. Вмешателството им в чешките вътрешни работи са най-вече част от кампанията на Москва срещу Украйна, НАТО и ЕС и отбелязват успехи в обединяването на политически и неправителствени организации от целия спектър в името на собствените си интереси. Това са част от  заключенията  в публично достъпната секция на класифицирания \"Доклад за дейността на службата за сигурност и информация за 2016 г.\", изготвен от чешката Контраразузнавателната Служба за сигурност и информация (BIS). Според текста свързани с Русия организации системно са опитвали да получат подкрепа от чешки партии в и извън парламента и представители на властите и са въвлекли някои чешки граждани, съзнателно или не, в \"разузнавателна агресия на чужда сила срещу интегритета на трета страна\". С информацията, получена от службите чрез мрежата им от контакти пък са нанесени вреди на чешката държава, твърди BIS, без да навлиза в подробности. Докладът представя и поглед върху представите на Москва за \"хибридна война\", каквато според BIS се води и на чешка територия. Не цел, а обект на влияние  Сравнени с 2015 г., \"ролята и интензитетът на дейността на руските разузнавателни служби се повиши в Чехия през 2016 г.\" \"Руските разузнавателни служби не промениха отношението си към използването на необявени служители на разузнаването под дипломатическо прикритие. Така дипломатическият персонал на Русия остана най-значимият рист от неволен контакт с чуждестранен разузнавач и вече дълго време е на първо място по този критерий сред дипломатическите представителства в Чешката република.\" Макар Чехия да не е била основна цел на \"хибридна кампания\" нито през 2016 г., нито преди това,   в хибридни операции или чрез други мерки, които са пряко или непряко използвани компоненти на руски хибридни кампании. В \"руските операции за влияние и активни мероприятия през 2016 г.\" са използвани различни методи, отговарящи на теоретичните постановки на хибридните войни. Сред тях са похвати, пораждащи \"неадекватна реакция\" от противника - \"медийна истерия, прибързани и фалшиви реакции, които се превръщат в модели за планиране на по-нататъшни хибридни кампании.\" \"Тези руски разузнавателни операции и дейности за влияние най-вече   в чешките вътрешни работи... На стратегическо ниво обаче се възприемат като руски хибридни кампании срещу Украйна, НАТО и ЕС.\" В бележка под линия се уточнява, че е било \"в интерес на Русия да повлияе на вътрешния политически и социален интегритет на Чехия и така да отслаби и ЕС и НАТО.\" Дават се примери, свързани с кибершпионаж и пропаганда, дейността на Москва в Украйна и Русия отвличането на естонски разузнавач и \"руските гранични операции в Европа,\" за да се уточни, че \"е очевидно, че ЕС и НАТО са изправени пред руска хибридна кампания.\" Съпричастие на чешки граждани и организации Продължили са пътуванията на чешки граждани от Русия до \"проблематични зони на Украйна\" като Донбас и Крим. \"Чешки граждани, макар и без да знаят,   от руските тайни служби по време на тези пътувания. Присъствието на руски разузнавателни офицери и в някои случаи на снимки от тези пътувания хвърлят сянка на съмнение за частния характер на пътуванията.\"", "date": "2017.10.26", "title": "Русия влияе на политиката в Чехия чрез \"мрежа от контакти\", сочи разузнавателен доклад"}
{"url": "http://www.dnevnik.bg/sport/2017/10/26/3067037_martina_hingis_spira_s_tenisa_sled_finalite_na_wta/", "text": "Носителката на пет индивидуални титли от Големия шлем Мартина Хингис обяви, че прекратява състезателната си кариера. Една от най-успешните тенисистки в историята ще се оттегли след края на провеждащия се тази седмица финален турнир на WTA. Хингис участва в надпреварата на двойки в тандем с Юн Джан Чън от Тайван. Това ще е третото оттегляне в изпълнената със събития кариера на 37-годишната швейцарска тенисистка. \"Като погледна назад, ми е трудно да повярвам, че са минали почти 23 години, откакто направиха дебюта си в професионалния тенис. Това бяха едни от най-щастливите години в живота ми - и в личен, и в професионален план. Вярвам обаче, че дойде времетo да се оттегля\", обяви Хингис чрез социалните мрежи. Швейцарката дебютира в женския тенис през 1994 г., когато е само на 14 години. Тя държи редица рекорди за най-млада шампионка в големите турнири. Още на 15 Хингис печели титлата на двойки на \"Уимбълдън\" с Хелена Сукова. Това я превръща в най-младата тенисистка, триумфирала в турнир от Големия шлем. През 1997 г. на Australian Open, когато е на 16, Хингис става най-младата шампионка на сингъл в Шлема. Тя е и най-младата, оглавявала световната ранглиста индивидуално. Същата година швейцарката записва серия от 37 поредни победи, което е най-доброто постижение от 1995 г. до днес. Хингис е спечелила общо 25 титли от Големия шлем - пет поединично, три от които през 1997 г., седем при смесените двойки и 13 в дамските двойки. Тя прекарва общо 209 седмици на върха в индивидуалната световна ранглиста. Заради поредица контузии швейцарската тенисистка се оттегля от тениса през 2003 г., когато е само на 22. През 2006 г. се завръща, но през 2008 г. отново обявява край на кариерата си, след като е наказана за две години заради употреба на кокаин. През 2013 г. Хингис направи третото си завръщане и оттогава постигна страхотни резултати на двойки. От 2015 г. до сега тя завоюва четири титли от Големия шлем в дамското каре и още седем при смесените двойки. Две от тях дойдоха в тазгодишния US Open. През 2016 г. тя сбъдна мечтата си да спечели медал от олимпийски игри - сребро при дамските двойки в тандем с Тимеа Бачински. В момента Хингис оглавява световната ранглиста на двойки. \"Това не е сбогуване. Както показва историята, не съм способна да стоя за дълго извън тениса. Нямам търпение да видя какви нови възможности и предизвикателства има пред мен. Вярвам, че най-доброто предстои\", каза още Хингис.", "date": "2017.10.26", "title": "Мартина Хингис спира с тениса след финалите на WTA"}
{"url": "http://www.dnevnik.bg/sport/2017/10/26/3067040_machut_na_tervel_pulev_v_chikago_propadna/", "text": "Мачът на Тервел Пулев в Чикаго няма да се състои, съобщи Би Ти Ви.  В сряда българският боксьор обяви , че този петък ще се изправи срещу американеца Бритън Норууд. Бронзовият медалист от Лондон 2012 обаче не е успял да извади навреме всички необходими документи, за да се боксира в САЩ. Вместо това Пулев ще направи четвъртия си мач за 2017 г. в Германия. Двукратният европейски вицешампион при аматьорите ще се качи на ринга в Берлин на 11 ноември. Съперникът му тепърва ще бъде уточнен. Пулев, който през януари ще навърши 35 години, ще преследва пета победа в петия си мач като професионалист. Досега той спечели всичките си срещи с нокаут - срещу Томислав Рудан и Якуб Войчих в София и срещу Рамази Гогичашвили и Дражан Жаняни в Берлин.", "date": "2017.10.26", "title": "Мачът на Тервел Пулев в Чикаго пропадна"}
{"url": "http://www.dnevnik.bg/sport/2017/10/26/3067041_ludogorec_ocelia_za_kupata_na_bulgariia_sled_duzpi/", "text": "Лудогорец\" се класира драматично за четвъртфиналите за Купата на България след победа с дузпи срещу \"Берое\". В редовното време двубоят завърши 1:1, в продълженията двата отбора не успяха да си отбележат, а при изстрелите от бялата точка разградчани спечелиха с 4:3. \"Лудогорец\" стана поредният фаворит, който преодоля с много трудности втория кръг на турнира. Във вторник носителят на трофея \"Ботев\" победи \"Царско село\" с 4:3 след продължения, а ЦСКА обърна \"Ботев\" (Враца) от 0:1 до 3:1. В сряда \"Левски\" имаше нужда от автогол, за да отстрани \"Mонтана\". \"Лудогорец\" игра 120 минути за втори пореден път, след като в първия кръг на турнира победи \"Оборище\" (Панагюрище) с 3:2 след продължения. Днешният двубой с \"Берое\" беляза началото на тежка серия за българския шампион, който в следващите десет дни ще играе с \"Левски\", \"Брага\" и ЦСКА. Старши треньорът на \"Лудогорец\" Димитър Димитров направи 11 промени спрямо шампионатния мач с \"Етър\" (4:0) през уикенда. Място в титулярния състав получиха вратарят Ренан дош Сантош, Лукас Саша, Георги Терзиев, Рафаел Форстър, Александър Василев, Яцек Горалски, Густаво Кампаняро, Светослав Ковачев, Върджил Мисиджан, Жуниор Кишада и Жоао Пауло. Началото на мача беше равностойно, а \"Берое\" откри резултата в 24-ата минута след статично положение. Камен Хаджиев се измъкна от прекия си пазач при центриране от корнер и отбеляза с хубав удар с глава. Десет минути по-късно главният съдия Георги Димитров обаче отсъди изключително спорна дузпа в полза на \"Лудогорец\". Густаво Кампаняро беше задържан от Хаджиев извън наказателното поле. Бразилецът падна, след което се изправи и се хвърли в пеналта. Димитров показа бялата точка, а Кампаняро се зае с изпълнението и изравни. \"Лудогорец\" беше по-активният отбор до края на мача, но не успя да стигне до второ попадение. В 39-ата минута Мисиджан се откъсна сам срещу вратаря Душан Перниш, но отправи много неточен изстрел. \"Берое\" отговори с опасен пробив на Антон Карачанаков, който центрира успоредно на голлинията, но нямаше кой да засече подаването му. През второто полувреме \"Лудогорец\" заигра по-добре и създаде повече положения пред Перниш. Три минути след почивката Ковачев пропусна отлична възможност. Последваха спасяване на Перниш срещу Пауло и неточни удари на Мисиджан и влезлите като резерви Абел Анисе и Клаудиу Кешеру. В 85-ата минута се стигна до още една спорна ситуация. Ковачев напредна отляво и беше на път да преодолее Павел Виданов. Бранителят на \"Берое\" спря топката с ръка, но съдията прецени, че няма основание за дузпа. В оставащите минути от редовното време Перниш спаси шут на Анисе, а Карачанаков получи много пространство отдясно при бърза контраатака, но стреля покрай вратата на Ренан. В продълженията \"Лудогорец\" засили натиска. В 97-ата минута Кешеру изведе Мисиджан на отлична позиция в близост до вратарското поле, но ударът по диагонала на холандското крило не намери целта. В 109-ата минута Марселиньо отправи страхотен изстрел от дистанция, който разтресе напречната греда, след като Перниш успя да закачи топката с върха на пръстите си. В 115-ата минута гредата отново спаси \"Берое\" след техничен фалцов удар на Мисиджан. Така се стигна до дузпи, които започнаха с пропуск на капитана на \"Берое\" Мартин Райнов. \"Лудогорец\" вкара първите си три изпълнения от бялата точка, но при четвъртото Василев стреля високо над вратата при четвъртото изпълнение за разградчани. Виданов обаче също не уцели вратата при следващата дузпа. Това даде възможността на Форстър да прати домакините в следващата фаза и бранителят не я пропусна. Дузпи 0:0 Мартин Райнов (пропуск) 1:0 Клаудиу Кешеру 1:1 Педро Еуженио 2:1 Густаво Кампаняро 2:2 Серджиу Негрут 3:2 Лукас Саша 3:3 Борислав Цонев 3:3 Александър Василев (пропуск) 3:3 Павел Виданов (пропуск) 4:3 Рафаел Форстър Всички резултати от осминафиналите \"Царско село\" -   3:4 след продължения (2:2 в редовото време)  - \"Локомотив\" (София) 1:0  - \"Ботев\" (Враца) 3:1  - \"Струмска слава\" 2:0  - \"Локомотив\" (Пловдив) 2:1 след продължения (1:1 в редовното време) \"Монтана\" -   0:1  - \"Септември\" 2:1  - \"Берое\" 1:1 след продължения, 4:3 при дузпите", "date": "2017.10.26", "title": "\"Лудогорец\" оцеля за Купата на България след дузпи срещу \"Берое\""}
{"url": "http://www.dnevnik.bg/detski_dnevnik/2017/10/26/3066930_stroitelna_zona_otvaria_vrati_v_muzeiko/", "text": "В неделя, на 29 октомври, в детския научен център \"Музейко\" отваря врати \"Строежко\" - голяма строителна зона, която ще остане там няколко месеца. За какво са ни сградите? Имаш ли точна ръка? Как така небостъргачът не пада? Отговорът на тези и много други въпроси, свързани с планиране и конструиране, с въображение и търпение, с физика и механика - в \"Строежко\". Там децата ще могат да се посветят на т. нар. неструктурирана игра - истинско предизвикателство днес, когато цялото им всекидневие е структурирано и разчетено до секунда. С помощта на хиляди строителни блокчета и дъсчици, големи лего кубчета в различни цветове и цветни карти за земя малките конструктори ще издигат своите най-високи кули, най-стабилни къщи, най-дълги писти или невероятни космически кораби, коли, самолети и животни. Интерактивното пространство на \"Строежко\" ще бъде домакин на архитектурни работилници и предизвикателства и ще посреща гост-лектори - архитекти, строители и творци, които разработват тематично съдържание за малките слушатели. Зоната ще предлага образователни занимания за всички възрасти със специален акцент върху най-малките посетители на \"Музейко\" - от 18 месеца до 5 години. Тук прохождащите ще могат да изследват връзката между цвят и форма, както и да решават лесни проблеми, развивайки своето критическо мислене - базисно умение за възрастта между 1 и 2 години. Малко по-големите деца ще могат да строят ферми за любимите си животни и да развиват своята координация в \"Строежко\". Малък квартал от къщи с ветеринарна клиника или различни сгради в града ще строят децата между 3 и 5 години. Зоните за строителство и свободна игра са сред най-предпочитаните в детските научни музеи по цял свят. И това съвсем не е случайно - 80% от когнитивните способности на децата се създават в първите 3 години от живота, а именно в зоните за строителство децата решават конструктивни задачи, развивайки възможностите си за аналитично мислене. Образователните ползи от интерактивния \"Строежко\" са наистина много - логическо и пространствено мислене, сръчност и чувство за баланс, работа е вкип и концентрация, творческо и когнитивно развитие, усъвършенстване на фината моторика.", "date": "2017.10.26", "title": "Строителна зона отваря врати в \"Музейко\""}
{"url": "http://www.dnevnik.bg/photos/2017/10/26/3066340_fotogaleriia_svetovnite_snimki_na_denia_-_26_oktomvri/", "text": "Есенен ден в Питлокри, Великобритания.", "date": "2017.10.26", "title": "Фотогалерия: Световните снимки на деня - 26 октомври 2017 г."}
{"url": "http://www.dnevnik.bg/sport/2017/10/26/3067063_federer_preskochi_vtoriia_krug_v_bazel_za_57_minuti/", "text": "Носителят на 19 титли от Големия шлем Роджър Федерер изнесе нова лекция на домашния турнир в Базел. След като в първия кръг победи Франсис Тиафо с 6:1, 6:3 за 61 минути, днес швейцарската легенда надигра Беноа Пер със същия резултат за 57 минути. Федерер, който преследва осма титла в родния си град, не даде нито една възможност за пробив на френския тениист. 36-годишният швейцарец имаше девет възможности да спечели подаването на съперника и реализира четири от тях - три в първия и една във втория сет. В спор за място в полуфиналите световният №2 ще се изправи срещу победителя от мача между канадския тинейджър Денис Шаповалов и поставения под №7 Адриан Манарино от Франция. Останалите фаворити също продължават към четвъртфиналите. Поставеният под №2 Марин Чилич имаше най-труден път. Хърватинът спечели трисетова битка със сънародника си Борна Чорич - 6:3, 3:6, 6:3 след два часа игра. В четвъртфиналите Чилич ще срещне изненадата на турнира Мартин Фучович. Унгарецът, който започна участието си от квалификациите, спечели първите три гейма срещу Леонардо Майер, преди аржентинецът да се откаже заради контузия. Двукратният шампион в Базел Хуан Мартин дел Потро победи друг квалификант - Жюлиен Бенето от Франция. Аржентинецът се наложи с 6:4, 6:4 и ще срещне испанеца Роберто Баутиста Агут в битка за място в полуфиналите. Другият четвъртфинал противопоставя Давид Гофен и Джак Сок.", "date": "2017.10.26", "title": "Федерер прескочи втория кръг в Базел за 57 минути"}
{"url": "http://www.dnevnik.bg/bulgaria/2017/10/26/3067064_ot_ponedelnik_se_ochakva_da_se_normalizirat_poletite/", "text": "Зам.-министърът на отбраната Атанас Запрянов обяви пред комисията по отбрана, че от понеделник ще бъдат нормализирани полетите на летците от авиобаза \"Граф Игнатиево\". Комисията изслуша извънредно военното и политическото ръководство на Министерството на отбраната заради отказа на  военните пилоти от авиобаза \"Граф Игнатиево\" да летят , съобщи БНР. Преди два дни пилотите оправдаха решението си с това,  че се чувстват неуверени да летят.  Веднага се заговори за бунт, но след бързо  разследване на военна прокуратура  доказателства за неподчинение не бяха открити. Няма никакъв писмен документ на военния министър да започне проверка за действията на пилотите, каза Запрянов и допълни, че пловдивската прокуратура се е самосезирала. Депутатите от комисията по отбрана са поискали уверения, че действията на пилотите не са били умишлени. \"Искаме да сме абсолютно сигурни, че това са били индивидуални решения на летците, а не групово решение, нали?\", попита председателят на комисията от ГЕРБ ген. Константин Попов. Зам.-началникът на отбраната генерал Пламен Атанасов е потвърдил, че е така, а зам.-министърът на отбранята Атанас Запрянов увери, че действията на пилотите са били продиктувани от малкото часове във въздуха, съчетано с незнание за плановете на военното министерство за модернизация и купуването на нова техника. \"В случая имаме дисциплинарен проблем от гледна точка на координацията на информацията между различните структури. Действително това ги е обезверило, че има двигатели, а пък нищо не се случва и ще се случи ли въобще\", обясни Запрянов. Цивилното ръководство на отбраната отново посочи, че ремонтите на МиГ-29 трябва да са след директно договаряне с руската страна – производител, а проектът за нов изтребител се движи. В изказванията си депутатите се обявиха в подкрепа на пилотите. Бившият командир на ВВС, а сега депутат от ДПС Симеон Симеонов не се съгласи с  изказванията на вицепремиера Валери Симеонов  по-рано днес, че действията на пилотите граничели с измяна. \"Когато се говори за хора, които милеят за родината си, залагат живота си, летят минимален нальот, трябва да има съответното уважение\", заяви той. ", "date": "2017.10.26", "title": "От понеделник се очаква да се нормализират полетите на летците от \"Граф Игнатиево\""}
