{"url": "https://www.dnevnik.bg/sport/2019/01/03/3369973_siti_nanese_purva_zaguba_na_livurpul_i_ostavi/", "text": "Манчестър сити\" стана първият отбор, успял да победи \"Ливърпул\" във Висшата лига през сезона. Шампионите се наложиха с 2:1 срещу червените в много интересен мач на \"Етихад\". \"Гражданите\" поведоха в края на първото полувреме с гол на Серхио Агуеро. След почивката \"Ливърпул\" изравни чрез Роберто Фирмино, но малко по-късно Лерой Сане се разписа за 2:1. \"Ливърпул\" остава начело във Висшата лига с 54 точки. \"Сити\" излезе втори, като се доближи на четири точки от върха, а третият \"Тотнъм\" има 48. Двата отбора изиграха вълнуващ и напрегнат мач, макар головите положения да не бяха много. През първото полувреме положенията бяха малко, но имаше и моменти, привлекли вниманието. \"Манчестър сити\" започна по-дейно и се насочи в нападение, но постепенно \"Ливърпул\" изнесе играта по-напред.  Червените имаха първата добра възможност. В 18-ата минута Садио Мане беше изведен срещу Едерсон и стреля, но улучи гредата. Джон Стоунс опита да избие рикоширалата топка, но след среща с ръцете на вратаря тя се насочи обратно към вратата. Тогава защитникът на \"Сити\" се хвърли и успя да избие. Графиката от технологията на голлинията показа, че топката не е минала голлинията изцяло и гол не беше зачетен. Пет минути преди почивката \"гражданите\" взеха преднина с първия си точен удар. Бернардо Силва подаде на Агуеро, който с мощен удар от малък ъгъл преодоля Алисон. В началото на второто полувреме \"Сити\" стоеше добре. Клоп предприе промяна с пускането на Фабиньо вместо Джеймс Милнър и това даде резултат. \"Ливърпул\" заигра по-остро и създаде притеснения на съперника. В 64-ата минута, когато след центриране от дясно Андрю Робъртсън пусна успоредно на вратата към непокрития Фирмино, който с глава изравни. \"Сити\" отговори бързо и осем минути след това отново поведе. В момент, в който червените се бяха устремили, \"гражданите\" направиха добра атака. При нея Стърлинг пусна вляво на освободилия се Сане и германецът вкара с диагонален удар по земята. В 81-ата минута \"Ливърпул\" организира атака с няколко подавания, след което се получи разбъркване в наказателното поле на съперника, но \"гражданите\" се справиха. Последва отлично бързо нападение за домакините, при което Стърлинг ускори и изведе Агуеро сам срещу Алисон, но вратарят на мърсисайдци се справи. Две минути по-късно Салах получи зад защитата в наказателното поле, измъкна се от бранител и стреля, но Едерсон изби. В 90-ата Бернардо Силва излезе в добра позиция и стреля силно, но право в Алисон и вратарят изби. Топката попадна в Стърлинг, който обаче шутира встрани. Това беше стотната победа за Гуардиола начело на \"Сити\". Тя дойде в 144-ия му двубой в отбора.", "date": "2019.01.03", "title": "\"Сити\" нанесе първа загуба на \"Ливърпул\" и остави интригата във Висшата лига"}
{"url": "https://www.dnevnik.bg/evropa/2019/01/03/3369743_evrokomisiiata_shte_proveriava_polsha_za_nezakonna/", "text": "Европейската комисия очаква Полша да предостави за разглеждане в ЕС новия си закон, който намалява данъка върху електричеството, каза говорителят на Комисията Мина Андреева, цитирана от \"Ройтерс\". Брюксел ще прецени дали той съответства на европейските разпоредби, забраняващи незаконна държавна помощ за компаниите. Долната камара на полския парламент прие на 28 декември закон за намаляване на данъка върху електричеството, тъй като управляващата партия \"Право и справедливост\" се опитва да спре покачването на сметките за електроенергия преди парламентарните избори тази година. Държавните компании за комунални услуги предложиха увеличение на сметките за домакинствата с над 30 процента през следващата година, за да си възстановят приходите, свили се след 65-процентното поскъпване на електроенергията на едро. Точно преди заседанието на долната камара на парламента \"Право и справедливост\" неочаквано повиши предложението си за компенсация за комунални услуги до 4 милиарда злоти (1.1 милиарда долара), за да компенсира загубите на компаниите, които ги предоставят. \"Страна - членка на ЕС, е задължена да уведоми Еврокомисията за всякакви държавни мерки за подпомагане, преди те да влязат в сила\", заяви на редовна пресконференция Андреева. \"Законът на ЕС постановява, че Европейската комисия трябва да бъде уведомена за подобни мерки, за да може да ги разгледа. До този момент не сме били уведомени от полските власти, но ще очакваме те да го направят\", добави тя. /БТА", "date": "2019.01.03", "title": "Еврокомисията ще проверява Полша за незаконна държавна помощ в енергетиката"}
{"url": "https://www.dnevnik.bg/skorost/2019/01/03/3369775_do_15_ianuari_shte_moje_da_se_putuva_bez_vinetka/", "text": "До 15 януари по пътищата на България ще може да се пътува без винетка. Оттогава тол-полицията и пътната полиция ще започнат да глобяват за липсата на винетка. Това обясни директорът на Националното тол-управление в Агенция \"Пътна инфраструктура\" Антон Антонов на извънредна пресконференция. Той обясни, че в момента тече информационна кампания за шофьорите. Именно заради това ще има такъв гратисен период преди полицията да започне да налага санкции. Освен това от АПИ установили, че повечето налични винетки изтичат в края на този месец. Антонов каза още, че има проблем на граничните пунктове, тъй като там липсват терминали за покупката на винетка. До момента само на Капитан Андреево има такъв, а от днес би трябвало да бъдат внедрени още 4 на Дунав мост, но не уточни за кой от двата моста става въпрос. \"До края на месеца на всеки граничен пункт ще се продават електронни винетки. От 7 януари ще разпространим мрежата от места, където ще се осъществява продажбата на винетки, а в момента чужденците могат да се информират чрез сайта на АПИ как да си купят такава винетка\", обясни още Антонов, като уточни, че те ще се продават в големите бензиностанции и в EasyPay. От днес пък спира конвертирането на хартиени винетки в електронни. Ръководителят на отдел \"Информационно обслужване\" в Националното тол-управление Олег Асенов уточни, че това се налага, тъй като \"повече от 33% от опитите за конвертиране не са както трябва\". \"Мога да дам пример как 168 винетки са конвертирани за един и същи регистрационен номер на превозното средство. Има и десетки конвертирани месечни винетки за един и същи номер. Няма проблем в системата, потребителите просто се опитват да видят как системата ще реагира. Това обезсмисля процеса на конвертиране\", обясни той. По думите на Асенов до края на следващата седмица всички езици, с които ще работи системата за електронните винетки, ще са активни и на мобилното приложение. \"Това е най-сложната информационна система, която работи в България в момента и не може всичко да се случва за миг\", каза още Олег Асенов.", "date": "2019.01.03", "title": "До 15 януари ще може да се пътува без винетка, обяви пътната агенция"}
{"url": "https://www.dnevnik.bg/sport/2019/01/03/3369841_nacionalut_plamen_iliev_e_pred_preminavane_v_ludogorec/", "text": "Вратарят Пламен Илиев е близо до трансфер в шампиона \"Лудогорец\". Футболистът е собственост на румънския \"Астра\" (Гюргево), но договорът му с тима изтича в края на сезона. Седемкратният шампион иска да го привлече още през зимната пауза и да го наложи като дългосрочна опция на вратата. Илиев има осем мача от началото на сезона в румънската Лига 1, в които допусна шест гола и запази мрежата си суха три пъти. Вратарят се познава добре с настоящия треньор на \"Лудогорец\" Антони Здравков, който му беше наставник в младежкия национален отбор. В последните години Илиев се наложи като №1 в мъжкия национален отбор и записа девет мача, откакто Петър Хубчев пое състава. Пламен Илиев е на 27 години, а в България игра за \"Видима-Раковски\" и \"Левски\". При сините той се наложи като №1 и записа 119 мача в периода 2011 - 2015 година. След това Илиев премина в \"Ботошани\", а от 2017 г. е в \"Астра\". \"Лудогорец\" се нуждае от вратар, след като бразилецът Ренан е близо до трансфер. Договорът на стража е до края на 2019 г. Втората опция Хорхе Броун не впечатлява, когато получи шанс, а дългогодишният титуляр Владислав Стоянов продължава да лекува тежка контузия. Междувременнно медиите в Израел съобщиха, че националът на страната Ели Даса е близо до преминаване в \"Лудогорец\". Десният бек е на 26 години и играе в \"Макаби\" (Тел Авив). Дотук \"Лудогорец\" си осигури едно ново попълнение. Румънският национал Адриан Попа премина под наем от английския \"Рединг\". Близо до шампионите е и Серкан Юсеин от \"Ботев\" (Пловдив).", "date": "2019.01.03", "title": "Националът Пламен Илиев е пред преминаване в \"Лудогорец\""}
{"url": "https://www.dnevnik.bg/biznes/companii/2019/01/03/3369879_veche_ima_nujnite_razresheniia_za_protesta_na/", "text": "Всички разрешения, нужни за планирания за 10 януари протест на превозвачи от България и други страни в Източна Европа, вече са издадени, каза днес по Би Ти Ви евродепутатът Ангел Джамбазки. По думите му българските камиони ще бъдат разположени на площад \"Люксембург\", докато румънските ще паркират пред сградата на Европейската комисията. Според Джамбазки камиони ще има също от Румъния, Полша, Литва, Латвия, Малта, Испания и други страни. От правителството пък се търси съдействие в протеста да се включат всички работещи в европейските институции българи. Протестът е срещу  пакета \"Мобилност\",  който според българския евродепутат има за цел да фалира превозвачите от България и другите засегнати страни и те да бъдат наети от германски, френски, италиански и белгийски фирми, при това за същите пари. \"Това е най-силното антиевропейско действие, което съм виждал. То нарушава принципа за общия европейски пазар\", каза Ангел Джамбазки. Според него, ако новите правила влязат в сила, ще бъдат превърнати в емигранти 450 хиляди българи. Джамбазки на няколко пъти нарече евродепутатите, които са приели текстовете, лъжци и лицемери. Според него България трябва да заеме твърда позиция, като заплаши включително с налагането на вето на договора за Брекзит. Джамбазки разкри, че плановете на недоволните страни включват саботиране на гласуването на текстовете в пакет \"Мобилност\", отлагане на решението, като целта е следващият европарламент да се произнесе по тях.", "date": "2019.01.03", "title": "Вече има нужните разрешения за протеста на българските превозвачи в Брюксел"}
{"url": "https://www.dnevnik.bg/photos/2019/01/03/3369756_fotogaleriia_nachaloto_na_noviia_sezon_za_grigor/", "text": "Григор Димитров започна новия сезон с четвъртфинал в турнира от категория \"АТП 250\" в Бризбейн. Българският тенисист записа победи срещу Йошихито Нишиока и Джон Милман, преди  .", "date": "2019.01.03", "title": "Фотогалерия: Стартът на новия сезон за Григор Димитров"}
{"url": "https://www.dnevnik.bg/sviat/2019/01/03/3369624_zashto_e_nujno_na_sveta_amerika_i_kitai_da_se_razberat/", "text": "В САЩ подкрепата за отношения на сътрудничество с Китай бързо се изпарява. Все повече чувам оплаквания от бизнес лидери за структурни търговски проблеми. Военните са обезпокоени от агресивните  геополитически ходове на Пекин . Влиятелни гласове и в двете политически партии използват все по-конфронтационен език. Тези основателни опасения водят към омагьосан кръг, в който всяко следващо негативно развитие още повече отравя и без това плиткия резервоар от добронамереност. Този порочен цикъл трябва да бъде преодолян. Деловите кръгове, политическите анализатори и медиите в САЩ трябва да създават климат, който да насърчава овластените чрез избори официални лица да се стремят към конструктивни отношения. Същото важи и за Китай, макар че там политическата система е различна. Лидерите и в двете страни трябва да признаят нашия императивен собствен интерес да работим заедно по изключително важните транснационални проблеми, и особено по двете смъртоносни заплахи, надвиснали над живота на планетата -  ядрените оръжия  и  климатичните промени . Нито една страна не може сама да се справя с тези заплахи, а съществуващите международни институции се оказват неадекватни. Най-добрият шанс за успешно справяне с тези належащи въпроси, както и с други транснационални проблеми като пандемиите, тероризма и киберсигурността е В разговор, на който неотдавна бях медиатор в Съвета за външни отношения, китайският външен министър Ван И засегна тази тема и отбеляза, че \"историята ще запомни онези, които поемат водачеството в мъглата\". Най-сигурният начин това да се случи това е да изградим конструктивни отношения между нашите две страни. В противен случай е наложително да оставим настрана нашите различия, за да се справим с тези две екзистенциални предизвикателства. Двете най-големи икономики - Съединените щати и Китай, могат да зададат тон за глобални усилия срещу изменението на климата, като инвестират в  технологии за чиста енергия , приемат строги правила за опазване на околната среда и насърчават своите търговски партньори да направят същото. (Разбира се, сегашното правителство не приема реалността на  изменението на климата , но се надяваме, че бъдещите правителства ще признаят необходимостта от неотложни действия). Необходимо е също така сътрудничество за справяне с разпространението или възможното използване на ядрени оръжия. Продължаващото разработване от Северна Корея на разпадащи се ядрени материали и ракети е явно нарушение на неотдавнашното й споразумение със САЩ. А и не само Северна Корея поражда такива опасения. Пакистан например има слабо правителство и несигурен контрол върху своя ядрен арсенал. Човешката история е низ от чести конфликти. Ако не вярвате, че човешката природа може да се промени, има Сътрудничеството между САЩ и Китай за ограничаване на разпространението на ядрени оръжия между държавите, на отклоняването на ядрени материали към терористи и други рискове, ще ни даде повече сигурност. Най-обещаващата перспектива за справяне с тези предизвикателства е връщане на икономическите отношения на нашите страни на стабилна основа. Насоката на отношенията се задава отгоре, така че е време президентите Тръмп и Си Цзинпин да уредят своите текущи търговски спорове в рамка, която дава приоритет на сътрудничеството. Антипатията на правителството към Китай понякога изглежда предизвикана от ирационален гняв заради търговските дефицити. Почти всички водещи икономисти смятат теорията на президента, че търговските ни отношения трябва да се оценяват с оглед на двустранния търговски дефицит, за аналитично погрешна. От друга страна, Китай е нарушил някои широко приети търговски и инвестиционни норми, например чрез субсидиране на износа, ограничаване на вноса, защита на националните компании, налагане на задължения да се купуват китайски продукти, а понякога и изисквания чуждестранните компании да споделят интелектуалната си собственост с китайски партньори. Тези структурни политики представляват сложен проблем. Те са съставна част от китайския икономически модел и Съединените щати трябва да признаят, че не могат просто да изискват Китай да промени този модел. Китай от своя страна трябва да признае, че неговата система създава някои неприемливи последици в сферата на търговските отношения. Тръгвайки оттам, двете страни трябва да могат да намерят разумни решения. Подходът на Вашингтон трябва да бъде многостранен и спокоен, обединявайки усилията с други страни, включително европейските ни съюзници, Бразилия, Мексико и Япония, за подход като единен блок към Пекин. Успявали сме да преодолеем икономическите и политическите си различия в миналото. Когато бях министър на финансите през 1990-те години, Съединените щати и Китай работиха заедно, за да овладеят азиатската финансова криза. И въпреки че сегашното правителство се оттегли от Парижкото споразумение за климата, двустранното ни сътрудничество изигра съществена роля за постигането му през 2015 г. Трябва да погледнем отвъд ежедневните заглавия за (търговските ни спорове) към далече по-належащия проблем за все по-острите търкания между САЩ и Китай. В името на бъдещето на човечеството, а да не говорим за нашите непосредствени икономически интереси, нашите две страни трябва да признаят, че имаме взаимен интерес от конструктивни отношения и да действат в съответствие с това. /БТА", "date": "2019.01.03", "title": "Защо на света е нужно Америка и Китай да се разберат"}
{"url": "https://www.dnevnik.bg/sviat/2019/01/03/3369873_zadurjaniiat_v_rusiia_amerikanec_e_obvinen_v_shpionaj/", "text": "Американецът Пол Уийлън, задържан от руските власти в Москва, е обвинен в шпионаж. Това съобщава за агенция \"Интерфакс\" източник, запознат със ситуацията. \"Обвинението е предявено. Уийлън не признава (вината си)\", обяснява събеседникът на агенцията няколко дни след информацията за ареста му. Уийлън, бивш военен, който от години е директор на компания за авточасти в САЩ, бе отседнал в московски хотел, когато  изчезна на 28 декември . Арестът е бил постановен на 29 декември, съобщи Владимир Жеребенков, адвокатът на американския гражданин. По думите му арестът вече е бил обжалван. Жеребенков обаче отказва да коментира причините за задържането или делото срещу Уийлън. Информацията на \"Интерфакс\" дойде близо 24 часа след като американският държавен секретар Майк Помпео поиска Уийлън да бъде освободен. Американският посланик в САЩ пък посети задържания в следствения изолатор \"Лефортово\" в Москва, след като властите във Вашингтон поискаха от Русия да уважи това право.", "date": "2019.01.03", "title": "Задържаният в Русия американец е обвинен в шпионаж"}
{"url": "https://www.dnevnik.bg/bulgaria/2019/01/03/3369867_jalbite_na_ivancheva_i_petrova_sa_veche_v_evropeiskiia/", "text": "Жалбите за нарушени права на подсъдимите за получаване на подкуп бивш кмет на район \"Младост\" Десислава Иванчева и заместничката й Биляна Петрова са вече представени на вниманието на Европейския съд в Страсбург. Информацията, която бе съобщена най-напред от сайта defakto.bg, потвърдиха пред \"Дневник\" от адвокатската кантора на защитника на Петрова - адвокат Ирен Савова. Оплакванията са за нарушения на няколко текста от Европейската конвенция за правата на човека /ЕКПЧ/, като най-сериозните се отнасят до периода на разследването. Конкретно е визиран начинът на задържането им, което бе извършено в ефира на телевизиите, като не беше допуснат адвокат въпреки тяхното настояване, последвано от нарушения при провеждането на първите процесуално-следствени действия. В жалбата е посочено унизителното отношение и прекомерната и неоправдана принуда както нарушения на чл. 3 от ЕКПЧ. Другите акценти от оплакванията са условията в арестантската килия и нарушенията в съдебната фаза, отнасящи се до мерките за неотклонение. Посочено е, че при подобна фактическа обстановка Европейският съд в Страсбург е установявал нарушения, това е било изложено пред Апелативния специализиран съд, но той e oтĸaзвaл дa вземе предвид пocoчeнoтo възpaжeниe, според адвокатите. Или само чacтичнo се е съобразявал и в крайна сметка e пocтaнoвявaл да продължи задържането под стража на подсъдимите. В момента Иванчева и Петрова са под домашен арест по силата на определението на първоинстанционния спец съд. Все още предстои Апелативния специализиран съд да се произнесе по прокурорския протест срещу по-леката мярка за неотклонение. Това ще се осъестви пак на закрито заседание, въпреки препоръката на съдията от спецсъда Иво Хинов това да стане публично и с призоваване на страните. ...", "date": "2019.01.03", "title": "Жалбите на Иванчева и Петрова са вече в Европейския съд в Страсбург"}
{"url": "https://www.dnevnik.bg/bulgaria/2019/01/03/3369893_stanahme_evropeiska_stolica_na_kulturata_zashtoto/", "text": "Спечелихме, защото бяхме много честни. Казахме, че не сме най-богатите, не сме най-умните и най-красивите, не живеем в най-добрия град, но искаме да го променим. С тези думи кметът на Пловдив Иван Тотев обясни днес защо градът е бил предпочетен за европейска столица на културата пред конкурентите си София, Варна и Велико Търново. Коментирайки откриващата церемония, която ще се състои на 12 януари от 19 часа, той обяви, че общината е подготвила 20 хиляди шала и одеяла, за да не им бъде на зрителите студено. Освен това щели да бъдат обособени топли точки за раздаване на чай. Тотев не прие критиките, че има забавяне на ремонти и недостиг на зали за събития, каквито критики има в навечерието на откриващата церемония на \"Пловдив 2019\". Той разкри и най-интересните събития от първите дни - изложба за тютюневата индустрия в Тютюневите складове и изложба с фрагменти от Берлинската стена на площад \"Римски стадион\". В отговор на въпрос кметът обясни, че още след избора на Пловдив за европейска столица на културата популярността на града извън границите на страната е започнала да расте и това продължава и до днес. Тотев обясни, че за три години броят на туристите се е удвоил. Според кмета на Пловдив икономическият ефект от това домакинство ще продължи няколко години. Като други странични ефекти той посочи, че Пловдив е станал по-предпочитано място за живот, а общината се е научила как се работи с култура. В отговор на въпрос Иван Тотев каза, че основната работа е свършена от екипа на фондация 2019, който е около стотина души, а вече имало ангажирани и над 1200 доброволци, включително от чужбина.", "date": "2019.01.03", "title": "Станахме европейска столица на културата, защото бяхме честни, обяви кметът на Пловдив"}
{"url": "https://www.dnevnik.bg/sport/2019/01/03/3369789_razsledvasht_v_uefa_potvurdi_che_siti_moje_da_bude/", "text": "Манчестър сити\" е сериозно застрашен от наказание от УЕФА за нарушаване на финансовия феърплей. Това потвърди главният разлседващ на Европейската футболна централа Ив Льотерм. Бивш премиер на Белгия сега изпълнява ролята на президент и главен разследващ на контролния орган за спазване на финансовите разпоредби на УЕФА. В края на 2018 г.  платформата Football Leaks публикува документи , които доказват заобикаляне на финансовия феърплей от страна на \"гражданите\". Споменава се транш от 70 млн. паунда от собствениците на клуба от кралската фамилия на Абу Даби, който е маскиран като спонсорски договор. Льотерм обяви, че ако се докаже, че  шефовете на \"Сити\"  са заобиколили правилата санкция ще бъде наложена. \"Ако написаното за \"Сити\" се окаже истина, със сигурност ще е огромен проблем за клуба. И това ще доведе до тежката санкция - изхвърляне от европейските турнири\", каза Льотерм пред \"Шпигел\". \"Нека ви обясня как действа финансовият феърплей. Три месеца, след като клубовете са приключили финансовите си години, те трябва да предоставят данните си на УЕФА. Тогава започваме постоянни проверки на изнесените цифри и правим неколкократни засичания дали са акуратни. Работим както с външни оценители, така и с вътрешни, за да сме максимално коректни\", заяви Льотерм.", "date": "2019.01.03", "title": "Разследващ в УЕФА потвърди, че \"Сити\" може да бъде наказан"}
{"url": "https://www.dnevnik.bg/evropa/2019/01/03/3369718_evroto_na_20_godini_-_edin_nepulen_uspeh/", "text": "Общата европейска валута,  създадена официално на 1 януари 1999 г. , изигра своята роля на щит срещу финансовата криза и за стабилизиране на цените. Недостатъчното изравняване между икономиките от еврозоната обаче изважда на показ крехкостта на една недовършена конструкция: по-конкретно липсата на общ бюджет и на истински банков съюз и капиталови пазари. Еврото навърши 20 години и оцеля. Колко ли пъти му предсказваха провал и разпад още при неговото раждане, по време на финансовата криза и кризата със суверенните дългове. \"Ще преживее ли еврото 2012 година?\", питаше се преди седем години нашият специалист по валутите Изабел Кроазар. По случай 10-ата годишнина от пускането на еврото в обращение тя отбеляза, че единната валута е изиграла по забележителен начин своята роля на \"щит от калена стомана срещу финансовата криза\", спестявайки на \"главните действащи лица от еврозоната опустошителните валутни бури, които бяха нещо обичайно за тях преди нейното създаване\". Стабилност и просперитет са двете предимства, изтъквани от Европейската централна банка (ЕЦБ), която отпразнува на 1 януари 20-ата годишнина от създаването на паричната единица евро, от фиксирането на обменните курсове между валутите на 11-те държави, участвали в неговото създаване. И ако стабилността е оспорвана рядко, то просперитетът, създаден от еврото, невинаги е забелязван от хората. Това е популярна валута Единната валута набра скорост, тя е използвана всекидневно от 340 милиона европейци в 19 страни и въпреки критиките на привържениците на националния суверенитет е необикновено популярна: според резултатите от проучване на Евробарометър, проведено през октомври и публикувано през ноември, 74% от жителите на еврозоната смятат, че единната валута е нещо добро за Европа - най-високото равнище от 2004 г., 64% - исторически рекорд, считат, че еврото е добро за страната им, а 25% са на обратното мнение, че общата валута е изиграла отрицателна роля. Във Франция делът на одобряващите еврото е малко по-нисък - 59% - и е намалял от миналата година. Заедно с Италия тя е една от страните, където някои обвиняват общата валута за икономическите трудности, най-вече за липсата на конкурентоспособност в промишлеността. Подкрепата за еврото е най-висока в Ирландия (85%), Люксембург (80%) и Австрия (76%). Гарантирана стабилност на цените Въпреки усещането за повишаване на цените, предизвикано от въвеждането на еврото, успехът на общата валута е, че предотврати завръщането на инфлацията, която се отразяваше негативно на покупателната способност на домакинствата. От 1 януари 1999 г. годишната инфлация е средно 1.7%, \"т.е. на по-ниско равнище от средните, регистрирани през 70-те, 80-те и 90-те години на миналия век в отделните страни от еврозоната преди присъединяването им\" към нея, подчертава ЕЦБ. Просперитетът не достига до всички Поддържаше ли еврото икономическия растеж на еврозоната или го възпрепятстваше заради прословутите критерии от Маастрихт, които са толкова ограничителни? Тази тема е обект на дебати, но въпреки това фактът, че общата валута сложи край на рисковете от конкурентни девалвации, е неоспорима придобивка. ЕЦБ от своя страна изтъква, че брутният вътрешен продукт (БВП) на ЕС на глава от населението би бил \"днес вероятно с 20% по-нисък, ако не бе имало никаква интеграция след Втората световна война\", и че еврозоната е на второ място сред водещите икономики в света по БВП на глава от населението. Разликите между икономиките на отделните държави от групата обаче се увеличиха, особено между Германия, от една страна, и Франция и Италия, от друга. Жителите на Люксембург се радват на най-висок стандарт на живот по покупателна способност, изчислена от Евростат, германците са на шесто място, французите - на единадесето, а италианците - на дванадесето. Правилата за бюджетна правоверност сами по себе си не позволиха изравняването на икономики, които са много различни по промишлено развитие. Въпреки че председателят на Европейската комисия Жан-Клод Юнкер заяви, че \"еврото донесе просперитет и защита на нашите граждани\", председателят на Европейския парламент Антонио Таяни подчерта, че са необходими още усилия (и по-конкретно изграждането на един истински политически, финансов и бюджетен съюз). Недовършена конструкция Най-голямата слабост на общата валута безспорно е нейната недовършена конструкция, въпреки че отказът на държавите от паричен суверенитет сам по себе си вече е една революция. Различните европейски лидери са съгласни: икономическият и паричен съюз трябва да бъде довършен, което минава през доизграждането на банковия съюз и този на капиталовите пазари, но и през установяването на истинска бюджетна солидарност, с други думи,  бюджет на еврозоната  - проект, защитаван пламенно от председателя на Европейската комисия и от френския президент Еманюел Макрон, но получил доста хладна подкрепа от германския канцлер Ангела Меркел. Проектът е поддържан също от левицата и особено от френските евродепутати социалисти и радикали. Докладът на французойката Перванш Берес от групата на Прогресивния алианс на социалистите и демократите в Европейския парламент подкрепя по този начин създаването на Европейски механизъм за стабилизиране на инвестициите, защитаван от комисията (финансова помощ под формата на заеми за държава членка в затруднено положение, гарантирани от бюджета на ЕС), но включвайки клауза за \"плащане на социалните помощи на безработните в страните, които понасят асиметричен шок\". Валута, която не е достатъчно международна В речта си за състоянието на съюза през септември 2018 г. Жан-Клод Юнкер обяви, че \"трябва да бъде направено повече, за да може общата валута да поеме пълната си роля на международната сцена\". Да, еврото вече е втората най-използвана валута в света, като 60 страни са вързали своята парична единица към него по един или друг начин. Тежестта му на валутните пазари обаче е намаляла според статистика (от 2016 г.) на Банката за международни разплащания. Ако на еврозоната се пада дял от 12% от световния БВП, то 36% от международните транзакции миналата година са били фактурирани или извършени в евро. Само 20% от международните резерви на чуждестранните централни банки са в евро - много далеч зад долара (60%), въпреки че никоя друга валута не надхвърля 5%. След кризата със суверенните дългове централните банки, по-специално на нововъзвикващите пазарни икономики, проявяват склонност да диверсифицират валутните си резерви. За да засили международната роля на еврото, Европейската комисия обяви в началото на декември обществена консултация и поредица от мерки, целящи по-конкретно да стимулират представителите на някои стратегически сектори като енергетиката  да се разплащат в евро , въпреки че 85% от енергията в ЕС е фактурирана в долари. Тя също така ще проведе проучване сред заинтересованите страни, за да установи как да увеличи използването на еврото в търговията със суровини (селскостопански продукти, метали и полезни изкопаеми), транспортния сектор (производството на самолети, влакове и кораби) и на финансовите пазари. /БТА", "date": "2019.01.03", "title": "Еврото на 20 години - един непълен успех"}
{"url": "https://www.dnevnik.bg/zelen/2019/01/03/3369891_ski_zona_midjur_-_shte_ima_li_novo_bansko_v/", "text": "На 27 декември 2018 г.  Върховният административен съд (ВАС) отхвърли жалбата  на Асоциацията на парковете в България срещу екооценката на туристическата ски зона \"Миджур\". Проектът предвижда леглова база от 4000 легла в землището на с. Горни Лом. Той включва 6 лифта и няколко влека на височина от 1100 до 2000 м и обща площ на пистите и съпътстващата инфраструктура от 96 хектара - приблизително равна на площта на концесионния договор за ски зона \"Банско\". След като ВАС потвърди решението на РИОСВ Монтана да одобри екологичната оценка на Общия устройствен план (ОУП) на туристическа и ски зона \"Миджур\", стана известно, че въпреки вече тригодишната сага, Ваньо Костин, кмет на община Чупрене, тепърва ще търси  инвеститор за проекта . Възраженията За \"Дневник\" председателят на управителният съвет на Асоциацията на парковете в България Тома Белев коментира: \"За нас този проект е неприемлив, защото в доклада не е оценено въздействието и разположението на предвижданите хотели с 4000 легла. Също така документираното в доклада очаквано увреждане над 1% за видове и местообитания от мрежата \"Натура 2000\" е недопустимо по силата на европейската Директива за хабитатите. Според оценката на ОУП на ски зона \"Миджур\" се предвижда увреждане от 2.3%.\" Сценарият от Банско, където увеличаването на хотелите водеше до аргументи за увеличаване на нуждата от писти, след което се появяваше нужда от нови хотели, е възможно да се повтори и при Миджур, тъй като в проекта на ОУП не са включени и оценени предвидените 4000 легла в хотели. Този пропуск пък е нарушение на Закона за опазване на околната среда и на Директивата за стратегическа екологична оценка. Аналогията се налага и от факта, че проектът за ски зона \"Миджур\" е изготвен от същия проектант, изработил и ОУП на \"Банско\" - архитект Леков. Основен довод на Асоциацията на парковете срещу бъдещия проект е и, че има съмнения за корупционни практики. Според доклад на Сметната палата и  публичния регистър на разпоредителните сделки с имоти  община Чупрене е продала стотици декари ливади в землището на с. Горни Лом, включително и в района на Миджур, на г-н Фарук Алич и на фирми, които са собственост на свързани лица с кмета на общината Ваньо Костин - като например \"Семена, препарати, торове - Елит\" ЕООД, която е  собственост на съпругата му . Със собственик със сродно име са още две фирми, придобили общински земи - Миджур Лес и Еколес ЕООД Монтана. Оттук накъде? След като жалбите срещу екооценката са окончателно отхвърлени от ВАС, Асоциацията на парковете ще информира Европейската комисия за нарушенията на Директивата за хабитатите и ще се сезира Главния прокурор на България за потенциалния конфликт на интереси на кмета на община Чупрене по отношение на собствеността на имотите в предвижданата за ски зоната площ. Дали свързаните фирми и община и ниската надморска височина на проекта ще успеят да убедят инвеститор да се възползва от одобрения ОУП, е все още нерешен въпрос. Такова развитие би могло да доведе и до нов казус \"Банско\" с корупционни практики, непрекъснати съдебни спорове и растящ брой на хотели, които водят до увеличаване на броя на пистите, след което отново се увеличава броят на хотелите. А природата, с която районът привлича туристите, постепенно се отдръпва. Възможно е и държавата този път да развие туристическа дестинация, спазвайки българските закони и европейските директиви за природата.", "date": "2019.01.03", "title": "Ски зона \"Миджур\" - ще има ли ново Банско в Северозападна България"}
{"url": "https://www.dnevnik.bg/sviat/2019/01/03/3369890_albaniia_zakri_pochti_vsichki_igralni_zali/", "text": "Албания сложи край на хазарта в страната тази седмица и той сега е разрешен единствено в хотелите и някои места извън градовете, пише агенция АТА. Решението, взето в края на миналата година, означава, че 4300 обекта не работят от 1 януари. Забранени са и онлайн залаганията в страната с население от 2.8 млн. жители, където според статистиката има по едно казино или игрална зала на всеки 670 души. Такава Нова година в Албания не е имало от години - заради забраната и на хазарта, и на фойерверките, пише премиерът Еди Рама в социалните мрежи. Критици на мярката обаче смятат, че тя само ще насърчи сивата икономика в страната.", "date": "2019.01.03", "title": "Албания закри почти всички игрални зали"}
{"url": "https://www.dnevnik.bg/sviat/2019/01/03/3369896_amerikancite_da_vnimavat_poveche_pri_putuvane_v_kitai/", "text": "Държавният департамент на Съединените щати предупреди пътуващите до Китай граждани на страната да го правят с повишено внимание заради възможно \"произволно прилагане на местните закони\". В  обновените забележки  след задържането на двама  канадски  граждани в Китай миналия месец се казва, че \"Китай не признава двойното гражданство\" и \"двойни граждани на САЩ и Китай и американски граждани от китайски произход може да бъдат подложени на допълнителни проверки и тормоз\". Пекин ползва \"забрани за излизане\", за да принуждава американски граждани да участват в разследвания или за да връща китайски граждани от чужбина. \"Понякога граждани на САЩ биват задържани с години,\" се обяснява в съобщението. При повечето случаи \"граждани на САЩ разбират за забраната едва когато опитат да напуснат Китай и няма метод за установяване колко дълго може да продължи забраната,\" а някои от тях са били тормозени и заплашвани.", "date": "2019.01.03", "title": "Американците да внимават повече при пътуване в Китай, предупредиха САЩ"}
{"url": "https://www.dnevnik.bg/sport/2019/01/03/3369889_bfs_obeshta_da_raboti_za_progresivna_politika_v_polza/", "text": "Българският футболен съюз (БФС) определи 2018 г. като ползотворна, с изключителна конкурентна среда и неоспорим прогрес. Организацията публикува съобщение на официалния си сайт, с което поздравява клубовете и им желае успех през 2019 г. \"Уверени сме, че изпращаме истински ползотворна година, с изключително конкурентна среда в професионалните дивизии, с неоспорим прогрес в резултатите и обществените нагласи спрямо националните отбори, с амбициозни проекти за бъдещето. Това обаче не означава, че БФС се задоволява с постигнатото, напротив – в тон с прогресивната политика и Визията за бъдещето, обявена след редовния конгрес през 2018-а, съюзът ще продължава да работи усърдно в полза на всички клубове и всички хора, участващи по някакъв начин в играта\", гласи съобщението на БФС, подписано от президента Борислав Михайлов. \"Истински вярваме, че общите ни усилия ще допринесат за усъвършенстването на така или иначе атрактивния продукт, наречен български футбол.\" В края на 2018 г. БФС публикува и информация за обновения си бюджет за следващата година.  Приетият бюджет е 17.9 милиона лева . За пръв път от доста време футболният съюз ще разполага с по-малък бюджет от предходната година.", "date": "2019.01.03", "title": "БФС обеща да работи за прогресивна политика в полза на всички клубове"}
{"url": "https://www.dnevnik.bg/biznes/2019/01/03/3369365_izluchiha_bulgarskite_finalisti_v_chivas_venture_2019/", "text": "Четири български социални проекта попадат сред щастливите финалисти на местно ниво в международна инициатива за търсене на бизнес проекти със социална значимост – Chivas Venture 2019. Тя предоставя безвъзмезден награден фонд от 1 млн.щ.д. Тази година работещите си идеи представят хора на действието от 20 държави, една от които, заслужено, е и България. У нас участие взеха десетки стартиращи компании, организации и социални предприемачи, сред които бяха селектирани четирите, които биха направили света едно по-добро място за всички нас. Кампанията в България премина под знака на силата на човешката воля и желанието за промяна като противовес на всеобщото мрънкане. Конкурсът търсеше активните, можещите и мислещите, онези, които действат в името на всички нас. Основен инструмент бе видео, представящо първата ария, посветена на социалните предприемачи – възпяти с музиката от операта \"Кармен\" на Жорж Бизе. Гласовете са на световно известни български оперни певци, а главните роли в клипа се изпълняват от самите социални предприемачи, участвали в предишни издания на Chivas Venture България.  В състава на тазгодишното жури на конкурса се включиха   - изпълнителен директор на \"Нетинфо\",   - собственик на издателска къща \"Жанет 45\",   - президент и съдружник в \"Мусала софт\",   от LAUNCHub и   от SHYN.  ще бъде избран победителят в местния финал. През март 2019 всички глобални финалисти ще летят до Великобритания, за да участват в акселераторска програма в Лондон. Тя ще се проведе в партньорство с The Conduit – дом на новаторска общност от хора със страст към социалната промяна. Глобалният финал на конкурса е в Амстердам през месец май, където ще бъде разпределен и наградният фонд от 1 млн.щ.д. Ето и кои са българските финалисти в надпреварата: Амбицията на тримата основатели на Meteo Rocks - Стоян Георгиев, Симеон Найденов и Димитър Митев е да изградят най-голямата и модерна мрежа от метеорологични станции в България и съседни държави и така да подобрят качеството на синоптичните прогнози. В последствие, с получените данни, те ще могат да разработят собствен метеорологичен модел, адаптиран към конкретните особености на Балканския полуостров. Станциите, които произвеждат, са автономни, разполагат със соларен панел, батерия и са оборудвани със сензори за температура, влага, атмосферно налягане и скорост на вятъра. Данните се предават безжично по GSM мрежа, WiFi, като в бъдеще се планира и употребата на сателит (Irridium). Подобен тип информация би била безценна за области като енергетика, за предвиждане на пикови потребления, поддръжка на пътна инфраструктура, за следене на състоянието на пътната настилка, ранна подготовка за екстремни метеорологични явления – мобилизация на гражданска защита, подготовка на хуманитарна помощ, предупреждение на населението и др. Тяхна метеостанция е вече монтирана в Института по Метеорология и Геология на университет Виена. Работят и с Българския Антарктически Институт за изпращане на пилотна метеорологична станция на Антарктида за изследване на климата. Предлагат биоразградимо и подходящо за компостиране фолио за ламиниране на различни принт материали, което да замени сегашното от пластмаса. Гланциран или матиран, всеки продукт на хартия, обработен с този допълнителен слой, го запазва и запечатва за по-дълго време, поради което е и широко приложим в индустрията. Рисковете за околната среда от използването на досегашния пластмасов са много - не само производството на пластмаса уврежда природата, но и факта, че е почти невъзможно тя да се отдели от хартията, което прави непостижимо и рециклирането. Макар че всички тези принт продукти са предназначени да се използват за година, месец или седмица, те могат да издържат за 100 години. Това, което предлагат от LAM' on е фолио, съставено от царевица като крайният продукт е 100% биоразградим и подходящ за компост. Инициатива за социално израстване е социално предприятие, което дава възможност на хора от уязвими групи да израстват и развиват качества чрез технологии, образование, труд и предприемачество. Дизайнери, художници и терапевти обучават хора с увреждания, роми, бежанци и жертви на трафик и насилие в производството на билкови продукти, изработени ръчно, които им дават първоначалния практически тласък за придобиване на социални, трудови, предприемачески и личностни умения, с които те сами да управляват процесите по изграждане и управление на собствено микро предприятие. До момента са обучени 16 жени с леки и средни увреждания в преходно жилище в с. Преколница, 20 роми в с. Брестница, 14 бежанци в София, 6 роми от кв. Факултета, София, 6 жени жертва на домашно насилие с. Долен, Гоце Делчев. Радина Попова и Петър Захаринов създават Hyperfold с цел намаляване употребата на еднократна пластмаса за ежедневни нужди. Hyperfold предоставя радикални нововъведения в опаковките и продуктите за многократна употреба. Представлява сгъваема технология, която прави всяка тънка тръбна форма контейнер, който накрая заема по-малко от 10% от първоначалния си обем. Само чрез натискане на няколко точки на контейнера, човек може лесно да го сгъне до плоско състояние. Това е универсален механичен принцип, който може да се прилага към различни форми (кутии, бутилки, чаши и т. н.) и работи чудесно както за опаковки за еднократна употреба, така и за повторно използване.", "date": "2019.01.03", "title": "Излъчиха българските финалисти в Chivas Venture 2019"}
{"url": "https://www.dnevnik.bg/sport/2019/01/03/3368972_grigor_dimitrov_izliza_za_purvoto_si_izpitanie_prez/", "text": "Григор Димитров ще се изправи пред първото си значимо изпитание за новия сезон. Българският тенисист среща Кей Нишикори в спор за място в полуфиналите в Бризбейн. Двубоят е днес не преди 11.00 часа българско време. Димитров определи съперника си за фаворит, но заяви, че се надява да изиграе силен мач. \"Очевидно Кей е фаворитът в момента. Имаше отличен завършек на годината, игра невероятно. Има голяма увереност, чувства се освободен. Мачът ще е труден\", посочи той след  победата си срещу Джон Милман . До момента Димитров има една победа в петте мача от съперничеството си с японеца. Тя дойде във финала в Бризбейн през 2017 г. \"Вълнувам се, че ще играя срещу Димитров, той е много добър тенисист. Сигурен съм, че двамата ще направим страхотен двубой. Надявам се да успея да покажа добър тенис отново\", каза деветият в света Нишикори.", "date": "2019.01.03", "title": "Григор Димитров излиза за първото си изпитание през 2019 г."}
{"url": "https://www.dnevnik.bg/analizi/2019/01/03/3369185_diasnoto_vse_oshte_tursi_nai-uspeshnata_forma_na/", "text": "- Със събития в международен план, чието влияние българското общество като че ли не дооценява – започналото оттегляне на Ангела Меркел, търговската война между САЩ и Китай, преговорите за Брекзит, напрежението между Русия и Украйна от края на годината. Вътрешнополитически това беше годината на първото българско европредседателство, с което успяхме да се справим; беше и година на проявяващи се чрез избухнали скандали проблеми в работата на институциите, които за пореден път напомнят, че българският политически елит следва събитията, вместо да ги изпреварва. - Напрежението в управляващото мнозинство и най-вече между лидерите на Обединените патриоти. От развитието му зависи бъдещето на управлението - дали противопоставянето ще вземе връх и ще се стигне до неъзможност за запазване на коалицията или ще успеят да подтиснат конфликтите помежду си. При всички положения обаче тези напрежения генерират обществено недоверие и към управлението като цяло, и към патриотите в частност. - Парламентът показа, че е успешен в сформирането на тематични мнозинства и бързото приемане на спорни, често изпълнени със съмнения за лобизъм законодателни актове. Това, което се превръща в негов траен дефицит е парламентаризмът - като политическа практика и поле за споделяне на смислени аргументи \"за\" или \"против\" всяка превръщана в правна норма идея. - Краткият отговор е противоречива. Започна с успешно проведеното първо българско европредседателство. Същинските противоречия обаче са във вътрешен план и могат да се обобщят с отлагане или дори отказ от важни реформи за сметка на конюнктурни мерки. Системи като здравеопазване, образование, социална политика, правосъдие се нуждаят от цялостна реформа, без която влагането на повече средства има само временен, не решаващ проблемите резултат. - Не смятам, че се е променил - както в първата година от третия си мандат се придържа към образа на дипломат - и в международен, и във вътрешен план. - Че амбициите му надхвърлят представителните функции на президентската институция. - Да не вървят след събитията. - Две са по-сериозните ми опасения: благоприятният ефект от общото икономическо оживление да потъне в нереформирани и поглъщащи все по-голям ресурс системи; допускането на все повече отстъпки от геостратегическата ориентация на страната (най-яркият пример, от които са енергийните проекти). Надявам се тези опасения да не се случат. - Накратко, единствените, които изглеждат в кондиция - организационно и като практически цели са ГЕРБ и ДПС. БСП и през тази година продължи да излъчва както вътрешна конфронтация, така и невъзможност да предложи на левите избиратели приемливи за тях идеи. При патриотите изглежда, че бизнес интересите са тези, които бурно ги противопоставят и силно ги задържат заедно. Извънпарламентарните партии продължават да страдат най-остро от криза на разпознаваемостта. - Дясното все още търси най-успешната форма на съществуването си така, че да е приемливо и за десните избиратели, и за партиите в тази част от спектъра. Нужда от единна десница определено има и по всички заявки от страна на десни политици можем да очакваме опити за обединяващи и консолидиращи формати. Рисковете в този процес са два: събиране на ценностно несъвместими формации и превръщане на усилията в пореден епизод от конкуренцията коя партия има по-голяма индивидуална електорална тежест. - През миналата година БСП се показваше с две лица: европейско - чрез заеманите от евродепутатите й тези в ЕП и местно - чрез отстояваните от лидерите й позиции в страната. Често тези две лица изпадаха в противоречие и в крайна сметка изглежда, че европейското губи битката. Всички намеци за нови формации в левия спектър биха искали да играят не в европейското, а в популисткото поле, което е прекалено наситено и за момента ги прави доста предпазливи. - Зависи по какви критерии съдим за прехода. Всъщност по-важният въпрос е не дали е приключил, а какви промени ни донесоха тези почти три десетилетия. А те са факт и не трябва да се подценяват - реституирана частна собственост, реформирана икономика с основна роля на частната инициатива, членство в ЕС и НАТО, демократизирана политическа система. Всяко от тези постижения има моменти на криза, но те задават рамката на цялостната проевропейска ориентация. - Не може да става и дума за сравнение между исканията през 1989г. и днешните лозунги за \"смяна на системата\". Тези, които ги повтарят днес не успяват да формулират какви промени искат и най-често ги свързват с оставка на правителството, мажоритарни избори и нови лица в политиката. А тези, които инициират подобни лозунги не искат промени. - За промени вследствие на обществени протести е необходимо голяма група от обществото да се чувства заплашена. Такава ситуация в момента не е налице, въпреки че отделни социални слоеве срещат различни, специфични проблеми и напълно основателно протестират. Това е и причината поредицата протести в края на 2018г. да не придобият масовост. Мисля, че такива отделни протести ще има и през 2019, но към момента обществена енергия за сериозни протести няма. - Ще гласуваме в поне два вида избори и надпреварата за позицията \"най-приемлива алтернатива\" на управлявящите ще продължи.", "date": "2019.01.03", "title": "Дясното все още търси най-успешната форма на съществуването си"}
{"url": "https://www.dnevnik.bg/bulgaria/2019/01/03/3369110_bulgarite_sa_poharchili_nad_2_mlrd_lv_za_cigari_prez/", "text": "През 2017 г. българите са похарчили 1.07 млрд. евро за цигари, което прави малко повече от 2.1 млрд. лева. Това показват данните на европейската статистическа агенция Евростат, като се подчертава, че става въпрос само за тютюневи изделия и по този начин електронните цигари и новата технология за тютюнопушене чрез нагряване не са включени в проучването. За сравнение  бюджетът на здравната каса за 2019 г. е 4.3 млрд. лв. Спрямо 2016 г. се отчита леко покачване на разходите за цигари с около 40 млн. евро. През 2015 г. българите са похарчили 990 млн. евро за тютюневи изделия. През 2007 г. - десет години преди последното изследване на Евростат, харчовете за цигари са 875 млн. евро. През почти всички тези години обаче акцизът върху цигарите растеше, а с това и крайната им цена. Това доведе и до ръст в потреблението на контрабандни цигари. Контрабандната търговия В изследването на Евростат не попадат контрабандните цигари. В края на миналата година  анализ на Института за пазарна икономика (ИПИ)  показа, че цените на цигарите в България са далеч по-ниски от средните в ЕС, но купуването им е много по-недостъпно за жителите на страната. Затова и всяко покачване на цената води до намаляване на потреблението и търсене на по-евтини (контрабандни) алтернативи. По-ранен анализ на ИПИ пък показа, че незаконната търговия на цигари в България е донесла приходи на криминалния свят между 2.5 до 3.5 млрд. лв. за периода 2007-2016 г. Макар към момента нивата на незаконната търговия на цигари да са относително ниски – в рамките на 5-6% от пазара, криминалните приходи от тази дейност се оценяват на 100-140 млн. лв. за 2017 г. В средата на септември миналата година премиерът Бойко Борисов пък каза, че е отчетено  най-ниското ниво на контрабанда на цигари от 2007 г. насам.  Той се позова на проучване за второто тримесечие на 2018 г., направено от инициатива \"Срещу незаконната търговия\" на основа събиране и анализ на \"празни кутии от цигари\". Къде в Европа се дават най-много пари за цигари Най-много пари за тютюневи изделия са отделили в Германия – 28 млрд. евро (с доста по-голямо население и по-високи цени на цигарите - бел. ред.), а най-малко в Естония – 300 млн. евро. Общо похарчените средства за цигари от жителите на Европейския съюз за 2017 г. възлизат на 152 млрд. евро. От общите разходи на едно българско домакинство 3.2% са за цигари. По този показател страната се нарежда на пето място в Европейския съюз при среден показател за ЕС от 1.8 на сто от разходите на семейния бюджет. Пред България се нареждат Люксембург, Чехия, Унгария и Кипър. Там съответно едно домакинство заделя от бюджета си 5.6%, 4.3%, 3.6% и 3.3% за тютюневи изделия. В същото време заради разликата в доходите в отделните страни и в цените на цигарите този процент сам по себе си не е показателен. Най-малко от бюджета си за цигари през 2017 г. са отделили домакинствата във Финландия и Швеция с 1.3 и 1.4 на сто. Пак по данни на Евростат за 2017 г.  българите са похарчили и над 1 млрд. лева за алкохол.", "date": "2019.01.03", "title": "Българите са похарчили над 2 млрд. лв. за цигари през 2017 г."}
{"url": "https://www.dnevnik.bg/sport/2019/01/03/3368891_fotogaleriia_mihael_shumaher_na_50_godini/", "text": "Легендарният седемкратен шампион във Формула 1 Михаел Шумахер  . Най-успешният пилот в историята на спорта е автор на редица рекорди. В навечерието на рождения му ден неговото семейство наруши мълчанието си и  .", "date": "2019.01.03", "title": "Фотогалерия: Михаел Шумахер на 50"}
{"url": "https://www.dnevnik.bg/evropa/2019/01/03/3368803_ako_ste_oceleli_v_sofiia_bukuresht_niama_da_e_shok/", "text": "На 1 януари Румъния  пое ротационното председателство  на Съвета на Европейския съюз. По този повод Кармен Паун от \"Политико\" разказва за Букурещ - \"забързан, шумен и понякога агресивен\". В началото на българското европредседателство миналата година изданието излезе с  подобна статия  със съвети за еврочиновниците, посещаващи София. \"Скъпи еврочиновници, след почивка във Виена (Австрия бе председател на Съвета преди Румъния - бел. ред.) дойде време да се върнете в дивия европейски изток за румънското председателство на Съвета на ЕС. Ако сте оцелели в София, Букурещ не би трябвало да е шок\", пише изданието. Блокове от комунистическо време като тези, които сте видели в България, има в почти всички квартали в румънската столица. Градът се отърва от уличните кучета, включително чрез евтаназията на над 25 хил. от тях през последните години. Букурещ е забързан, шумен и понякога агресивен. Там обаче има и хубави места като скрити градини, където можете да пиете чай в топлите месеци и да се насладите на момента. Този наръчник, изготвен от роденa в града, трябва да ви помогне да запазите здравия си разум, докато сте приклещени в задръстване или изгубени сред залите на румънския парламент, и да откриете защо Букурещ някога е бил наричан Малкия Париж, отбелязва още \"Политико\". Подгответе се за най-лошия трафик в Европа Ако някога сте се се оплаквали от задръстванията по брюкселските улици, още не сте видели нищо. Лошите връзки на обществения транспорт ви поставят пред едночасово 16-километрово пътуване от летище \"Хенри Коанда\" до центъра на града, което означава, че по всяка вероятност ще разчитате на такси или на услугите на \"Юбер\". И така ще се озовете, влачейки се наред с други коли, по широките букурещки булеварди, освен ако шофьорът ви не реши да ви впечатли с незаконен кратък път по трамвайните линии. Според някои класации Букурещ, с население от около 2.4 милиона души, има най-лошия трафик в Европа, надминавайки много по-големи градове като Москва и Лондон. Повечето градски булеварди, строени по време на комунизма, са били проектирани за времена, в които малко хора са можели да си позволят личен автомобил. Три десетилетия след падането на комунизма столичният трафик е политически горещ картоф. Изгубени в парламента Ако сте се справили с лабиринта на Европейския парламент, то румънският е предизвикателство на следващо ниво. Той е втората по големина административна сграда в света след Пентагона и много срещи по време на председателството вероятно ще се състоят там. Със сигурност ще се загубите, така че не забравяйте да се възхищавате на големите полилеи и на дългите завеси, докато роните сълзи от отчаяние. Сградата е последният мегаломанският проект на диктатора Николае Чаушеску преди да бъде свален и убит през 1989 г. Румънците от дълго време говорят за съществуването на скрити нейни части. Макар да е потвърдено за няколко подземни нива и бункер за Чаушеску, остава мистерията за тунели, свързващи сградата с други части от града. На път за срещата ви не се шокирайте, ако видите жени на столове в асансьорите, които бродират и натискат копчетата вместо вас – това е тяхната работа и ще сте благодарни да видите човешко лице, след като сте се изгубили безнадеждно в сградата. В Стария град Ако искате да разпуснете след дългите срещи в парламента, разходете се за 20 минути из Стария град, плетеница от тесни улици, претъпкани с барове и ресторанти и предлагаща всичко – от хипстърски заведения до нощни клубове. Според някои Старият град е надценяван, но той е задължителен за всеки еврократ, посещаващ града за пръв път. Яденето и пиенето на кафе в Стария град ще бъде по-приятно, отколкото във Виена, благодарение на забраната за пушене, която бе отменена в австрийската столица. Румънците обичат месото Няма да ви отнеме много време да откриете, че румънците обичат да има многообразие от месо в храната си: било то мляно и направено на малки кебапчета, печени на грил (\"мичи\" или \"мититей\"), или пък на \"сармале\" - румънски зелеви сарми. Ако сте вегетарианец или веган, очаквайте любопитни погледи от по-възрастните румънци, които тайно се чудят какво не ви е наред. Отидете в хипстърските барове. Там ще има съвременни вариации на румънски рецепти, които не включват месо. Хората Животът в Букурещ е забързан, така че не се изненадвайте, ако местните са стресирани и винаги бързат. Може да ги чуете да се карат за това, че някой е настъпил другия в градския транспорт. Скъпи еврочиновници, не се притеснявайте. В момента, в който разберат, че сте чужденец, жителите на Букурещ ще дадат всичко от себе си, за да ви помогнат. Опитите да впечатлят външния свят са част от начина на живот на румънците и това ще ви е от полза, когато се нуждаете от помощ. Жега Обличайте се подходящо, защото румънците обичат да е топло вътре, когато навън е студено, може би защото все още имат травма от времето на комунизма, когато в апартаментите им е нямало отопление.", "date": "2019.01.03", "title": "Скъпи еврочиновници, ако сте оцелели в София, Букурещ няма да е шок"}
{"url": "https://www.dnevnik.bg/tehnologii/2019/01/03/3369321_kitai_uspeshno_spusna_aparat_na_obratnata_strana_na/", "text": "Китай съобщи, че тази нощ успешно е спуснал космическия си апарат \"Чанъе-4\" (Chang'e-4) на обратната страна на Луната. Това е първото кацане на космическа сонда на невидимата от Земята част на земния спътник. Това е станало в 10:26 часа пекинско време в района на Южния полюс и бе определено от държавните медии като \"голям момент в космическите изследвания\". \"Чанъе-4\" има апаратура за изследване на терена и провеждане на биологичен експеримент. Космическата агенция на Китай ще използва натрупания опит и за доставяне на лунни проби на Земята от мисия, която ще бъде изстреляна тази година. Сондата трябва да проучи място, наречено кратер Фон Карман, който е в падината Южен полюс - Айткен - огромна структура с диаметър над 2500 км и дълбочина 13 км. Това е един от най-големите кратери, образувани от удар на астероид в Слънчевата система, както и най-голямата, най-дълбоката и най-старата падина на Луната. Ударът на космическото тяло е бил толкова силен, че е разкъсал повърхността и се предполага, че е разкрил част от вътрешната структура на Луната.", "date": "2019.01.03", "title": "Китай успешно спусна апарат на обратната страна на Луната"}
{"url": "https://www.dnevnik.bg/bulgaria/2019/01/03/3369228_nova_godina_na_cherni_vruh/", "text": "Уморени от тежки софри и леки наркотици, от пиратки и президенти, от развалени ремонти и невъзможен за дишане въздух, решихме с трима приятели, сродни души, да изкачим Черни връх навръх Нова година. Не ми беше за пръв път: посрещнах 2017-та пак там, на 2290 метра, сред сняг и звезди, на покрива на заслона-чайна-метеорологична станция \"Черни връх\", откъдето безшумните взривове над София, Перник и Дупница приличаха на светкавици на далечни фотоапарати. Бях нещо като анонимен актьор на огромна, много висока сцена и тази година нямах търпение да повторя спомена. В ранните вечерни часове на 31-ви декември, след консултация с няколко сайта за прогноза на времето (разкъсана облачност; относително лек за Витоша вятър; ниски, но не прекалено ниски температури), потеглихме с кола към Алеко.  с екстремни климатични условия: сред членовете на групата ни бяха Владо Донков, професионален фотограф и полярен изследовател, както и Стефания Каменова, еколог, изучаващ популацията на северни елени в Скандинавия и Русия. Джоуди Хилтън, американски фоторепортер, живеещ в България, беше прекарала немалка част от живота си по планините на Колорадо и Юта; а аз, макар и най-обикновен писател-журналист, имах нелош тридесетгодишен опит в зимните спортове. Общо взето все хора с афинитет към снега и студа. На Алеко включихме челниците и тръгнахме през планинския мрак, като се придържахме към добре маркираната и отъпкана \"зелена\" пътека, която плавно се изкачва към Черни връх. Не искахме да поемаме излишни рискове. Витоша може да не е особено висока и стръмна, но е открита и всеки, който е ходил често там знае, че през зимата времето може да се промени изключително рязко. Не един или двама души са губили живота си по склоновете на този \"теменужен остров в лунносребърни води\". При лошо време поезията бързо потъва в гъста прозаична мъгла.  Качвайки се нагоре, вятърът леко се усили, дрехите ни започнаха да се заскрежават, но ситуацията беше относително спокойна и под контрол. Температурата беше около -15 градуса по Целзий, но никой от нас не усещаше особен дискомфорт. С бавно полюшващите се челници в мрака приличахме на човекоподобни светулки, астронавти от класически фантастичен филм, които изследват повърхността на далечна бяла планета. Имах чувството, че сме попаднали будни в някакъв общ космичен сън. Единственото, което малко ни притесняваше беше мисълта за нашия приятел Кирил Радев. Кирил, с когото посрещнах заедно онази чудесна Нова година през 2017-та, този път беше решил да тръгне сам от центъра на София и, тичайки, да се качи чак до заслона на Черни връх, където бяхме се разбрали да се чакаме. Не искахме да го разубеждаваме: той е невероятно силна личност и чудесен бегач, един от най-светлите и смели хора, които познавам, и който, в последните две години се бе отдал на сериозен режим на телесно закаляване (ледени душове, отказ от домашно отопление и т.н.). Смятахме, че знае какво прави и поема премерен риск. И наистина, на около триста метра от Черни връх видяхме зад нас бързо да се приближава още една човекоподобна светулка, която след няколко минути започна да излиза от мрака и да се превръща в силуета на самия Кирил. Първоначалните ни радостни викове и непринудена възхита постепенно обаче потънаха в странна тишина, когато той най-накрая се изравни с нас: напълно гол до кръста, по шорти и с маратонки, с лека раница на гърба, космите на брадата и тялото му побелели от скреж, той подтичваше леко нагоре с някаква неистова, неземна, почти божествена концентрация. Никой не можеше да повярва на очите си. Все едни виждахме дух или някакво приказно създание. Предполагам такова трябва да е учудването на екипажа на подводница, който изведнъж съзира през илюминатора плувец с шнорхел. Отминавайки ни, Кирил само промърмори набързо, че ще ни чака горе в заслона и след няколко минути вече го изгубихме от поглед. Наистина ли видяхме това, което видяхме? Никой от нас не беше напълно сигурен.  Когато след около десет минути стигнахме обгърнатия в причудливи снежни форми заслон на Черни връх, ободрени при вида на приветливо грейналите му прозорци (Хензел и Гретел сигурно са се чувствали така, когато най-накрая за стигнали през гората до къщата на вещицата) се оказа, че Кирил седи сам на дървената пейка в малкото преддверие на сградата. \"Заключено е\" ни каза той с отпаднал, заекващ глас. \"Как така? Защо?\" бяха нашите объркани възгласи. Първото нещо, което ми мина през ум беше, че всъщност няма никой в заслона-чайна, че хората, които го управляват просто са решили да отидат някъде другаде за празника. Но защо тогава всички прозорци светеха? Да не би да са забравили включени лампите?  и макар кухнята да не работеше, човек можеше да се стопли до кюмбето, да изсуши мокрите си ръкавици и да ползва масите. Спомних си как тогава цареше прекрасна, много топла атмосфера и как се запознахме с други луди глави, решили да изкачват Черни връх през нощта на 31-ви декември. Какво се беше променило сега? Бях се обадил по телефона на заслона предварително и ми беше казано, не особено любезно, че планът тази година е да се празнува в \"семеен кръг\", но това ме беше успокоило достатъчно, знаейки, че все пак ще има някакви хора горе и при извънредна ситуация няма да бъдем оставени съвсем без помощ, на произвола на елементите. Ние четиримата наистина не се нуждаехме особено да влезем вътре в чайната, нито да празнуваме; преддверието на заслона всъщност ни беше напълно достатъчно, за да се защитим от вятъра и да се стоплим. Бяхме си донесли храна за скромна новогодишна трапеза и малко вино за наздравица в полунощ – за нас походът до върха беше далеч по-важен от крайната дестинация, важното беше, че бяхме заедно, група приятели с малко нестандартни разбирания за живота.  След като тялото му бе спряло изведнъж да се движи след свръхчовешкия четиричасов крос по шорти от центъра на София до Черни връх, той бе започнал неистово да трепери, да губи способността си да говори и да показва признаци на настъпваща хипотермия. Според мен Кирил беше надценил възможностите си и подценил планината, което малко ме ядоса, но в крайна смета кой от нас не прави грешки? Затова сме заедно там горе, за да разчитаме на топлината на другия. Заедно с Владо заудряхме по заключената кафява желязна врата на чайната и започнахме да викаме, че имаме бедстващ човек, който задължително трябва да се стопли. След няколко безкрайно дълги секунди отвътре се чу приглушен женски глас, \"Нормалните хора си стоят по къщите на Нова година\", след което отново настъпи тишина. Не можех да доловя звука на приближаващи стъпки или превъртането на ключ: никой нямаше намерение да отваря. Какво тогава правеше отдясно на вратата тази икона на Богородица с младенеца на ръце? Трудно ми беше да осъзная случващото се: в преддверието на планински заслон лежеше момче изпадащо в хипотермия, но хората – планинари! – от другата страна на вратата, които празнуваха Нова година, бяха готови да го оставят да умре на прага им. Несъзнателно се сетих за една от сцените в романа \"Моби Дик\" на Хърман Мелвил, където маниакалният, нежелаещ да губи време с дреболии капитан Ахаб отказва насред океанската пустош да откликне на зова за помощ на капитана на друг кораб. Ако има морално падение, ако има изобщо концепция за грях, това е отказът на милосърдие насред океана и планината. Насред океана и планината, където празните пространства са толкова ужасяващо огромни, а хората толкова малко, всяко човешко действие – добро или лошо – като че ли изпъква повече и носи по-голяма тежест. Изскочих навън и отидох от другата страна на заслона. Погледнах към светещите, запотени отвътре прозорци, зад които спокойно се движеха човешки силуети. Направих снежна топка и я хвърлих яростно по стъклото, за да привлека внимание. Фигурите вътре трепнаха за момент като случайно раздвижен от вятъра пламък на свещ, след това отново възвърнаха старата си флегматичност. Влязох отново в преддверието на заслона, за да проверя дали усилията ми са произвели някакъв ефект, но за съжаление вратата все още седеше неподвижна и заключена. Обухме Кирил с два чифта чорапи, сложихме му термо-бельо, облякохме го с полари. Владо изкара спасително фолио от комплекта си за първа помощ и загърнахме тялото на Кирил, като му помогнахме да легне удобно на пейката в преддверието. Джоуди започна да му разтрива ходилата, а аз му помагах да пие чай от термоса, защото ръцете му трепереха прекалено силно и не можеха да задържат чашата. Положението му леко се подобряваше, но признаците на хипотермия не изчезваха. Отново заудрях по вратата и този път, след десетина секунди, тя се открехна и отвътре се показа средна на възраст, възпълна жена по тениска. Тя застана на прага с ръце на кръста, невъзмутимо преграждайки входа с тялото си. Разговорът, който последва, ако може да се нарече разговор, имаше подчертано абсурдистки характер. Междувременно моят стар журналистически нюх ми напомни да пусна диктофона на телефона си, за всеки случай. \"Това е заслон, нали?\" попитах ядосано аз. \"Когато един човек бедства вие сте задължени да подслоните този човек.\" \"Значи вие сте никой?\" \"Чакайте да се разберем. Не е заслон, чайна е. Това е чайна. Плащаме 1,200 лева на БТС. Чайна ‘Черни връх’. А ето това\" продължи тя като посочи небрежно към преддверието, в което стояхме заедно с треперещия Кирил, \"това е заслон, ако може да се нарече заслон. Или така някой го е описал. Заслон е Самара. Самара също е заслон. Идете бедствайте на Самар.\" \"Имате човек с хипотермия отвън. Ние ви чукаме, а вие сте по тениска вътре и не го пускате да влезе да се стопли, така ли?\" \"Ама аз съм на работното си място.\" \"Какво значи да сте на работното си място? Когато имате бедстващ човек, няма да го приемете ли?\" \"Примерно сега не съм на работа. Тука е заключено и няма кой да ви отвори.\" \"Но в случая вие сте вътре и празнувате Нова година.\" \"Ами разбира се, че ще празнуваме. Това е моята работа и тука ще си празнувам Нова година.\" \"Но разбирате ли, че на фундаментално човешко ниво\". Жената не ме остави да довърша и яростно блъсна вратата под носа ми. Никога не съм вярвал особено в човешката природа – по-скоро смятам хората за страхливи и късогледи същества, подчинени на егоизма си, способни на невероятна жестокост в името на собствения си комфорт, но все пак, дълбоко в себе си, винаги съм знаел, че има и такива специални моменти, в които човек надмогва себе си и може да се извиси до нивото на ангелите. Обичам планината, точно защото там хората, за разлика от онези в града, като че ли са по-близко до небето, до ангелите. Но ето, че сега се срещахме с някой, който живееше на самия връх на Витоша, а сякаш никога не бе напускал тинята на София. Трагизмът разбира се винаги има и смешна страна и сега, пишейки тези редове, не мога да пропусна паралела с един разговор в \"Мечо Пух\" който ще си позволя да цитирам. Мечето се наведе, пъхна главата си в дупката [на Зайо] и извика: \"Има ли някой вкъщи?\" Отвътре се чу трополене и после – тишина. \"Питам има ли някой вкъщи?\" извика силно Пух. \"Не!\" обади се един глас и после добави: \"Няма защо да крещиш толкова! Чух те много добре още първия път!\" \"Жалко!\" каза Пух. \"Ама съвсем ли никой няма?\" \"Никой!\" Ясно беше, че няма никакъв смисъл да продължаваме да тропаме по заключената желязна врата и да питаме дали има някой, когато ни беше обяснено съвсем ясно, че всъщност няма никой. Затова Владо реши, че е време да звъннем на планинската спасителна служба долу на Алеко. Разговорът беше кратък и делови, спасителите му казаха, че веднага тръгват с моторни шейни към върха, като Владо ги помоли междувременно да звъннат на празнуващите Нова година от другата страна на вратата и да им кажат, ако е възможно да приберат Кирил да се стопли. След няколко минути – о, чудо на чудесата! – вратата се разтвори и жената по тениска се показа, лицето ѝ така навъсено и страшно, че само змии липсваха в косите ѝ, за да я объркаме с Горгоната. Изсъска на Кирил да влиза, след което хлопна вратата след него и ни остави в висим в преддверието. Вече нямаше никакво значение – важното за нас беше, че нашият приятел нямаше да студува, въпреки че, сега като се замисля, всъщност може би е по-страшно да бъдеш сред хора със студена сърца, отколкото навън, насред зимния вятър. След като е влязъл, дори не е бил поканен да седне до кюмбето, а се е настанил на най-крайната маса. Празнуващите пет или шест души, някои от тях вече на градус, са започнали веднага да му се карат, да коментират жлъчно лекото му облекло, да му викат как такива като нас всъщност сме искали само да се снимаме с телефоните си и да качваме снимките в Инстаграм – ах, този Инстаграм! – за да се хвалим пред приятели. Накрая са го предупредили, че ей сега, като дойдат спасителите, ще му вземат 500 лева, ако няма планинска застраховка. И през цялото това време нито един от присъстващите дори не му е предложил чаша чай. След около десет минути двама млади спасители, облечени в красивите си червени униформи, вече бяха при нас. Държаха се изключително професионално и точно, като единият от тях влезе в чайната да прегледа Кирил, а ние се заговорихме с неговия колега. Предложихме му от храната, която бяхме донесли, но той вежливо отказа. Казахме му, че съжаляваме, че сме ги разкарвали в новогодишната нощ, но той само махна с ръка. \"Не се притеснявайте изобщо. Това е моя работа и задължение\". Вярата ми в човека постепенно започваше да се възвръща. След малко другият спасител излезе с Кирил, който вече се беше стабилизирал, облякоха го топло и го качиха на моторната шейна, за да го свалят в базата на ПСС на Алеко, откъдето ние по-късно същата нощ щяхме да го приберем, за да се върнем с колата заедно в София. Прегърнахме се, пожелахме си здраве и щастие, и вече успокоени, си наляхме по чаша вино и разопаковахме по пейките провизиите, която си бяхме донеси: ядки, шоколад, баница, фурми, кашкавал, сладкиш. Макар и заточението ни в преддверието да продължи, след като Кирил и спасителите потеглиха надолу, макар и от другата страна на вратата да продължаваха да \"празнуват\", при нас май беше по-топло. Дойдоха и дузина други \"ненормални\" хора, които не си бяха останали вкъщи на Нова година. Най-прекрасните хора! В малкото тясно пространство, на което сега ние бяхме станали своеобразни домакини, настроението бавно се възвърна. Когато наближи време да тръгваме, прибрахме боклука, опаковахме раниците, закопчахме якетата и включихме челниците. Дори и в най-тъмната и студена нощ на Черни връх някъде винаги има светлина.", "date": "2019.01.03", "title": "Между студа и студените сърца - Нова година на Черни връх"}
{"url": "https://www.dnevnik.bg/analizi/2019/01/03/3368828_novogodishni_misli/", "text": "В зората на 10 ноември 1989 година у нас беше популярно да се казва, че след 45 години комунистическа диктатура ще са ни нужни още толкова, за да се оправим. Ще са ни нужни още 45 години, за да преодолеем изцяло пораженията върху държавата и личността, причинени от диктатурата на една атеистична, материалистична идеология и на една арогантна, често престъпна номенклатура. Младите хора тогава пееха \"Времето е наше!\", но, уви, не беше съвсем Всъщност това е друг вариант на теорията за социално-политическото махало — колкото дълго е било насилено да върви в едната посока, толкова дълго ще върви в другата посока. Тази година ще празнуваме 30-годишнината от падането на комунистическия режим. Значи остават ни още 15 И до днес някои червени милионери демонстрират носталгия по тоталитарното време и същевременно любов към Путин. Носталгиците наричат русофоби тези, които са врагове както на съветския тоталитаризъм, така и на путиновия националпопулизъм, а себе си наричат русофили. Макар че и в Русия има честни патриоти, които мразят както комунизма, така и Путин. Но не трябва ли ние повече да мислим за България?  Същевременно мнозина от малтретираните по тоталитарно време деца на \"врагове на народа\" все още страдат. Комунистите измислиха думата \"реститутка\", за да се римува с проститутка, когато се изплашиха, че някой може да им вземе икономическата власт в началото на 1990-те.  Същевременно думата \"ченге\", която по комунистическо време заедно с думата \"кука\" се използваше за агентите на Държавна сигурност, през 90-те започна да се използва за нормален полицай без негативна конотация. По същия начин думата \"чалга\" измени смисъла си и започна да се употребява за любимата музика на новата управляваща класа, на новите милионери, явили се за един ден след падането на комунизма, които в по-голямата си част бяха ако не от номенклатурата, то слуги на старата власт - служители на ДС, шофьори и охранители на \"отговорни другари\". България беше на два пъти обирана най-нагло от такива хора — веднъж по време на Лукановата гладна зима и изнасянето на \"куфарчетата\" и втори път по време на Виденовата хиперинфлация и пладнешкия обир на банките. Оттогава насам, откакто България реално тръгна към евроатлантическа интеграция, вървят към по-добро. Днес средната заплата в България е над 1000 лева (над 500 евро), а през февруари 1997 по време на хиперинфлацията беше 5 долара. При влизането ни в ЕС през 2007 средната заплата беше под 500 лева. Ние все пак продължаваме да сме на опашката в ЕС. И това се дължи на корупцията, на срастването на властта с мафията. Кой иска да инвестира в страна, където има огромни бюрократични спънки, законите не се спазват или се изменят постоянно, където всичко, дори вземането на българско гражданство, става с рушвети? Колко истински мафиота са в затвора? А тези, които бяха осъдени като \"братя\" Галеви, не бяха задържани в ареста като кметицата на \"Младост\" в София, а бяха пуснати да избягат от България.  Според друг лаф от ранното време на \"прехода\" ние, българите, сме били разрушавали отвътре всяка империя, която ни превземе. Османската империя загина в тотален упадък, Третият райх, с който бяхме в съюз, се провали във войната, провали се и съветският комунизъм в края на студената война. България е уникален пример за страна, чиито ръководители са се молили да ни направят съветска република, т.е. България да изчезне като държава, но им е било отказано Та според този стар лаф сега сме щели да разрушим и \"империята\" на либералната демокрация. Тя по онова време се наричаше още Американска империя, защото САЩ бяха единствената свръхсила, след като победиха СССР в студената война. Сега нещата драматично са се променили обаче. Най-вече Китай, но и Европейският съюз, макар че той изглежда твърде децентрализиран и нестабилен, са независими от САЩ свръхсили. Русия също се опитва пак да стане свръхсила - поне във военно отношение, ако не в икономическо.  Дали не изкачваме още баир, от който други вече слизат (от другата страна)? Все пак, ако светът днес върви към гибел на либералната демокрация и победа на новите националпопулисти, бих се радвал ние, българите, да останем един малък бастион на \"старомодната\" либерална демокрация Трябва да се прави ясно разграничение между социално-политическата либерална демокрация (свободни избори, свобода на словото и убежденията, равенство пред закона, разделение на властите) и либералната икономика, либералния капитализъм без рестрикции, който става все по-монополистичен. Всъщност ми се струва, че в наше време капитализмът и либералната демокрация, които възникнаха заедно, влизат в конфликт. Избирането на Доналд Тръмп за президент на САЩ, Брекзит, възходът на Орбан в Унгария, възходът на националпопулизма в цяла Европа, а, от друга страна, протестите на \"жълтите жилетки\" във Франция - това са различни изрази на недоволство срещу елитите и монополистичния капитализъм в глобалния свят. Как да се избегне монополизмът, този нов тоталитаризъм във време, когато освен големите диктатури като Китай, Русия, Саудитска Арабия, когато най-развитите западни страни също са застрашени от икономическия монополизъм и националпопулизма? Очевидно либералната демокрация не е единствената политическа система, при която капитализмът може да съществува и да цъфти. Най-яркият пример за това е Китай.  У нас имаше през изминалата година един успешен протест на майките на деца с увреждания. Той показа, че когато имаме ясни, конкретни цели, с достатъчно решителност и постоянство можем да ги постигнем. Но после се направи опит тези протести с конкретни искания да се превърнат в опит за събаряне на правителството на всяка цена - с неясни и напълно безумни искания като прословутото искане за \"смяна на системата\". С какво да сменим демократичната система, която имаме? С нов съветски комунизъм? Или с путиниска диктатура? Системата ни си е много добра.  Трябва да се пречиства от корупцията, която я унищожава отвътре. В тяснополитически план БСП не е никаква алтернатива на ГЕРБ. Първо - БСП не е лява партия - това е партия на милионери, която сега, при Нинова, усвоява и националпопулиската реторика - против конвенцията за защита на жените от насилие, против имигрантите. Тези позиции са в тотален разрез с позициите на европейските социалисти, а освен това ние си имаме вече националпопулисти - Симеонов, Каракачанов и Сидеров (макар че последният е по-скоро руски националист, а предпоследният - и той не е ясно какъв е). Нинова не може да вземе електората на националистите. У нас няма истинска лява партия. Има обаче, струва ми се, една либерално-демократична алтернатива на властта извън парламента — \"Демократична България\". Да видим как ще се представи на европейските избори. Ние обикновено сме черногледци. И винаги сме склонни да кажем, че от сега по-зле не сме били, а догодина ще бъдем още по-зле. Да внимаваме какво си пожелаваме! Черногледството може да се превърне и често се превръща в самоизпълняващо се пророчество. Имам умерени надежди за една по-светла и успешна година. В един свят, разяждан от безалтернативна нестабилност на установения ред и от непредвидимост, у нас нещата изглеждат по-добре, по-стабилни и предвидими от много други демократични страни. От нас зависи накъде ще вървим, от нас зависи дали и кога ще догоним другите в ЕС. От нас също зависи да живеем в мир на Балканите и в Европа.", "date": "2019.01.03", "title": "Новогодишни мисли"}
{"url": "https://www.dnevnik.bg/bulgaria/2019/01/03/3369122_koga_sa_pochivnite_dni_okolo_oficialnite_praznici_prez/", "text": "Двудневни отпуски могат да осигурят ваканции от по шест и девет дни през май и декември - това сочи календарът за работните и почивните дни през новата година. Общо 116 ще са почивните дни срещу 249 работни, отбелязва специализираната платформа за данъци и счетоводство  kik info.  Най-късите месеци се очертават септември и декември, когато ще се работи по 19 дни. По Коледа с два дни отпуска (23 и 27 декември), съчетани с почивните дни може да се направи 9-дневна ваканция, а ако се добавят 30 и 31 декември, тя става 12 -дневна. През май отпуска на 2-ри и 3 -ти пък може да обедини почивния Ден на труда с уикенда и Гергьовден в 6-дневна ваканция. Традиционно четири неработни дни ще има за Великден, който тази година се пада в края на април. Така - ако празниците се слеят с отпуска и на 30 април, почивката може да достигне 11 дни. И тъй като сега е време за планове, \"Дневник\" предлага на читателите си графика, чрез която лесно да се ориентирате как ще се почива около официалните празници през 2019 г. Можете да я запазите в телефона си или да я разпечатате на хартия и да я закачите на удобно място. А в краен случай, винаги ще я намерите в архива на \"Дневник\".", "date": "2019.01.03", "title": "Кога са почивните дни около официалните празници през 2019 г. (графика)"}
{"url": "https://www.dnevnik.bg/tehnologii/2019/01/03/3369323_nasa_pokaza_purvata_snimka_na_asteroida_ultima_tule/", "text": "Той прилича на червеникав снежен човек от две части, като горната е около една трета от размера на долната и всичко това прави едно завъртане всеки 15 часа. Така НАСА описа заснетия от сондата \"Ню хърайзънс\" (New Horizons) астероид Ултима Туле - най-отдалеченото космическо тяло, непосредствено изучавано от човечеството. Първите кадри, намиращи сред едва под 1% от цялата събрана информация, бяха показани на пресконференция тази нощ. Те са направени от разстояние 28 000 км, докато при най-голямото приближаване сондата премина на 3500 км. Кадрите, заснети от непосредствена близост, се очакват през февруари. Резолюцията на първите снимки разкрива обекти с размер до 140 м, докато направените от по-малко разстояние би трябвало да покажат и обекти с размер 35 м. Успешното преминаване на апарата бе потвърдено във вторник, а в следващите месеци - вероятно до септември 2020 г., ще продължи изпращането към Земята на натрупаната на борда информация. Ултима Туле е толкова далеч в периферията на Слънчевата система, че сигналът пътува над 6 часа до Земята. Научният екип кръсти двете части на астероида Ултима (по-голямата) и Туле и смята, че те са се съединили в самото начало на формирането на Слънчевата система или скоро след това. Районът, известен като Поясът на Куипер, е толкова студен и химическите процеси са толкова забавени, че се предполага, че космическите тела в него са се запазили почти във вида си от преди 4.6 млрд години. Ултима и Туле са се съединили при много ниска скорост - вероятно 2-3 км/ч. По този повод Джеф Мур от екипа учени се пошегува, че \"ако се блъснете с колата си с такава скорост, дори не бихте си направили труда да потърсите обезщетение от застрахователя\". Астероидът е с много тъмен цвят - най-ярките му зони отразяват 13% от светлината, падаща върху тях. При най-тъмните отражението е едва 6%. Учените похвалиха създателите на апаратурата, като обясниха, че показаните снимки са все едно да снимаш нещо с размера на Вашингтон, тъмно като градинска почва и осветено от Слънце, 1900 пъти по-слабо това в слънчев ден на Земята. \"Общо взето, преследвахме нещо в тъмното при скорост от 51 000 км/ч и всичко сработи, както трябваше.\"", "date": "2019.01.03", "title": "НАСА показа първата снимка на астероида Ултима Туле"}
{"url": "https://www.dnevnik.bg/sviat/2019/01/03/3369085_izteglianeto_na_sasht_ot_siriia_moje_da_ne_e_ot/", "text": "                        2018-та бе противоречива година за руския президент Владимир Путин. Той може да изглежда като победител след внезапното решение на  САЩ да се изтеглят от Сирия , но се изправя пред сериозни предизвикателства в Сирия и не се е доближил и със сантиметри до отменяне на западните санкции, които изтощават икономиката на Русия. Руската военна кампания в Сирия постигна целта на Кремъл да подкрепи управлението на сирийския президент Башар ал Асад при относително ниска цена и да направи  Москва важен играч в Близкия изток . Сирия обаче е в развалини след близо осем години боеве, а Москва не успя да убеди Запада да допринесе към многомилиардната сметка за възстановяването на Сирия. И въпреки че бързото изтегляне, разпоредено от президента на САЩ Доналд Тръмп, може допълнително да увеличи влиянието на Москва в Сирия, то оставя Русия да се конкурира с Турция, която силно желае да разшири зоната си на влияние. Москва освен това ще бъде обременена с трудната задача да балансира несъвместимите интереси на  Израел и Иран  в региона. \"Това може да бъде възприемано от някои като успех за Путин, но фактически е проблем за Путин\", казва Алексей Малашенко, базиран в Москва водещ експерт по Близкия изток, по адрес на планираното изтегляне на САЩ. \"Положението може да се промени драстично и Русия ще бъде отговорна за това. Да се препираш с американците беше по-добре, отколкото да бъдеш оставен лице в лице с Турция, Иран и други\", добавя той. Намерението на Тръмп до лятото да съкрати наполовина числеността на американските войници в Афганистан може да доведе до допълнителни потенциални проблеми за Русия. Путин се подиграваше на провала на САЩ при стабилизирането на страната въпреки 17-годишната кампания, но намаляването на американското военно присъствие в Афганистан може да разпали опасна нестабилност от войнствени ислямисти \"под корема\" на Русия в Централна Азия. Сега Москва може да сметне за необходимо да инвестира повече в Таджикистан, където има военна база, за да запуши пропускливата граница с Афганистан и да се опита Тези предизвикателства идват в момент, когато руската икономика все още се олюлява от комбинирания удар от ниските цени на петрола и западните санкции. А подкрепата на Запада за  антируските санкции  остава непоколебима. Санкциите на САЩ и Европейският съюз бяха налагани в отговор на анексирането на Крим към Русия през 2014 г., нейната подкрепа за сепаратистките бунтовници в Източна Украйна, намесата на Москва в президентските избори в САЩ през 2016 г. и отравянето с нервнопаралитично вещество на бивш руски шпионин през март миналата година във Великобритания. Санкциите ограничиха достъпа на Русия до международните капиталови пазари, намалиха вноса на западни енергийни и военни технологии и подплашиха международните инвеститори. Путин обвинява САЩ и техните съюзници, че се опитват да накажат Русия за независимия ѝ курс - реторика, подсилвана от контролираните от държавата медии, които подхранват руската омраза към Запада. Проучване на общественото мнение, проведено наскоро от независимия Център \"Левада\", показва, че шестима от всеки десет руски респонденти имат негативно отношение към САЩ, а половината са отрицателно настроени към ЕС. Анкетата отчита и нарастване на опасенията сред обществото заради западните санкции. Сондажът, проведен сред 1600 души в цяла Русия в края на ноември, е с не повече от 3.4 процента допустима статистическа грешка. Но докато западните рестрикции пречат на икономически растеж в Русия, те същевременно дават на Путин \"Американските и европейските санкции фактически помогнаха за укрепването на  силата на Путин , като му позволиха да се позовава на чуждестранния натиск\", казва Малашенко. След двегодишна рецесия Русия регистрира през 2017 г. растеж от 1.5 на сто, а през 2018-а се очаква икономиката й да е нараснала с 1.8 процента. Надеждите на руското правителство за по-бърз растеж обаче не се осъществиха и държавата остана силно зависима от износа на петрол, газ и други суровини. Въпреки икономическите трудности Кремъл изхарчи миналата година около 14 милиарда за домакинството на Световната купа - сполучлив пиар ход, помогнал за преборване на негативното възприятие за Русия. Руското правителство използва футболния шампионат, за да смекчи реакциите срещу решението си да повиши пенсионната възраст - изключително непопулярна мярка, която предизвика масово недоволство и значително намали популярността на Путин след края на Световната купа. Надеждите на Кремъл да сключи сделка с Тръмп, която да сложи край на санкциите, помръкнаха на фона на разследването в САЩ за евентуални тайни контакти между  предизборния щаб на Тръмп и Русия . Путин отрича намеса както в изборите в САЩ през 2016 г., така и другаде на Запад. И докато руският лидер се нуждае от вдигане на санкциите, той дава да се разбере, че Сякаш в потвърждение на това през ноември руската брегова охрана плени в Черно море три украински военни кораба заедно с екипажите им. Независимият политолог Татяна Становая, която редовно пише за Кремъл, отбеляза, че безкомпромисният подход на Путин се дължи на това, че според него всяка отстъпка ще бъде възприета от Запада като проява на слабост и ще предизвика нови искания. \"Путин е убеден, че ако Русия отстъпи, натискът само ще нарасне и санкциите ще бъдат засилени допълнително\", каза тя. Докато  напрежението със Запада  нараства, Кремъл се е съсредоточил върху укрепването на военния си арсенал. Путин превърна своята реч през март за състоянието на нацията в презентация на редица нови ядрени оръжия, включително хиперзвукова ракета, която прорязва атмосферата със скорост над 20 пъти по-висока от тази на звука, а също подводен дрон, снабден с мощно атомно оръжие, способно да помете с унищожително цунами крайбрежието на противника. Владимир Фролов, базиран в Москва експерт по външна политика, възприема изявленията на Путин като част от опитите му да убеди Запада да седне на масата за преговори. \"Целта му е да спечели да придобие правото на вето върху западните политики\", каза Фролов. \"Той настоява за преговори при условията на Русия и без никакви едностранни отстъпки\", добави той. Путин предупреди, че планираното изтегляне на САЩ от Договора за ликвидиране на ракетите със среден обсег на действие от 1987 г. ще предизвика руски отговор. В зловещо изказване през декември той се оплака, че глобалният страх от ядрена война е намалял и светът е ослепял за нарастващата заплаха от апокалипсис. Становая отбеляза още, че думите на Путин са плод на нарастващата нестабилност при липсата на общ език между Русия и Запада. \"Ако продължи движението по този коловоз, неминуемо ще се стигне до точка, в която ще стане много трудно да бъде контролирана ситуацията с ядрените оръжия\", каза тя. По думите й \"Путин вярва, че ядрените оръжия са най-силният аргумент на Русия, който трябва да повлияе върху начина на мислене на западните политици\". /БТА", "date": "2019.01.03", "title": "Изтеглянето на САЩ от Сирия може да не е от голяма полза за Путин"}
{"url": "https://www.dnevnik.bg/sport/2019/01/03/3369173_livurpul_shte_dokazva_shampionskite_si_ambicii_v/", "text": "Мачът на сезона или сблъкът на претендентите – това са само част от определенията в Англия за предстоящата среща между \"Манчестър сити\" и \"Ливърпул\" от 21-ия кръг на Висшата лига. Актуалният шампион приема лидера на своя стадион \"Етихад\" в мач, който може да има голяма тежест в битката за златните медали. \"Ливърпул\" влиза в двубоя като непобеден от началото на сезона и със седем точки повече от \"гражданите\". На същата фаза преди година мърсисайдци изоставаха с 20 точки от съперника си. При успех на \"Етихад\" \"Ливърпул\" ще се откъсне с 10 точки и ще затвърди шампионските си амбиции. Двубоят е тази вечер от 22 часа и ще бъде предаван пряко по \"Диема Спорт 2\". Формата С три загуби в последните си пет шампионатни срещи шампионът няма право на нова грешка. Соченият за непобедим отбор на \"Манчестър сити\" показа големи колебания през декември и се срина, като влиза в двубоя от третото място. \"Сити\" не успя да запази мрежата си суха в 10 поредни мача, което е най-лошото постижение на тима по този показател от февруари 2015 г. През миналия сезон \"гражданите\" победиха съперника си с 5:0 на \"Етихад\", но това е единственият успех за тима в последните осем срещи с \"Ливърпул\" във всички турнири. В последния двубой на \"Анфийлд\" през октомври резултатът беше 0:0, но Рияд Марез пропусна дузпа в края. Предстоящият мач е по-специален за мениджъра на \"Сити\" Пеп Гуардиола, който преследва победа №100 начело на състава. \"Ливърпул\" е в серия от девет поредни победи и тимът още няма загуба от началото на сезона. Битката на мениджърите Юрген Клоп е мениджърът, срещу когото Гуардиола има отрицателен баланс, а предстоящият мач помежду им ще бъде под №16 в съперничеството между двамата. Дотук Гуардиола има пет победи и осем поражения, а само два двубоя завършиха наравно. \"За мен ситуацията е много проста – аз виждам този мач като голяма възможност за нас. Концентрацията ми обаче е една и съща, независимо от срещата или съперника. \"Ливърпул\" е много силен отбор, намира се в отлична форма и мога да кажа, че е най-добрият тим в Европа в момента. Ние обаче също имаме шансове\", каза Гуардиола преди мача.", "date": "2019.01.03", "title": "\"Ливърпул\" ще доказва шампионските си амбиции в дербито със \"Сити\""}
{"url": "https://www.dnevnik.bg/sviat/2019/01/03/3369330_jertvite_v_magnitogorsk_dostignaha_37_dushi_chetirima/", "text": "Броят на загиналите при рухването на част от жилищен блок в руския град Магнитогорск достигна 37 души, предаде ТАСС, цитирана от БТА. Шест от жертвите в падналия блок, където на 31 декември  експлозия предизвика рухването  на цял вход на 10-етажен жилищен блок в Русия, са деца. Четирима души продължават да са в неизвестност. По предварителни данни няма други деца сред останалите под развалините на блока тела. Засега водеща версия в разследването на причините за рухването на 10-етажния блок е експлозия на битов газ. В рухналата част от сградата са били регистрирани 111 души и 9 са живели като наематели - общо 120. Властите на Челябинска област ще купят апартаменти на хората, останали без подслон заради трагедията, обеща Дубровски в ефира на телевизия \"Росия-24\". Магнитогорският металургичен комбинат ще отпусне хуманитарна и финансова помощ на пострадалите от експлозията, съобщи шефът на борда на компанията Виктор Рашников.", "date": "2019.01.03", "title": "Жертвите в Магнитогорск достигнаха 37 души, четирима остават в неизвестност"}
{"url": "https://www.dnevnik.bg/razvlechenie/2019/01/03/3369123_noviiat_jivot_na_starite_klasiki_koito_nastupva_v/", "text": "Преди близо век издателят Алфред А. Кнопф издава тънка книжка с духовни басни от ливанско-американския поет и художник Халил Джубран. Кнопф първоначално имал скромни очаквания, затова отпечатал само 1500 копия, но за негова голяма изненада книгата \"Пророкът\" става голям хит, след което се продава в над 9 млн. копия и то само на северноамериканския пазар. Досега издателската къща, която все още носи името на Кнопф, държеше правата за Северна Америка, но това се промени с настъпването на 1 януари 2019 г., когато \"Пророкът\" заедно с творбите на хиляди други артисти и писатели, сред които Марсел Пруст, Агата Кристи, Джоузеф Конрад, Ръдиард Киплинг, Робърт Фрост, Вирджиния Улф, Чарли Чаплин и Анри Матис, официално стават обществено достояние, или с други думи придобиват специален статут, при който авторското право вече не е под закрила. През 2019 г. за първи път от две десетилетия насам такова огромно количество творби ще загуби своя защитен от авторските права статут - нещо, което неминуемо ще се отрази както на издателите, така и на наследниците, които досега са се осланяли на този свой финансов и творчески контрол, отбелязват няколко издания като \"Ню Йорк Таймс\", \"Смитсониън\" и \"Лайфхакер\". Това предоставя големи възможности на читателите - не само свободен достъп до произведенията, но и свободата да ги използват, интерпретират, пресъздават и допълват както намерят за добре, без заплахата от санкции. Това масово пускане на творби за свободен достъп се дължи на законодателство, гласувано от Конгреса в САЩ през 1998 г., което увеличи срока за защитата на авторските права с още 20 години и така творбите, издадени между 1923 и 1977 г., удължиха защитата си от 75 на 95 години. Много от скептиците наричат тази мярка \"Законът за защита на Мики Маус\", тъй като с него първият филм на Дисни Steamboat Willie остава под закрилата на авторските права до 2024 г.. Независимо какво смятат те, отсега нататък всеки първи януари ще идва с нова свежа доза романи, пиеси, музика, филми и картини в публичното пространство и се очаква влиянието на тази новост през следващите години да бъде много голямо. Именно 20-те години на миналия век са изключително творчески наситен и изпълнен с експерименти период за западната литература, в който се появяват имена като Франсис Скот Фицджералд, Уилям Фокнър, Ърнест Хемингуей и Вирджиния Улф. \"В крайна сметка тези книги принадлежат на хората\", коментира Джеймс Л.В. Уест III, който изучава творчеството на Фицджералд и допълва, че това ще даде нови възможности за редактиране и преиздаване на неговите текстове. Когато тези творби станат обществено достояние, всеки може да продава и разпространява тяхно дигитално, аудио или печатно копие в \"Амазон\" например. Феновете могат да публикуват свои продължения, предистории или други вариации като появилият се през 2009 г. бестселър \"Гордост и предразсъдъци и зомбита\". Театралните и филмовите продуценти ще могат да адаптират творбите в нови филми, пиеси и мюзикъли без да е необходимо да плащат и договарят преди това правата. Конкурентни издателски къщи ще могат да издават нови печатни версии, а учените ще могат да публикуват нови варианти и интерпретации със свои анотации. Онлайн ще циркулират безплатни дигитални копия. Някои издатели и наследници се притесняват, че със загубата на правата и контрола ще се появят и множество свойски и ненадеждни нови издания, пълни с грешки, които ще сринат достойнството на някои знакови творби. Действително те имат основание да се опасяват. Въпреки това все още мнозина учени и правни експерти смятат, че американското законодателство в областта на авторските права, което е изкючително сложно, е съзнателно удължено в услуга на компаниите и наследниците на писатели и творци за сметка на обществото. Когато първият закон за авторското право е приет в САЩ през 1790 г., максималният срок за защита е 28 години. През годините той се удължава постепенно и вече има творби, които остават под закрилата му за повече от век. Според Ребека Тъшнет, експерт по интелектуална собственост от юридическия факултет на Харвард, сега законът е по-лош от данъчния кодекс. \"Срокът за авторските права е твърде дълъг\", смята тя. Новата огромна порция от творби със свободни за ползване права означава повече и по-евтини издания за читателите. Така на английски, а и не само, през 2019 г. се очакват вече нови издания на \"Пророкът\", на \"Аз и то\" на Зигмунд Фройд, както и на няколко от ранните творби на Агата Кристи и нейния герой Еркюл Поаро. За да изпреварят изтичането на собствеността върху правата на \"Великият Гетсби\" през 2021 г., наследниците на Фицджералд готвят ново издание на текста на английски през април тази година. Романът има продадени над 30 млн. копия в цял свят и продължава да отчита продажби от над 500 хил. броя всяка година. Само след две години обаче всеки ще може да го издава и продава като електронна книга например, и то само с помощта на лаптоп. За издателите, които се фокусират върху старите класики, тази нова възможност носи огромен потенциал и те чакат този момент от десетилетия. Предстои да видим как точно ще реализират идеите си.", "date": "2019.01.03", "title": "Новият живот на старите класики, който настъпва с началото на 2019 г."}
{"url": "https://www.dnevnik.bg/bulgaria/2019/01/03/3369331_silen_viatur_i_snegovalej_se_ochakva_v_8_oblasti/", "text": "Жълт код за силен вятър и снеговалежи е обявен в 8 области на страната. Това сочи справка на сайта на Националния институт по метеорология и хидрология (НИМХ), цитирана от агенция \"Фокус\". Кодът е в сила за областите: Благоевград, Пазарджик, Пловдив, Смолян, Кърджали, Хасково, Ямбол и Бургас. В тези области се очакват умерени снеговалежи, в комбинация с усилване на вятъра от север-североизток към края на деня и през нощта срещу петък. Ще има условия за виелици и навявания. Синоптиците прогнозират образуване на снежна покривка - до 10-15 см. Жълтият код означава потенциална опасност. От НИМХ съветват гражданите в тези области да бъдат внимателни за сняг или лед на пътя. Възможни са ограничения при дейности на открито.", "date": "2019.01.03", "title": "Силен вятър и снеговалеж се очакват в 8 области"}
{"url": "https://www.dnevnik.bg/evropa/2019/01/03/3369334_trudoviiat_pazar_na_germaniia_otchete_nai-dobrata_si/", "text": "Средно 44.8 милиона души са имали работа в Германия през 2018 година, което е най-високият дял на заетостта в страната от обединението й през 1990 година, предаде ДПА. Данните бяха публикувани вчера от германската статистическа служба във Висбаден на основата на предварителни изчисления. Въпреки застаряването на населението в най-голямата европейска икономика броят на работещите е нараснал с 1.3 на сто през годината до най-високото равнище от 1991 година. По-високият дял на заетостта сред германските граждани и притокът на чуждестранни работници би трябвало да са компенсирали негативните последици от застаряването на населението, посочи статистическата служба. Броят на работещите по трудов договор е нараснал с 638 хил. през 2018-а, прехвърляйки за първи път прага от 40 милиона. Същевременно добрата ситуация на трудовия пазар означава, че по-малко хора работят като самонаети - 4.22 милиона, което е най-малкият брой от 2003 година. \"Продължаваме да гледаме положително към бъдещето\", посочи ръководителят на Федералната служба по заетостта Детлеф Шеле. Той обаче предупреди, че темпът на растеж няма да остане толкова динамичен, колкото през изминалата година. /БТА", "date": "2019.01.03", "title": "Трудовият пазар на Германия отчете най-добрата си година от обединението"}
{"url": "https://www.dnevnik.bg/na_put/2019/01/03/3365959_fotogaleriia_kufarut_kato_kuche_i_oshte_ot/", "text": "Личен опит при пътувания, резултатите от социологически и маркетингови проучвания в туризма, полезни джаджи и куриози - това са част от темите в рубриката  , предизвикали най-голям интерес у читателите през тази година. В края на 2018 г. ви представяме десетте най-четени заглавия на статии в рубриката (без фотогалериите), ако сте ги пропуснали. Броят на прочитанията е към 18 декември.", "date": "2019.01.03", "title": "Фотогалерия: Куфарът като куче и още от най-четеното в \"На път\""}
{"url": "https://www.dnevnik.bg/sport/2019/01/03/3369335_solskiar_iska_da_ostane_menidjur_na_manchestur/", "text": "Временният мениджър на \"Манчестър юнайтед\" Оле Гунар Солскяр се надява да остане за постоянно на поста. Думите му дойдоха след четвъртата победа от първите четири мача начело на отбора, с което изравни рекорда на сър Мат Бъзби от 1946 г. \"Юнайтед\"  спечели с 2:0 гостуването си на \"Нюкасъл\"  и продължава преследването на място в четворката. На въпрос дали ще си тръгне през лятото, Солскяр заяви: \"Не искам\". Норвежецът заяви, че постижението му ще остане в историята. \"Това обаче не е нещо, за което мисля. Гледам единствено към следващия мач, защото ако спечелиш четири победи, с този отбор можеше да спечелиш още четири. Това е предизвикателство, това са стандартите, към които сме привикнали\", каза Солскяр. Той дойде начело на отбора след  уволнението на Жозе Моуриньо . Под ръководство му \"Юнайтед\" спечлеи четирите победи с голова разлика 14:3.", "date": "2019.01.03", "title": "Солскяр иска да остане мениджър на \"Манчестър юнайтед\" за постоянно"}
{"url": "https://www.dnevnik.bg/citat_na_deniia/2019/01/03/3369337_citat_na_denia_ekolozi_iskat_bulgariia_da_stane/", "text": "Това коментира социалният антрополог Харалан Александров в ефира на Би Ти Ви.  Той коментира спада на раждаемостта в страната с 8% за година. \"В модерното общество жената е свободен човек, а не средство за възпроизвеждане. Има много млади хора, които искат да се върнат и да гледат децата си у нас, но това все още е пожелателен процес\", каза Александров и добави, че през последните 10 години \"очевидно имаме икономически възход\". По думите му въпросът е правителството и бизнесът да успеят да докажат на младите хора, че имат сигурност, тъй като все още има обезлюдени региони.", "date": "2019.01.03", "title": "Цитат на деня: Еколози искат България да стане резерват"}
{"url": "https://www.dnevnik.bg/evropa/2019/01/03/3369338_za_sasht_nova_turgovska_sdelka_s_london_ne_izglejda/", "text": "Нова търговска сделка между Лондон и Вашингтон не изглежда възможна при сегашния проект за споразумение за Брекзит с Брюксел, предупреди посланикът на САЩ в Лондон, цитиран от EurActiv. \"Все още минаваме през етапите на взимането на решение накъде точно върви страната\", заяви Уди Джонсън пред Би Би Си. Попитан дали търговска сделка между САЩ и Обединеното кралство е възможна при сегашните условия на проектоспоразумението, Джонсън добави, че договорките на Лондон с Брюксел за Брекзит изглежда изключват възможността за отделна сделка с Вашингтон. \"Не изглежда, че ще е възможно\", добави той. Неговият коментар е поредният удар за британския премиер Тереза Мей, която настоява, че Великобритания ще може да сключва нови и по-изгодни търговски споразумения без ЕС. Британският лидер освен това твърди, че нейните екипи усилено договарят нови търговски сделки с големи партньори като САЩ. През ноември Тръмп предупреди, че сделката на Мей с ЕС може да попречи на търговскотото споразумение между САЩ и Великобритания, ако бъде приета. В коментарите си пред Би Би Си американският посланик каза още, че Великобритания се нуждае от лидерство. \"Бях в Уелс, бях в Ирландия и Шотландия, а също и в Англия и усещам, че страната се нуждае от лидерство.\" През декември Мей бе принудена да отложи гласуването на сделката в парламента заради недостатъчна подкрепа. Сега се очаква вотът да се състои в средата на януари.", "date": "2019.01.03", "title": "За САЩ нова търговска сделка с Лондон не изглежда възможна при сегашния план за Брекзит"}
{"url": "https://www.dnevnik.bg/razvlechenie/2019/01/03/3369283_kim_kardashiian_i_kanie_uest_otnovo_chakat_dete_ot/", "text": "Американската риалити звезда Ким Кардашиян и рапърът Кание Уест очакват четвърто дете, което отново ще бъде родено от сурогатна майка, съобщи \"Ройтерс\", позовавайки се на множество публикации от сряда, 2 януари в издания като Us Weekly и \"Пийпъл\". Според техни източници сурогатната майка е бременна и се очаква да роди през май тази година. Двойката все още не е потвърдила новината официално. След раждането на първите им две деца - Норт, която е на 5 години и Сейнт, който е на 3, докторите предупреждават Кардашиян, че при следваща бременност може да има сериозни здравословни проблеми, заради което двойката избира да използва сурогатна майка за третото им дете, родено през януари 2018 г.. Според Us Weekly двамата са отложили плановете си за четърто дете преди около шест месеца, когато Уест имаше проблеми с психическото си състояние. Миналата година рапърът обяви, че има биполярно разстройство. През октомври той се срещна и с президента Доналд Тръмп, когото обяви, че подкрепя. Малко след това Уест сподели, че се дистанцира от политиката, но като начало на новата година отново публикува в \"Туитър\" серия от изказвания в подкрепа на настоящия президент. \"Едно от любимите ми сред много други неща, които Тръмп олицетворява за мен, е, че хората не могат да ми казват какво да правя, защото съм черен\", гласи едно от изказванията му в социалната мрежа от сряда, 2 януари.", "date": "2019.01.03", "title": "Ким Кардашиян и Кание Уест отново чакат дете от сурогатна майка"}
{"url": "https://www.dnevnik.bg/sviat/2019/01/02/3369069_siriiskiiat_grad_manbidj_se_gotvi_za_katastrofa/", "text": "Град Манбидж е минавал от едни ръце в други по-често, отколкото повечето селища по време на гражданската война в Сирия. В момент, когато американските войски се готвят да го напуснат в съответствие с решението на президента Доналд Тръмп да ги изтегли, местните жители се опасяват, че други ще побързат да запълнят вакуума, като причинят по-големи сътресения: сирийските правителствени сили се разположиха наблизо, а Турция заплашва да предприеме атака срещу града. Американските войски поддържаха стабилността в Манбидж след поражението на групировката \"Ислямска държава\" (ИД) тук през 2016 г. На около 30 км от турската граница Манбидж е критично важна точка на картата на сирийския конфликт, близо до мястото, където се съединяват три отделни територии, оформящи сферите на влияние на Русия, Турция и засега на САЩ. Въпреки че американските войски още не са се изтеглили, последиците от решението на Тръмп вече се усещат в Манбидж. Подкрепяните от Русия сирийски правителствени сили навлязоха в покрайнините на града в петък за първи път от години по покана на кюрдските Сили за защита на народа (YPG), които се страхуват, че изтеглянето на американците може да открие пътя за турска атака. \"Живеем в страх през последните няколко дни и не знаем какво става и кой ще влезе в града\", каза 41-годишният Исмаил Шаалан, който живее в Манбидж, откакто е избягал от боевете в района на Алепо преди две години. \"Дали ще са турците или сирийците?\". Тръмп каза, че  изтеглянето ще протече бавно . Самолети и хеликоптери на водената от САЩ коалиция все още можеше да се видят в небето над Манбидж в събота. Местни бойци от подкрепяните от САЩ милиции, които държат града от 2016 г., Военният съвет на Манбидж, носещи червени барети и въоръжени с автомати \"Калашников\", извършваха обичайните си патрули в събота. \"Оцеляхме във войната. Никога от Даеш\", каза 43-годишният Абу Хамза, баща на пет деца, имайки предвид ИД. Но и той е разтревожен: \"Уплашени сме. Положението е объркващо\". Манбидж е попадал в различни ръце три пъти откакто сирийският конфликт започна през 2011 г. Бунтовниците от Свободната сирийска армия (ССА) го отвоюваха от правителството на президента Башар Асад в началото на войната. След това градът попадна в ръцете на ИД, която го обяви за част от своя \"халифат\". ИД беше изтласкана от Манбидж през 2016 г. от Сирийските демократични сили (SDF) - милиции, ръководени от YPG и подкрепяни от водената от САЩ коалиция. Оттогава Манбидж е под контрола на съюзени със SDF сили - нещо, което разгневи съседна Турция, смятаща влиянието, упражнявано от YPG в Северна Сирия, за заплаха за националната си сигурност. Турски и американски войски извършват съвместни патрули близо до Манбидж от ноември според договорка, която е част от усилията на САЩ да отговорят на безпокойствата на Турция. \"Частично\" разполагане на сирийската армия Турският президент Тайип Ердоган каза в петък, че за Турция няма да има никаква работа в Манбидж, когато \"терористите\" го напуснат, имайки предвид YPG, които казват, че силите им вече са се изтеглили от града. Според Турция YPG са едно и също с Кюрдската работническа партия (ПКК), която води 34-годишна партизанска война в Турция. Турция се е зарекла да разгроми YPG с помощта на съюзниците си сред сирийските бунтовници, някои от които идват от места, контролирани от SDF, и са силно враждебно настроени срещу кюрдските бойци. Подкрепяните от Турция бунтовници се мобилизират за атака срещу Манбидж в близките райони, които са под турски контрол, откакто Анкара навлезе в Северна Сирия през 2016 г. като част от усилията си да изтласка YPG. Ердоган даде сигнал в петък, че Турция не бърза да извърши операцията. Същия ден YPG,  изненадани от решението на Тръмп  за изтегляне, призоваха Дамаск да защити Манбидж. Скоро след това сирийската армия съобщи, че се е разположила в Манбидж, където ще гарантира сигурността \"на всички сирийски граждани и другите\" хора там. Сирийските войски не влязоха в града, но заеха близките фронтови линии с враждебните, подкрепяни от Турция бунтовници. Източник от Военния съвет на Манбидж съобщи, че разговорите със сирийското правителство  са довели до споразумение  за необходимостта от предотвратяване на \"турската окупация на Манбидж\". Разполагането на сирийската армия в района на Манбидж като добави, че по-нататъшното разгръщане на сирийските войски в района ще вземе предвид американското присъствие. По въпроса дали сирийската държава се подготвя да възстанови контрола си над Манбидж източникът каза: \"По-късно ще бъдат създадени комитети за това как да бъде управляван градът\". Въпросът дали сирийското правителство ще възвърне контрола си върху Манбидж е от ключова важност за много от неговите жители. Едно от главните опасения е страхът да бъдат привикани в армията. Въпреки това връщането под управлението на Асад изглежда за някои за предпочитане пред евентуална турска офанзива. \"Хората са уплашени. Те се скриха, след като започнаха да се разпространяват слухове, че сирийската армия ще навлезе в града\", каза 30-годишният Хюсен Халаф, продавач на плодове от Манбидж, баща на шест деца, и добави: \"Няма да остана тук, ако SDF напуснат. Ще тръгна с тях, където и да отидат. Свикнахме с тях и се чувстваме сигурни под тяхно управление\". Трийсет и еднагодишният Ясер Абдулазиз, който е избягал в Манбидж от близък район на Алепо преди две години, заяви, че е уморен от войната и не иска пак да бъде принуден да се преселва с четирите си деца. \"Ако трябва да избирам между турската армия и сирийската армия, със сигурност ще избера втората. В края на краищата те са ни сънародници... докато Турция е окупационна сила\", каза той. /БТА", "date": "2019.01.03", "title": "Сирийският град Манбидж се готви за катастрофа"}
{"url": "https://www.dnevnik.bg/bulgaria/2019/01/03/3369341_putnata_agenciia_predupredi_shofyorite_da_trugvat_na/", "text": "Шофьорите, на които предстои пътуване, е необходимо да тръгват на път с автомобили, подготвени за зимни условия, съобщиха от Агенция \"Пътна инфраструктура\". Националният институт по метеорология и хидрология  определи за днес жълт код  за опасно време в по-голяма част от Южна България, където се очакват снеговалежи и образуване на снежна покривка. Агенция \"Пътна инфраструктура\" апелира шофьорите на тежкотоварни и леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори.  При необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. От 09.30 до 15.30 часа движението в тунел \"Топли дол\" на автомагистрала \"Хемус\" ще се осъществява в една лента в тръбата за Варна, съобщи още пътната агенция. Ограничено ще е преминаването в изпреварващата лента, поради ремонт на осветлението. Необходимо е шофьорите да карат внимателно и да спазват стриктно въведената временна организация за движение. Всички граждани и транспортни фирми могат да получават информация за актуалната пътна обстановка от интернет страницата на АПИ –  www.api.bg , и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.03", "title": "Пътната агенция предупреди шофьорите да тръгват на път подготвени за зимни условия"}
{"url": "https://www.dnevnik.bg/photos/snimka_na_denia/2019/01/03/3369358_snimka_na_denia_nevidimata_chast_na_lunata/", "text": "Китайският космически апарат \"Чанъе-4\" (Chang'e-4) кацна тази нощ на обратната страна на Луната. Така за първи път човешка сонда се приземи на невидимата от Земята част на земния спътник.", "date": "2019.01.03", "title": "Снимка на деня: Невидимата страна на Луната"}
{"url": "https://www.dnevnik.bg/sviat/2019/01/03/3369379_zaginalite_v_jp_katastrofata_v_daniia_veche_sa_osem/", "text": "Броят на жертвите от железопътната катастрофа в Дания нарасна от 6 на 8, съобщи днес датската полиция, цитирана от агенция \"Ройтерс\". Ранените са около 15 души.  Загиналите са пет жени и трима мъже.  Катастрофата  стана на 18-километров пътен и железопътен мост, свързващ двата най-големи датски острова. Телата на жертвите все още не са идентифицирани, каза полицейският говорител.  Причините за трагедията все още не са съвсем ясни. Предполага се, че пътническият влак се е ударил в товар, изпаднал от товарен влак при разминаването им на моста. Това е най-тежката жп катастрофа в страната от повече от 30 години. / БТА", "date": "2019.01.03", "title": "Загиналите в жп катастрофата в Дания вече са осем, причините още са неизвестни"}
{"url": "https://www.dnevnik.bg/sviat/2019/01/03/3369386_kitai_shte_otkrie_blizo_7000_km_jp_linii_tazi_godina/", "text": "Китай планира тази година да пусне в експлоатация над 6800 км железопътни линии, от които 3200 км ще бъдат високоскоростни жп магистрали, съобщи държавната корпорация China Railways, цитирана от ТАСС. Особено внимание тази година ще бъде отделено на разширяване на железопътната мрежа в централните и западните райони на Китай, където се усеща недостиг на този вид транспорт. През 2018 г. в Китай бяха пуснати в експлоатация 4600 км нови жп пътища, а обемът на  инвестициите в строителството  им достигна около 802.8 млрд. юана (близо 117 млрд. долара). Китай има  най-дългата в света мрежа  от високоскоростни жп магистрали. По данни на China Railways към края на миналата година общата им дължина достигна около 29 000 километра. Общата дължина на жп линиите в Китай достигна 127 000 км през 2017 година. До 2022 освен това ще бъде пуснат в движение високоскоростен влак с автоматизирана система за управление, който ще съедини Пекин с град  Чжанцзякоу  - едно от местата, където ще се проведат зимните олимпийски игри през 2022 година, информира в. \"Чайна дейли\". По данни на изданието в периода юли-септември 2018 г. Китай успешно е завършил изпитанията на автоматизираната система за управление, която се инсталира във високоскоростните влакове. Пробно пътуване е било проведено в участъка, съединяващ китайската столица и град Шънян, столица на североизточната провинция Ляонин. Чрез вградената система влакът автоматично тръгва, движи се между гарите, спазвайки разписанието, спира, отваря и затваря вратите на вагоните. Пускането на такива влакове значително ще увеличи ефективността на националната жп система и ще позволи да бъдат намалени закъсненията и авариите, отбелязва изданието. /БТА", "date": "2019.01.03", "title": "Китай ще открие близо 7 хил. км жп линии тази година"}
{"url": "https://www.dnevnik.bg/sport/2019/01/03/3369398_bez_lebron_djeims_leikurs_dopusna_treta_zaguba_v/", "text": "Лос Анджелис лейкърс\" допусна третата си загуба от последните четири мача в НБА. \"Езерняците\" отстъпиха със 100:107 при домакинството си на \"Оклахома сити тъндър\". В отсъствието на контузените Леброн Джеймс и Раджон Рондо \"Лейкърс\" не успя да се справи срещу една от най-стабилните защити в НБА. Допълнително предизвикателство се оказа травмата на Кайл Кузма, която го извади от игра през второто полувреме. Мачът беше равностоен и оспорван, като двата състава няколко пъти си разменяха водачеството. В началото на четвъртата част домакините водеха с пет точки, но \"Тъндър\" влезе в силна серия и след 11 безответни точки взе добра преднина. Постепенно в края гостите я увеличиха и спечелиха. Пол Джордж имаше ключова роля за успеха, като приключи с 37 точки, четири борби и две асистенции. \"Лейкърс\" е осми в Западната конференция с 21 победи и 17 загуби. \"Оклахома сити тъндър\" е трети с 24 успеха и 13 поражения.", "date": "2019.01.03", "title": "Без Леброн Джеймс \"Лейкърс\" допусна трета загуба в последните четири мача"}
{"url": "https://www.dnevnik.bg/bulgaria/2019/01/03/3369396_chetiri_lapi_otchita_rust_na_signalite_za_jestokost/", "text": "Увеличавана на случаите на жестокост към животни между Коледа и Нова година отчитат от българския офис на международната организация за защита на животните \"Четири лапи\". В повечето случаи агресията е насочена към домашни и бездомни кучета и котки, като най-често те стават жертва на стрелба с огнестрелно оръжие или на отравяне. съобщават от организацията. \"Причините за това могат да бъдат различни – от прекомерната употреба на алкохол до наличието на повече свободно време, което насилниците могат да посветят на планирано отдавна убийство на животно, което по някакъв начин им пречи. Нерядко при употреба на огнестрелно оръжие извършителите разчитат да останат незабелязани заради постоянните гърмежи от фойерверки и пиратки\", коментира Марина Иванова, директор на \"Четири лапи\" за България. Един от най-фрапиращите случаи на жестокост спрямо животни по празниците, за които в \"Четири лапи\" е получен сигнал, е за кучето Мими, което на 23 декември е било простреляно от упор в главата от неизвестен извършител в Северния парк в София. Подобен е случаят на простреляно в главата от ловджии куче в столичния квартал Бухово в навечерието на Нова година. Продължават и отравянията на домашни и бездомни животни в паркове и градинки в Пазарджик, като през последната седмица има нови две отровени кучета, а от края на ноември миналата година общият им брой надхвърля 15, като до момента извършителят все още не е открит. Край Крумовград пък ловци, природозащитници и полиция издирват отровител, заложил примамки срещу диви животни, в резултат на което има загинали както диви хищници, така и ловджийски кучета. \"Жертви на насилие са не само бездомни, но и домашни животни. Вчера получихме сигнал от Лесидрен за простреляно и влачено с автомобил пастирско куче, чийто труп е бил открит от собственика на 3 километра от мястото на стрелбата\", казва Иванова и отбелязва, че хубавото е, че напоследък в повечето случаи от полицията реагират адекватно и изпращат на място група за оглед. От \"Четири лапи\" съветват при всеки случай на насилие над животно да бъде подаван сигнал за извършено престъпление на тел. 112, а в случай че диспечерите откажат съдействие – и до дежурен районен прокурор. От организацията също така настояват да бъде въведен по-стриктен контрол за притежаването на ловно оръжие и отровни вещества, тъй като от една страна с тях най-често се извършват престъпления спрямо животни и разкриването им е най-трудно, а от друга – неправилната им употреба представлява опасност и за хората.", "date": "2019.01.03", "title": "\"Четири лапи\" отчита ръст на сигналите за жестокост към животните"}
{"url": "https://www.dnevnik.bg/evropa/2019/01/03/3369401_nai-visokopostaveniiat_severnokoreiski_diplomat_v/", "text": "Най-високопоставеният севернокорейски дипломат в Италия е избягал и се укрива. Това заяви днес южнокорейски депутат след заседание при закрити врата на южнокорейски парламентаристи с представители на южнокорейското разузнаване, предадоха световните агенции. Става дума за изпълняващия длъжността посланик на Пхенян в Рим Джо Сон-гил. Неговото назначение трябвало да приключи в края на ноември. Той обаче избягал от мисията на Пхенян в Рим в началото на ноември и оттогава се укрива със съпругата си, разказа пред журналисти южнокорейският депутат Ким Мин-ки. Депутатът не каза дали представителите на южнокорейското разузнаване са съобщили къде се намира Джо, нито дали той има намерение да избяга в Южна Корея. Според южнокорейски издания 48-годишният Джо Сон-гил е поискал предоставяне на убежище в Италия в началото на декември, след като е получил нареждане да се прибере у дома. Джо беше временно изпълняващ посланик на Северна Корея в Италия от октомври 2017 г., когато Италия изгони тогавашния севернокорейски посланик Мун Джун-нам след шестия севернокорейски ядрен тест. За последно високопоставен севернокорейски дипломат избяга през 2016 г. Тогава това беше заместник-посланикът на Пхенян в Лондон. /БТА", "date": "2019.01.03", "title": "Най-високопоставеният севернокорейски дипломат в Италия е избягал и се укрива"}
{"url": "https://www.dnevnik.bg/biznes/2019/01/03/3369403_durjavata_se_otkaza_da_iziskva_prevozut_na_hrani_da_se/", "text": "Финансовото министерство и Националната агенция за приходите (НАП) се отказаха засега от намерението си да задължат търговците да декларират в аванс всяка доставка на хранителни продукти и други \"рискови\" за бюджета стоки. Предварително обявяване ще има само при внос и износ, но за доставки в рамките на страната няма да се правят промени през тази година, пише вестник  \"Сега\"  като се позовава на информация от приходната администрация. Първоначалната идея на финансовото министерство да задължи със закон производителите и търговците седмица предварително да обявяват по електронен път пред данъчните служби всеки превоз на стоки с висок фискален риск, които са над 110 вида. Основно това са хранителни суровини и продукти, плодове и зеленчуци, но също така и течни горива. Целта беше да се предотврати укриването на данъци. След консултации с браншовите организации, които се възпротивиха срещу новата бюрократична процедура, администрацията се е отказала от това усложнение. \"Ние така или иначе ще искаме въвеждането на подобно деклариране, но на по-късен етап - след година или друг период. Кога, под каква форма и има ли други технически решения за деклариране, сме готови да обсъдим със съответните бизнес организации\", заяви пред \"Сега\" говорителят на НАП Росен Бъчваров.", "date": "2019.01.03", "title": "Държавата се отказа да изисква превозът на храни да се обявява предварително"}
{"url": "https://www.dnevnik.bg/skorost/2019/01/03/3369428_vseki_peti_zaginal_na_putia_prez_2018_g_e_peshehodec_v/", "text": "През 2018 г. при катастрофи са загинали 607 души. Това показват данните на Министерството на вътрешните работи (МВР). Спрямо 2017 г. жертвите на пътнотранспортни произшествия са намалели със 75 души, което прави 11% по-малко загинали. За последните 5 години това е най-малкият брой на починали при или след катастрофа. От 2008 г. насам с най-малко загинали са 2012 и 2013 г. Тогава смъртни случаи при пътни произшествия са 601. В Пловдив има най-много катастрофи и загинали Официална статистика за 2018 г. за броя на катастрофите и загиналите по области ще бъде обявена в края на януари. От МВР уточняват, че имат данни за произшествията до края на ноември миналата година и те показват, че най-много тежки катастрофи има на територията на областната дирекция в Пловдив – 863. Следва столичната дирекция със 749 тежки произшествия, а на трето място е Варна с 665. Най-малък е броят на тежките катастрофи в Перник – 48. В Търговище и Ямбол пък са станали съответно 55 и 56 инцидента. Най-голямо увеличение на катастрофите за първите 11 месеца от годината има в Бургас, Велико Търново и Пловдив. В София пък се отчитат 141 произшествия по-малко. Освен с най-много катастрофи Пловдив е лидер и в показателя за най-много загинали на пътя. До края на ноември 2018 г. при катастрофи в града са починали 70 души. На територията на столицата загиналите са 48, а във Варна – 45. Най-малко са загиналите в Кърджали – трима, както и в Кюстендил и Смолян – по четирима. Всеки пети загинал е пешеходец Нарушения на шофьорите продължават да са основната причина за катастрофите. Според данните на МВР близо 97% от инцидентите са причинени от тях. Пешеходци пък са виновни за 0.77% от произшествията. Въпреки това една пета от жертвите на пътя са именно пешеходци, като 115 души са загинали до края на ноември. Починалите при катастрофи деца са 33, което е с три по-малко за същия период през 2017 г. През първите единадесет месеца на 2018 г. в сравнение със същия период на 2017 г. е отчетено намаление в броя на тежките катастрофи със 108, на загиналите - с 49, а на ранените – със 79. Шефът на Пътна полиция Росен Рапчев обясни пред \"Труд\", че основна заслуга за по-малкия брой катастрофи и загинали на пътя имат \"засилената контролна дейност и автоматизирането на процеса по издаването на електронни фишове\". По думите му за 2018 г. са издадени 76 хил. електронни фиша.", "date": "2019.01.03", "title": "Всеки пети загинал на пътя през 2018 г. е пешеходец, в Пловдив има най-много катастрофи"}
{"url": "https://www.dnevnik.bg/sviat/2019/01/03/3369436_bolsonaro_dade_na_kabineta_shirok_kontrol_vurhu/", "text": "Новият президент на Бразилия  Жаир Болсонаро  даде на правителството си широки правомощия върху неправителствените организации. Временният указ, подписан от него, е със срок 120 дни, освен ако Конгресът не го ратифицира. Той нарежда кабинетът да \"надзирава, координира, наблюдава и придружава дейностите на международни организации и неправителствени организации на националната територия\". \"Ако целта на тази мярка е да създаде конструктивни отношения между международните групи за граждански права и правителството на най-високо това, това трябва да бъде приветствано\", коментира директорът на отдела за Америките на  \"Хюман райтс уоч\" , Хосе Мигел Виванко. \"Но ме изненадва употребата на термините \"надзирава\" и \"наблюдава\", които предполагат фундаментално неразбиране на независимата роля, която тези организации играят във всяко отворено и демократично общество.\" В \"Туитър\" Болсонаро писа, че неправителствените организации \"експлоатират и манипулират\"  коренното население на страната , което се състои от около 900 хил. души. Той е бивш армейски капитан, кабинетът му също е пълен с бивши високопоставени военни. Армията на Бразилия отдавна е на мнение, че богатите ресурси на Амазония трябва да се пазят от чужди интереси. Правителството наскоро реши, че земеделското министерство ще има власт над решенията на коренното население какво да се прави със земята, на която живеят./ БТА", "date": "2019.01.03", "title": "Болсонаро даде на кабинета широк контрол върху неправителствените организации"}
{"url": "https://www.dnevnik.bg/biznes/2019/01/03/3369439_kapital_georgi_gergov_izleze_ot_upravlenieto_na/", "text": "Пловдивският бизнесмен и член на широкото ръководство на БСП Георги Гергов, който преди Коледа получи 43 млн. лв. от община Варна за парцела си от под 3 дка в града, известен като \"Дупката\", е излязъл от управлението на \"Слънчев ден\" и на компанията \"Съни тур\", през която участваше в ръководството на курортното дружество, съобщи  \"Капитал\". Промените са вписани в Търговския регистър покрай празниците и са поредната порция от трансформации във фирмите му през последните месеци, се казва в публикацията. Влизането на ново лице на мястото на Гергов в последните месеци подсказва за подготовка за продажбата на курорта, като пред \"Капитал\" самият той потвърждава, че е готов на сделка за миноритарен дял от 34%. Според няколко източника на изданието купувачът ще е лице, свързано с депутата от ДПС Делян Пеевски. Всичко по темата четете  тук. ", "date": "2019.01.03", "title": "\"Капитал\": Георги Гергов излезе от управлението на курорта \"Слънчев ден\""}
{"url": "https://www.dnevnik.bg/razvlechenie/2019/01/03/3369187_avtorite_na_nu_pogodi_podgotviali_seriia_s/", "text": "Авторите на \"Ну, погоди!\" - вероятно най-популярната поредица анимационни филми в бившия СССР, са подготвяли серия, в която действието се развива в България, но тя така и не е била заснета. Това  споделя в интервю  един от сценаристите - Александър Курляндский, по повод навършилите се през миналата година 50 години от премиерата на първия филм. Истинската популярност идва след излъчването в празничната програма на 1 януари 1969 г. Той споделя, че идеята за \"българска\" серия се появила някъде след третия филм през 1971 г. \"Тогава ни предложиха да направим \"Ну, погоди!\" съвместно с българите. Дори сюжет бяхме измислили. Едно време на Киевската гара имаше огромни български хладилни складове, в които вкарваха плодове. Сюжетът предвиждаше вълкът да преследва заека, докато той се скрива в един от тези хладилници. Вълкът връхлита след него и когато вратата се отваря отново, двамата се оказват в България, където започват приключенията. Дори ходихме в България да обсъдим това с тяхното киностудио, но не се спогодихме с директора на студиото им и всичко беше отменено.\" Това е времето, когато българската анимация е в най-силните си години благодарение на автори като Тодор Динов, Доньо Донев, Христо Топузанов и др. Курляндский разказва още, че филмът се появява благодарение на Едуард Успенский, който събира познати в \"Союзмултфилм\", както и на одобрението на директора на анимационното студио Михаил Валков, който дал одобрението си първите 3-минутни експерименти да бъдат доразвити в цяло филмче. Вячеслав Котеночкин приел да режисира, независимо че сюжетът не е особено изящен - вълк преследва заек. \"Тогава бяхме запленени от полската и югославската анимация, мислехме, че трябва да се прави нещо по-умно и изящно, но именно нашият стил стана разбираем за целия народ.\" Сценаристът казва още, че са се сблъсквали и с цензура - заради бягството в Израел на Феликс Камов, една от трите водещи фигури в създаването на \"Ну, погоди!\". Става дума за Феликс Соломонович Кандел, който от 1973 г. участва в кампания да се позволи на евреите в СССР да емигрират в Израел. През 1976 г. е арестуван за участие в демонстрация, в която 40 души шестват с пришити жълти звезди на Давид като преследваните евреи в нацистка Германия. През есента на 1977 г. получава разрешение да емигрира в Израел. Сега Курляндский припомня, че тогава се е наложило да премахне надписите с авторите, защото не бивало да се дава повод да се говори, че единият от тях е емигрирал.", "date": "2019.01.03", "title": "Авторите на \"Ну, погоди!\" подготвяли серия с приключения в България"}
{"url": "https://www.dnevnik.bg/bulgaria/2019/01/03/3369441_zashto_kmet_na_vrachansko_selo_vsiaka_godina_podariava/", "text": "Годината е 2019 г. Но ако човек попадне в село Бели извор, Врачанско, може да остане с впечатление, че е например 1979 г. В навечерието на Нова година всяка от около 400-те къщи в селото получава от кмета календар за 2019 г. с лика на комунистическия лидер Тодор Живков. И посланието: \"Човекът, който никога не забрави интересите на България и благоденствието на народа.\" Снимка на календара се разпространява в социалната мрежа \"Фейсбук\", а възмутени хора коментират, че съществува закон за обявяване на комунистическия режим за престъпен, който очевидно не действа, а и в него няма никакви санкции. \"Това е шестото издание на календара, вече шеста година със собствени средства лично отпечатвам такъв с лика на Тодор Живков и го подарявам на всяка къща в селото\", коментира пред \"Дневник\" кметът на Бели извор Кирил Илиев. Отпечатвал и допълнителни 100 - 200 бройки, защото и много приятели вече го търсели и искали такива календари. За кмета Тодор Живков е \"единственият управник, изградил държава от 9 милиона души\", а останалите след него са \"мишоци\", които са сринали направеното. Затова и той е всяка година на календара. На въпрос не се ли притеснява от закона, с който комунистическия режим е обявен за престъпен, Илиев заяви, че не знае за такъв закон. И поиска да му бъде цитиран. А след като разбра, че наистина има такъв, каза: \"За мен това не е закон. Закон, който не поражда никакви последици, не може да е закон. Ако беше истински и действащ закон, защо аз съм кмет, защо Бойко Борисов е премиер?\" Кметът допълни, че Живков не е престъпник, не е осъден, няма присъда и затова не може със закон да бъде обявен за престъпник. Отбеляза, че законът е писан от хора, които не го интересуват и те нямат общо с неговото битие и битието на хората около него. \"Аз и Европейския съюз го игнорирам, Бели извор единствено няма знаме на Европейския съюз пред кметството и така ще е, докато съм кмет\", заяви още Кирил Илиев. Илиев преди е бил симпатизант на \"Атака\", но сега по неговите думи е \"самостоятелна бойна единица\", тъй като се разочаровал от партията на Волен Сидеров. Избран е още на първи тур на местните избори прз 2015 г. с над 70 на сто от гласовете. Явил се е от името на Движение за радикална промяна \"Българската пролет\".", "date": "2019.01.03", "title": "Защо кмет на врачанско село всяка година подарява календари с Тодор Живков"}
{"url": "https://www.dnevnik.bg/bulgaria/2019/01/03/3369437_i_sled_razdialata_akademiiata_na_naukite_i/", "text": "И след отделянето на Националния институт по метеорология и хидрология (НИМХ) от Българската академия на науките (БАН), което е факт от 1 януари, споровете за имоти продължават. Двете институции не могат да се разберат за  една от сградите в комплекс от сгради на столичния булевард \"Цариградско шосе\" 66 , но според министъра на образованието и науката Красимир Вълчев въпросът трябва да бъде решен окончателно следващата седмица. Тогава трябва да бъдат разделени части и от други имоти. Спорът за двуетажната сграда се разгоря през декември, когато БАН реши да създаде  институт за изследвания на климата, атмосферата и водите , който да се помещава там. Метеоролозите обаче обжалваха решението в Административния съд в София, което спря изпълнението му. След раздялата дванадесет от 724 души от НИМХ са поискали да останат в БАН. На среща с хората от института днес министър Вълчев поиска да има взаимодействие с академията, а емоциите около раздялата да отшумят. Тази година НИМХ трябва да започне два нови проекта. Единият е свързан с изследване на замърсителите на въздуха в София, а другият - с подобряване на системите за предупреждение при наводнения.", "date": "2019.01.03", "title": "И след раздялата академията на науките и метеоролозите продължават да спорят за имоти"}
{"url": "https://www.dnevnik.bg/evropa/2019/01/03/3369445_raiuner_e_otchel_rekorden_broi_putnici_prez_2018_g/", "text": "Нискотарифната авиокомпания \"Райънер\" (Ryanair) обяви днес, че е превозила 139 милиона пътници през 2018 година, поставяйки нов рекорд, въпреки кризата с анулираните полети и стачките на персонала, предаде \"Франс прес\". Броят на транспортираните пътници е достигнал 139.2 милиона души през 2018 година и се е увеличил с 8 процента спрямо 129-те милиона пътуващи през преходната година, което също бе рекорд. Растежът на пътническия поток все пак леко се е забавил за цялата година спрямо увеличението от 10 процента през 2017 година. Данните за 2018 година включват и 0.3 милиона пътници, превозени от австрийската нискотарифна компания \"Лаудамоушън\" (Laudamotion), която \"Райънер\" купи миналата година. Ирландският превозвач е отчел двуцифрени месечни увеличения на годишна основа на пътникопотока от септември, след като първото полугодие и началото на лятото бяха белязани от забавяне на трафика. Само за декември увеличението е било 12 процента, което е значително над слабото повишение от 4 процента през юли - най-слабият месец на годината. Освен това компанията съобщи, че заетостта на местата в самолетите е била 96 процента през цялата година. \"Райънер\" отчита нов рекорд въпреки кризата с многото анулирани полети до март заради сериозен проблем с графика на пилотите, който показа  дълбокото социално недоволство в компанията . Авиопревозвачът трябваше също така да признае синдикатите - нещо, което не бе правил никога досега. Причината бе избухването на недоволство сред пилотите и кабинния персонал, което се изрази в  поредица от стачки  - най-вече през второто полугодие на 2018 година. В края на ноември компанията увери, че отношенията й със синдикатите ще се нормализират през първото тримесечие на 2019 година с подписването на социални споразумения в по-голямата част от европейските страни, в които \"Райънер\" присъства. /БТА", "date": "2019.01.03", "title": "\"Райънер\" е отчел рекорден брой пътници през 2018 г. въпреки стачките"}
{"url": "https://www.dnevnik.bg/bulgaria/2019/01/03/3369461_kratki_novini_muj_e_otkrit_murtuv_v_hotel_v_pamporovo/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Нерегламентирани изкопи оставиха без ток клиенти на ЧЕЗ При два отделни случая на нерегламентирани изкопни работи днес останаха без ток 5 хил. домакинства в София и околностите й, съобщиха от ЧЕЗ. В първия случай бяха засегнати 3500 семейства от Герман, Панчарево и Кокаляне. След обяд друга фирма скъса кабел, захранващ 1500 домакинства в квартал \"Свобода. За двата инцидента са съставени констативни протоколи за нанесените щети. За пореден път ЧЕЗ Разпределение настоява за съгласуване на изкопните дейности с компанията поне две седмици преди тяхното стартиране и за стриктно спазване на нейните указания.  Столичната полиция търси обяви за издирване 45-годишния Светослав Вушев за извършено на 21 декември 2017 г. в София тежко престъпление. От полицията предупреждават, че е възможно той да е въоръжен. Проверка на \"Дневник\" показва, че  на същата дата е бил ограбен офис за бързи кредити в кв. \"Сухата река\" . МВР призова всеки, който има информация за Светослав Вушев да сигнализира на тел. 112, 02 / 98 24 160, 02 / 866 22 27 или в най-близкото районно управление на полицията, като анонимността е гарантирана. Картини на Майстора са откраднати от къща в София  Кражбата на деветте картини е станала преди ден в София, съобщава БНР. За момента не се знае точната стойност на откраднатите платна. Те са били собственост на един от наследниците на известния художник.", "date": "2019.01.03", "title": "Кратки новини: Картини на Майстора са откраднати от къща в София"}
{"url": "https://www.dnevnik.bg/v_pamet/2019/01/03/3369468_dimitur_simeonov_ot_orkestur_sofiia_pochina_na_86/", "text": "Българският саксофонист, цигулар, диригент и преподавате по саксофон в консерваторията Димитър Симеонов почина на 86 години. Новината съобщи певицата Йорданка Христова в профила си във \"Фейсбук\" с думите: \"Небесният оркестър София вече е в пълен състав.\" Димитър Симеонов е роден на 22 май 1932 г. в София в семейството на музиканти. Дядо му е тромпетист и цигулар в Царския оркестър, майка му е известната българска цигуларка Недялка Симеонова, а баща му, Георги Димитров, е пианист. След като завършва музикалното училище в София, започва да свири в \"Джаз на младите\", а през 1955 г. завършва Музикалната академия. Пет години по-късно се присъединява към Естрадния оркестър на Българското национално радио и свири в различни формации. През години издава и седем учебни школи по саксофон. Той е сред множеството музиканти, които през години ръководят известния оркестър \"София\", който има записани три студийни албума. Негов диригент е продължение на 20 години. Заедно правят множество рецитали на \"Златен Орфей\" с български и чуждестранни изпълнители. На 21 декември 1971 г. Симеонов заедно с колегите си от оркестъра са в злополучния самолет, който се разбива на летището в София и в който загива певицата Паша Христова. Той е сред малкото оцелели, след което успява да възстанови формацията. През годините е главен художествен ръководител на група \"Сребърни звезди\", редовен участник в \"Златен Орфей\" и \"Мелодия на годината\", член на Съюза на българските композитори и на Асоциацията на саксофонистите класици в град Бордо във Франция. През юни 2018 г. музикантът представи своята автобиографична книга \"Живея за музиката. Автобиографията на един джазмен\" (изд. \"Медиатех\") с предговор от покойния Тончо Русев. В нея той разказва за зараждането на джаз културата в България и интересни свои истории за активния музикален живот в София и в страната в младите му години – матинета, танцови забави, музика в цирка, джазови фестивали.", "date": "2019.01.03", "title": "Димитър Симеонов от оркестър \"София\" почина на 86 години"}
{"url": "https://www.dnevnik.bg/sport/2019/01/03/3369430_grigor_dimitrov_zagubi_bitkata_s_nishikori_i_izpadna/", "text": "Григор Димитров изигра оспорван мач с Кей Нишикори, но загуби битката в решаващите моменти и отпадна в четвъртфиналите на турнира в Бризбейн. Българският тенисист отстъпи с 5:7, 5:7 след 100 минути игра и записа пето поражение от шест мача с японеца. Димитров не успя да защити точките, които спечели с полуфинала от 2018 г., и ще изпадне от топ 20 на световната ранглиста. От понеделник той ще бъде под №21, което е най-ниската му позиция от септември 2016 г. Шампионът в Бризбейн от 2017 г. имаше добри моменти в мача, а във втория сет дори водеше с 4:1. Нишикори обаче показа по-стабилна игра в напрегнатите моменти, беше по-агресивен, по-често излизаше на мрежата и закономерно стигна до победата. Двубоят започна много равностойно. Всеки вкарваше висок процент първи сервис и печелеше с лекота подаванията си. В първите осем гейма Димитров загуби само две точки в сервис геймовете си, а Нишикори - три. Първият по-завързан гейм беше деветият. Димитров сервираше и поведе с 40:30. Той допусна да се стигне до равенство, което беше първото в мача, но след два добри сервира българският тенисист спечели и петото си подаване без напрежение. В ответния гейм дойдоха и първите колебания на сервис за Нишикори. Димитров стигна до 30:30 и имаше чудесен шанс да се добере до точка за пробив. Негов форхенд обаче се спря във филето на мрежата и се върна в полето му, а със следващата точка японецът отново изравни резултата - 5:5. Димитров пръв се поддаде на напрежението. Българинът спечели първата точка в шестия си сервис гейм, но след това направи две непредизвикани грешки и една двойна между тях, което осигури на Нишикори два \"скрити\" сетбола при 40:15. Димитров първоначално се измъкна от трудната ситуация и благодарение на два страхотни форхенда изравни. Той дори стигна до точка за 6:5, но я пропусна след нова непредизвикана грешка. Нишикори се възползва от ситуацията, подходи много агресивно от ретур в следващите две разигравания и проби в последния възможен момент. Сервирайки за спечелването на първия сет, японският тенисист беше много убедителен и даде само една точка на съперника. Димитров започна нервно втората част. Той допусна втората си двойна грешка, пропусна и един добър шанс за смаш. Българинът все пак запази спокойствие и след две равенства спечели подаването си, без да се стига до точка за пробив. На свой ред Нишикори продължи да играе много агресивно и да търси доста по-често излизания към мрежата. Димитров обаче успя да намери бекхенда си при първото си посрещане във втория сет. След няколко чудесни отигравания той стигна до първата си точка за пробив и се възползва. Последва много труден гейм за Димитров, който изостана с 15:40. Българският тенисист обаче показа много здрави нерви и спечели четири поредни точки, за да затвърди пробива - 3:0. В следващото си подаване световният №19 нямаше подобни трудности и поведе с 4:1. Авансът му обаче издържа много кратко. Нишикори върна пробива за 3:4, след което изравни с безпроблемно подаване. Димитров спря серията на японеца с бърз гейм на 15 за 5:4. Ситуацията от първия сет обаче отново се повтори. Българинът имаше шанс да поведе с 6:5, но вместо това беше пробит. Той допусна двойна грешка при 40:40, а след това от отлична позиция за завършващ удар изкара форхенда си в аут. Нишикори отново беше безупречен, сервирайки за спечелването на сета. Този път японецът дори не даде точка на своя съперник и приключи двубоя след 1.40 ч. В полуфиналите Нишикори ще се изправи срещу французина Жереми Шарди, който победи драматично японския квалификант Ясутака Учияма - 6;4, 4;6, 7:6 (4). Японецът достигна до финалната четворка в Бризбейн за пети път в кариерата си. През 2017 г. той победи Стан Вавринка, преди да отстъпи срещу Григор Димитров във финала. Между 2012 и 2014 г. Нишикори изигра три поредни полуфинала, като загуби последователно от Анди Мъри, Лейтън Хюит и Милош Раонич.", "date": "2019.01.03", "title": "Григор Димитров загуби битката с Нишикори и изпадна от топ 20"}
{"url": "https://www.dnevnik.bg/citat_na_deniia/2019/01/03/3369528_citat_na_denia_zapochva_osvobojdenieto_na_braziliia_ot/", "text": "С тези думи встъпи в длъжност президентът  Жаир Болсонаро . 100 хил. души пътуваха до столицата Бразилия за събитието, приемайки крайнодесния  бивш военен  за спасител от корупцията, нарастващата престъпност и икономическите проблеми. \"Имаме уникалната възможност да построим страната си отново и да спасим надеждата на сънародниците си\", каза още той. \"Ще обединим народа,  спасим семейството , уважаваме религиите и юдео-християнските си традиции, ще запазим ценностите си.\" 63-годишният Болсонаро се жени за 27 години  по-младата си съпруга Мишел  след запознанството им в парламента, където той е депутат, а тя – секретарка. Два пъти женен и развеждан, президентът вече има четирима синове. Новото семейство дава живот на дъщеря - Лаура; бившият армейски капитан, щедър на женомразки обиди, заявява веднъж, че я е направил \"в момент на слабост\".", "date": "2019.01.03", "title": "Цитат на деня: Започва освобождението на Бразилия от социализма"}
{"url": "https://www.dnevnik.bg/bulgaria/2019/01/03/3369387_citat_na_denia_niakoi_proekti_v_plovdiv_niama_da_sa/", "text": "Това каза в предаването \"Тази сутрин\" по Би Ти Ви министърът на културата Боил Банов. На 12 януари Пловдив официално става Европейска столица на културата, но част от проектите, с които кандидатства, не са готови, а явно няма да са готови и към края на домакинството. Един от проектите, който се отлага, е емблематичното за града \"Кино Космос\", което е в разруха, а се очакваше да бъде ремонтирано и да заработи там концертна зала. Кметът Иван Тотев оправдава забавянето на ремонта със законови пречки. Ремонтът на площад \"Централен\" пък започва едва през август миналата година и ще продължи и през 2019 г. Банов коментира, че 20-те милиона, които дава държавата за събитието, са отишли са инфраструктурни проекти.", "date": "2019.01.03", "title": "Цитат на деня: Някои проекти в Пловдив няма да са готови 2019 г., но важното е, че ще станат"}
{"url": "https://www.dnevnik.bg/sviat/2019/01/03/3369514_nato_dade_na_gurciia_i_makedoniia_6_sedmici_da/", "text": "Генералният секретар на НАТО Йенс Столтенберг иска от правителствата в Скопие и Атина до един месец напълно да са приключили с ратификацията на Преспанския договор,  предава  гръцкото издание \"Катимерини\". Вестникът цитира писмо от Столтенберг до правителствата, в което той настоява, че този срок тече от гласуването на конституционните  поправки  в македонския парламент на 15 януари. Депутатите в Скопие трябва на тази дата да гласуват \"за\" промените с  мнозинство от две трети , за да може те да влязат в сила. В края на миналата седмица македонски медии писаха, че премиерът Зоран Заев и неговите социалдемократи все още не могат да осигурят мнозинство от две трети, необходимо в последната фаза на гласуването. \"Катимерини\" пише още, че след ратификацията в Гърция ще се гласува Протоколът за членство на Македония в НАТО, а това би трябвало да сложи край на спекулациите, че документът зависи от изборите в Гърция - през септември или, както са съобщавали тази и други местни медии, предсрочно през март или май. Вестникът отбелязва, че по негова информация гласуването на двата въпроса е отделно заради решение на съюзниците в НАТО, приемано от Гърция. Премиерът Алексис Ципрас отказа преди Нова година да коментира кога ще бъде гласуването, макар правителственият говорител Димитрис Цанакопулос да даде сигнал, че вотът ще е след 18 януари. Междувременно бившият външен министър Никос Коциас каза в интервю за македонската агенция МИА, че мнозинството в подкрепа на договора е осигурено въпреки съпротивата на националистите на министъра на отбраната Панос Каменос - коалиционни партньори на Ципрас. (Какво пише в спорния договор  четете тук .) Столтенберг многократно е уверявал, че макар алиансът да е поканил Македония (чието членство Гърция блокира през 2008 г.), условието за присъединяване е сделката за името да премине през всички правни процедури. По-рано тази седмица македонският президент Георге Иванов, противник на договора, поиска страната му да влезе в НАТО тази година. САЩ пък очакват това да се случи догодина.", "date": "2019.01.03", "title": "НАТО даде на Гърция и Македония 6 седмици да одобрят договора за името"}
{"url": "https://www.dnevnik.bg/photos/2019/01/03/3369536_snimka_na_denia_moreto_izhuvrlia_televizori/", "text": "Морето изхвърля по бреговете на Холандия... телевизори. Всъщност това е част от товара на големия контейнеровоз MSC Zoe, който заради буря в нощта срещу 2 януари изгуби в морето Ваден (в акваторията на Северно море) близо 270 контейнера, включително няколко с токсични вещества.", "date": "2019.01.03", "title": "Снимка на деня: Морето изхвърля... телевизори"}
{"url": "https://www.dnevnik.bg/sport/2019/01/03/3369550_mercedes_shumaher_e_sred_bashtite_na_nashite_uspehi/", "text": "Михаел Шумахер оформи и промени спорта завинаги\", така \"Мерцедес\" описа седемкратния световен шампион Шумахер по случай 50-ия му рожден ден. В специално обръщение по повод празника на германеца отборът от Формула 1 поздрави Шумахер. \"Михаел е един от бащите на нашите успехи в последните пет години. Той изигра ключова роля след завръщането си във Формула 1, разви болида ни и ние сме му изключително благодарни\", каза шефът на тима Тото Волф. Според Волф с  Шумахер  за \"Мерцедес\" не е имало никакви тайни за Формула 1. Германецът караше за отбора между 2010 и 2012 г., а от 2014 г. неизменно \"Сребърните стрели\" печелят титлата при пилотите и конструкторите. По случай рождения на седемкратния световен шампион тимът, с който той спечели пет от титлите си - \"Ферари\", също разпространи съобщение. Скудерията дори  направи изложба в музея си в Маранело  в чест на германеца. \"Всички помещения в музея ще върнат феновете на \"Ферари\" към сезоните, които Михаел прекара в отбора. Той даде на всички \"фераристи\" незабравими моменти, които топлят сърцата ни дълги години\", обявиха от \"Ферари\". В навечерието на 50-ия му рожден ден семейството на Шумахер също  разпространи съобщение , обяснявайки, че бившият пилот \"се намира в най-добрите ръце\".", "date": "2019.01.03", "title": "\"Мерцедес\": Шумахер е сред бащите на нашите успехи"}
{"url": "https://www.dnevnik.bg/bulgaria/2019/01/03/3369515_prof_ognian_gerdjikov_zakonite_se_priemat_na_baraban_i/", "text": "У нас все още не е ясно как се прави законодателство, работи се абсолютно самодейно, прибързано и необмислено се приемат законите, без истински професионализъм. Това заявява в интервю за в. \"24 часа\" председателят на Съвета по законодателство към 44-ото Народно събрание и бивш председател на парламента проф. Огнян Герджиков, който е и ръководител на съвета. Проф. Герджиков, който е всепризнат специалист по търговско и облигационно право и съавтор на Търговския закон, посочва примери за драстични като брой промени на закони, какъвто е случаят с Кодекса за социално осигуряване. Той е в сила от 2000 г., а неотдавна е претърпял 134-ото си изменение. Това е абсолютен световен рекорд, нечувана и невиждана самодейност, казва проф. Герджиков. И припомня, че френският Граждански кодекс, който е написан през 1804 г., е три пъти по-малко променян. При такъв стил на парламента в създаването на закони - \"като корпус за бързо реагиране\", проф. Герджиков пита риторично какъв е смисълът от съществуването на Съвета по законодателство към парламента, щом като депутатите не се допитват до него. Цяла година ръководството на Народното събрание, конкретно председателят Цвета Караянчева, не е отговорило на молбата му за среща. Запитан защо не се допитват до професионалистите, Герджиков коментира, че \"явно пречим, ровим много, не искаме да е през просото\". И дава примери за изключително ниското равнище на законотворчеството. Промените в Закона за енергетиката са приети само за 2 дни. А Законът за ДДС е претърпял три изменения и допълвания още преди да влезе в сила. В Закона за ветеринарномедицинската дейност пък имало определения, които будят само смях. Там дефиницията за \"яйца от охлюви\" е Как не им е неудобно да стават за посмешище; и на никого да не му прави впечатление, диви се проф. Герджиков. Запитан за царските имоти, проф. Герджиков изразява мнение, че процесът не е необратим и винаги може да се постигне споразумение, което е цивилизованият изход от ситуацията, в която беше вкаран казусът. Да се постигне съгласие, да не се стигне до отнемането на Врана, което по думите му \"наистина е безумие\", това е програма минимум, според проф. Герджиков. Той коментира, че негативно впечатление прави навън отнемането на недвижимото имущество на Симеон Сакскобургготски, който е изключително уважаван в чужбина. Отнемането на дома му би означавало да бъде прокуден от България за втори път, а това силно уврежда образа на България, коментира проф. Герджиков.", "date": "2019.01.03", "title": "Проф. Огнян Герджиков: Законите се приемат на барабан и самодейно, професионалистите са елиминирани"}
{"url": "https://www.dnevnik.bg/politika/2019/01/03/3369531_bulgarskiiat_velikden_2_shte_testva_interesa_za/", "text": "Клубът на родените след 1 януари 1981 г. и работещи извън страната българи – \"Милениум\", ще прави кампания за евроизборите. Става въпрос за събития, на които да се обсъдят бъдещето на Европейския съюз (ЕС) и възможните политики за изграждането на по-силна и обединена Европа. Целта била да се зададе проевропейски тон на предизборната кампания на фона на растящите антиевропейски настроения. \"Нашата цел е да предизвикаме обществен дебат. За нас е важно България да е в сърцето на Европейския съюз. На този етап са важни идеите. Ако в хода на това, което правим, се види, че има обществено доверие да участваме на изборите, ще помислим\", обясни пред \"Дневник\" председателят на клуба Румен Чолаков. Според него при интерес е възможно да се говори за конкретни лица от \"Милениум\", които да участват като кандидати за евродепутати в листите на съществуващи или нови проевропейски партии. \"Идеята на \"Милениум\" е нашето поколение да бъде представено в политиката. Младите хора сме най-големите бенефициенти от постиженията на ЕС и трябва да имаме силно участие при определяне на бъдещето на Европа\", каза още Чолаков. На една от първите сбирки през 2016 г.  представители на клуб \"Милениум\" се прицелиха в участие на млади хора в политиката до 5 години .  Учредяването на клуба по-рано същата година, на което присъстваха бившият премиер Симеон Сакскобургготски и някои от \"лицата\" на НДСВ , бе сравнено с известната като \"Българският Великден\" среща на млади успешни българи през 2000 г. В последните две години в събития на клуб \"Мулениум\" в Лондон присъстваха шоуменът Слави Трифонов и омбудсманът Мая Манолова. Бившият президент Росен Плевнелиев участваше в сбирки в София. Другата идея на клуб \"Милениум\" е да предложат стратегия за развитие на страната в следващите 20 години - програмата \"България 2040\".  Приоритетите бяха обсъждани на сбирка в София през ноември м.г.", "date": "2019.01.03", "title": "Клуб \"Милениум\" ще тества интереса за участие на млади хора от чужбина на евровота"}
{"url": "https://www.dnevnik.bg/evropa/2019/01/03/3369587_italianski_kmetove_niama_da_prilagat_merkite_protiv/", "text": "Кметове на големи италиански градове заявиха, че няма да прилагат декрета за сигурността и миграцията на крайнодесния вътрешен министър Матео Салвини, а кметът на Палермо нарече този акт нехуманен и пораждащ престъпност, съобщи \"Франс прес\". Левоцентристкият кмет на сицилианската столица Леолука Орландо провъзгласи съпротивата срещу декрета, като обясни днес пред италианското национално радио, че \"спира прилагането на закона, що се отнася до компетенцията на общините\". \"Това е нехуманен текст, защото нарушава човешките права и поражда престъпност, защото превръща в нелегални хора, намиращи се законно на наша територия\", добави той. Кметът оспорва забраната да се предоставя жителство на хора с разрешително за временно пребиваване, която лишава кметствата от възможността да издават документи, необходими за получаване на медицинска помощ. Матео Салвини веднага отговори с видеоклип във \"Фейсбук\": \"Искаш да не се подчиниш ли? Няма да ти пратя войски.\" Министърът заяви, че скоро ще пристигне в Палермо, \"за да предостави на гражданите вила с изглед към морето, конфискувана от един мафиот\". По инициатива на Салвини, лидер на крайнодясната \"Лига\", бе приет декрет, основната мярка в който е да се премахнат хуманитарните разрешителни за престой, издавани досега на по-уязвими групи хора - семейства или самотни жени с деца, травматизирани при пътуването им към Италия, напомня АФП. /БТА", "date": "2019.01.03", "title": "Италиански кметове няма да прилагат мерките против имиграцията на Салвини"}
{"url": "https://www.dnevnik.bg/sviat/2019/01/03/3369561_turciia_poiska_ot_gurciia_da_usmiri_razglezenoto_dete/", "text": "Гръцкото правителство трябва да овладее \"разглезеното дете\", което оглавява министерството на отбраната, обяви турският външен министър Мевлют Чавушоглу, цитиран от турския в. \"Йени акит\" и онлайн изданието \"Ахвал\". По време на конференция, организирана от академия, обучаваща жандармерията и бреговата охрана, той отправи \"приятелско предупреждение\" към Гърция и призова нейните власти да не правят \"непредизвикани изявления, които повишават напрежението или отправят претенции към острови\". \"Предупреждаваме Гърция. Имате си разглезено дете, което наричат ваш министър на отбраната. Овладейте го, ако искате да сте сигурни, че нашите сили за сигурност няма да направят нещо, без да искат,\" добави първият дипломат. Двете страни спорят от година за егейски острови, но в последната напрежението се повиши заради известните като Имия на гръцки и Кардак на турски. През януари миналата година гръцкият министър на отбраната Панос Каменос опита да кацне на необитаеми острови, а в отговор турските военновъздушни сили изпратиха изтребители. В отговор Каменос написа в \"Туитър\": \"Г-н Чавушоглу, благодарим за новогодишните ви заплашителни изяви. Това означава, че добре си върша работата. Гърция ще продължи с тази работа, като се стреми към мир, защитава суверенитета си и гради силни съюзи. Вече никой не се плаши.\" Интереси Чавушоглу добави, че Анкара е готова да защити интересите си в Средиземно море, включително в райони край Кипър, където се смята, че има значителни газови залежи. Анкара спори с Никозия, защото смята, че част от икономическата зона, създадена от Кипър и страни от Източното Средиземноморие за разработка на находищата, е част от турския континентален шелф, а експлоатацията ѝ би накърнила правата на признатата само от Турция Севернокипърска турска република. Турските власти междувременно са издали навигационен телекс (NAVTEX), с който обявяват извършването на сеизмологични проучвания от изследователския кораб \"Барбарос\" и два придружаващи го плавателни съда от днес до 5 януари в район на Източното Средиземноморие, който включва част от кипърската изключителна икономическа зона и гръцкия континентален шелф, съобщава гръцкият \"Катимерини\", цитиран от БТА. Турция обяви и че започва \"двустранно учение на турски и съюзнически военноморски единици в района южно от (гръцкия остров) Кастелоризо\", където отговорността за издаване на навигационен телекс принадлежи на гръцките власти, пише изданието. Действията на кораба \"Барбарос\" през последните месеци се свързват с турските проучвания за въглеводороди в Източното Средиземноморие Правата върху обширни райони в Източното Средиземноморие се оспорват от Турция, от една страна, и Кипър и Гърция, от друга. На 12 декември в писмо, разпространено на 31 декември, кипърският постоянен представител в ООН Корнилиос Корнилиу изрази протест срещу дейността на \"Барбарос\" в изключителната икономическа зона на Кипър. В писмото се припомня, че наскоро кипърският външен министър Никос Христодулидис призова Турция да започне преговори за разграничаване на морските зони на двете страни.", "date": "2019.01.03", "title": "Турция поиска от Гърция да усмири \"разглезеното дете, наречено министър на отбраната\""}
{"url": "https://www.dnevnik.bg/biznes/2019/01/03/3369586_interesut_kum_terminala_za_vtechnen_gaz_v/", "text": "Първата фаза на пазарния тест за резервиране на капацитет на плаващия терминал за регазификация на втечнен природен газ (LNG) край Александруполис, който се разработва от гръцката компания \"Газтрейд\", завърши с успех на 31 декември 2018 г, съобщи компанията, цитирана от БТА. Двадесет дружества са изразили интерес към резервиране на общо 12.2 млрд. куб. м годишно от капацитета на плаващия терминал, както и към доставките до гръцката национална газопреносна система. Тези количества газ ще бъдат насочени към пазарите на по-широкия регион на Югоизточна Европа. Изразеният интерес надхвърля техническия капацитет на проекта, който е предвиден в рамките на 5.5 млрд. куб. м годишно. Компаниите, заявили интерес в пазарния тест, са не само от региона на Югоизточна Европа, сред тях са и част от големите международни търговци на газ. \"Изключително успешният резултат от първата фаза на пазарния тест и големият интерес от страна на важни регионални и международни газови играчи към проекта за терминал за втечнен природен газ край Александруполис е ключова стъпка към изпълнението на проекта и най-вече към подобряване на енергийните позиции и диверсификацията на енергийните доставки на Гърция, България и целия регион на Югоизточна Европа\", заяви изпълнителният директор на \"Газтрейд\" Константинос Спиропулос. Първата фаза на пазарния тест беше започната на 30 октомври 2018 г. и бе проведена в съответствие с насоките за управление и разпределение на капацитета на терминала за втечнен природен газ, одобрени от гръцкия Регулаторен орган за енергетика (РАЕ) и в синхрон с разпоредбите на ЕС. Проектът ще продължи към следващата обвързваща фаза на пазарния тест, щом съответните нови насоки и известия до компаниите, участвали в първата фаза, бъдат одобрени от гръцкия регулатор. България иска да участва с 25% в изграждането на терминала чрез държавната \"Булгартрансгаз\".", "date": "2019.01.03", "title": "Интересът към терминала за втечнен газ в Александруполис надхвърлил капацитета"}
{"url": "https://www.dnevnik.bg/sport/2019/01/03/3369600_ludogorec_izprashta_napadatel_pod_naem_v_braziliia/", "text": "По-малко от пет месеца след като беше привлечен в \"Лудогорец\" нападателят Жуниор Брандао напуска тима. Българският шампион обяви, че изпраща футболиста под наем в \"Гояш\" в родината му. Срокът на наема на Брандао в елитния бразилски тим е до края на 2019 г. \"В договора между \"Лудогорец\" и ФК \"Гояш\" има клауза, която позволява на Жуниор Брандао да бъде трансфериран в бразилския тим\", обявиха седемкратните шампиони. Брандао  пристигна в \"Лудогорец\" в края на август  от \"Атлетико\" (Гояненсе). Според transfmarkt.de сумата по привличането му е 1.5 милиона евро. Нападателят беше купен по препоръка на бившия главен мениджър  Пауло Аутуори . За първия тим на \"Лудогорец\" Брандао записа само два мача и едва 78 минути. Той влезе като резерва срещу \"Байер\" (Леверкузен) в Разград в двубоя завършил 2:3. Срещу \"Цюрих\" започна като титуляр и игра 70 минути. В Първа лига 22-годишният нападател не записа нито минута, като беше в групата в едва три срещи. Брандао записа шест мача и четири гола за втория тим на шампионите.", "date": "2019.01.03", "title": "\"Лудогорец\" изпраща нападател под наем в Бразилия"}
{"url": "https://www.dnevnik.bg/sviat/2019/01/03/3369537_nansi_pelosi_shte_oglavi_dolnata_kamara_na_kongresa/", "text": "Нанси Пелоси е знаела, че този момент ще настъпи, дори други да се съмнявали или да са се трудили да ѝ попречат. Пелоси се готви да бъде избрана днес за председател на Камарата на представителите. Тя е единствената жена, избирана на поста, и е сред малцината конгресмени, които го заемат повторно. За последен път председател на камарата е бил преизбиран на поста преди повече от половин век. Демократката от Калифорния беше подценявана по време на политическа си кариера, но опровергаваше скептиците. В този случай тя го направи, като успя да върне  демократическото мнозинство в Камарата  и да събере необходимите гласове за председателския пост. \"Никой от нас не е незаменим\", каза Пелоси пред \"Асошиейтед прес\" в предизборната кампания миналата есен и добави: \"Но аз зная, че съм много добра в това, което правя\". Пелоси остава силно полязирираща фигура, заклеймявана от републиканците като либерал от Сан Франциско и карикатура на всемогъщото правителство. Но тя е и майка на пет деца и баба на девет, пробила \"стъклените тавани\", за да стане един от най-влиятелните политици на XXI век. С президента  Доналд Тръмп  в Белия дом и републиканците, които все още контролират Сената, връщането на Пелоси на председателския пост, за да води демократичното мнозинство при най-голямото му обновяване след скандала Уотъргейт, разтърсва политическата динамика във Вашингтон, дори отвъд новата ера на разделеното правителство. Тя е една от малцината лидери в Конгреса, които изглежда разбират Тръмп. И двамата са потомци на известни фамилии, призвани сега да сключват сделки. Тръмп харесва силните характери и вероятно в знак на уважение тя е между малкото лидери на Конгреса във Вашингтон, на които той не е измислил прякор. Завръщането на Пелоси на председателския пост не беше гарантирано. Малка група праволинейни редови демократи жадуваха за нови лидери и твърдяха, че е време ново поколение да поеме водачеството. На тях им омръзнаха републиканските предизборни клипове с нападки, в които неизменно фигурираше Пелоси. Те се опасяваха, че тя ще стане пречка за усилията им да запазят мнозинството на следващите избори и привлякоха някои от новите лица сред новоизбраните конгресмени в редиците си, за да се опитат да осуетят повторното й избиране за председател. Но Пелоси успя да разубеди един по един някои от групата на скептиците, обръщайки отрицателните гласове в положителни, понякога само за дни. На някои от тях бяха дадени водещи постове в сферата на законодателните им приоритети и дори бяха издигнати за председатели на специални комисии. 78-годишната Пелоси също отстъпи малко, като обеща да остане начело на долната камара не повече от четири години, за да проправи път на новото поколение. Не е ясно какъв ще е крайният резултат, когато днес бъдат преброени гласовете за председателския пост - първия политически ход на демократичното мнозинство. \"Тя ще се справи повече от добре\", каза конгресмен Хаким Джефрис от Ню Йорк, бъдещ председател на демократите в долната камара. Джефрис каза, че когато съобщил на семейството си, че поради новия си пост може да стане човекът, който ще издигне кандидатурата на Пелоси за председател, малкият му син възкликнал: \"Не пропускай момента, татко.\" /БТА", "date": "2019.01.03", "title": "Нанси Пелоси ще оглави долната камара на Конгреса, пишейки история"}
{"url": "https://www.dnevnik.bg/razvlechenie/2019/01/03/3369603_film_na_bulgarski_rejisyor_be_otlichen_v_los_andjelis/", "text": "Игралният филм \"Мотиви\" на българския режисьор Джоузеф ал Ахмад е бил отличен с награда в категориите за късометражно кино, за най-добър актьорски състав, както и с признанието \"почетен режисьор\" от Los Angelis Film Awards - месечно съревнование за филми и сценарии от цял свят, в което жури от холивудски продуценти, филмови дейци и кинокритици избира победителите след частни прожекции. Отличията се публикуват в официалния сайт на конкурса. През ноември същият филм получи три номинации и наградата за най-добра филмова музика на месечния филмов фестивал \"Призма\" в Рим, допълва БТА. Пред агенцията режисьорът споделя, че се надява филмът да бъде представен на предстоящите български фестивали. \"Мотиви\" е продукция на филмовия университет ВГИК в Москва, където Ал Ахмад е студент четвърти курс. Съставът е почти изцяло руски, като сценарият е съвместно дело на режисьора и Виолета Георгиева, която също е от България. Той проследява история за семейни отношения, попечителство и стари бизнес сметки, които се оплитат след едно убийство. Джоузеф ал Ахмад е роден в София. Завършва националната гимназия за приложни изкуства \"Св. Лука\", след което е приет във ВГИК в Москва. Като художник има седем самостоятелни изложби, три късометражни документални филми, а \"Мотиви\" е първото му игрално заглавие.", "date": "2019.01.03", "title": "Филм на българския режисьор Джоузеф ал Ахмад бе отличен в Лос Анджелис"}
{"url": "https://www.dnevnik.bg/evropa/2019/01/03/3369609_v_parij_be_zadurjan_edin_ot_liderite_na_jultite_jiletki/", "text": "Тридесетгодишният Ерик Друе, който се наложи като един от лидерите на френското движение на \"жълтите жилетки\", е бил задържан снощи близо до парижкия булевард \"Шан-з-Елизе\" и е в предварителния арест за \"организиране на демонстрация без предварително разрешение\". Това съобщи днес в. \"Фигаро\", като се позова на парижката прокуратура. Според полицейски източник водачът на \"жълтите жилетки\" е бил задържан на път към \"Шан-з-Елизе\", където бил призовал свои симпатизанти да се съберат. По-рано вчера следобед Друе, който е шофьор на камион, родом от Мелюн в департамента Сен е Марн, беше призовал във видеоклип във \"Фейсбук\" да се предприемат \"действия\" на прочутия парижки булевард. \"Довечера няма да правим голяма акция, а ще раздрусаме общественото мнение. Не зная дали ще има кой да дойде с нас на \"Шан-з-Елизе\". Всички ще отидем там без жилетки\", каза Друе. Към 19 ч. снощи няколко десетки души се събраха пред закусвалнята на \"Макдоналдс\" на \"Шан-з-Елизе\", близо до Триумфалната арка, и очакваха Друе, съобщи \"Фигаро\", като цитира \"Франс прес\", че привържениците му са били без жилетки. Парижката префектура съобщи, че освен Друе са били задържани и други \"жълти жилетки\" за установяване на самоличността им. На 22 декември Друе беше задържан за организиране на демонстрация на \"жълтите жилетки\" и по-късно беше поставен в предварителен арест за \"носене на забранено оръжие\" - палка, и за \"участие в група, която планирала извършване на насилие и вандализъм\". Тогава Друе беше поставен под полицейски надзор и му беше забранено да носи оръжие, припомня \"Фигаро\". /БТА", "date": "2019.01.03", "title": "В Париж бе задържан един от лидерите на \"жълтите жилетки\""}
{"url": "https://www.dnevnik.bg/zdrave/2019/01/03/3369611_bulgariia_e_lider_po_broi_hospitalizacii_no_na_dunoto/", "text": "В края на септември миналата година агенция \"Алфа Рисърч\" разпространи резултатите от национално представително проучване по поръчка на Министерството на здравеопазването. Според данните в него  България е на първо място с най-висок брой хоспитализации за Европейския съюз , значително над средното. Тогава социолозите подчертаха, че числата са базирани на техни проучвания, както и на такива на Евростат. Днес европейската статистическа агенция разпространи свое изследване, обхващащо 2016 г., в което се посочва, че въпреки големия брой хоспитализации България е на предпоследно място в ЕС по брой прекарани дни средно на човек в болница. От Световната здравна организация също предупредиха преди време, че в страната има много хоспитализации, някои от които напълно излишни. По време на разговорите за здравната реформа преди около 3 месеца членът на парламентарната комисия по здравеопазване Нигяр Джафер обясни, че има сериозен проблем в болничната помощ и това се вижда от  огромния брой хоспитализации в България – над 3 милиона.  Според Евростат през 2016 г. средната продължителност на една хоспитализация е 5.3 дни. Единствено в Холандия хората прекарват по-малко дни в болница – средно по 4.5 дни. Най-продължителна е хоспитализацията в Чехия, където хората прекарват средно по 9.6 дни. Хърватия, Франция и Германия са другите страни, в които болните остават за повече от 9 дни в болнично заведение. От Евростат отбелязват тенденция в почти всички страни в ЕС за намаляване на престоя в болница. През 2011 г. в България средната продължителност на хоспитализацията е 6 дни, а през 2015 г. - 5.4 дни.", "date": "2019.01.03", "title": "България е лидер по брой хоспитализации, но на дъното по прекарани дни в болница"}
{"url": "https://www.dnevnik.bg/sviat/2019/01/03/3369599_sauditskata_prokuratura_poiska_5_smurtni_prisudi/", "text": "Единадесет души, заподозрени, че са замесени в убийството на саудитския журналист Джамал Хашокжи, се явиха днес в саудитски съд на първото съдебно заседание по случая, предадоха световните агенции. Саудитският главен прокурор поиска смъртни присъди за петима от обвиняемите, предаде \"Франс прес\". Имената на 11-те подсъдими не се съобщават, допълва \"Асошиейтед прес\". Джамал Хашокжи беше убит в саудитското консулство в Истанбул на 2 октомври миналата година. Първоначално Саудитска Арабия отрече Хашокжи да е убит в консулството. След няколко седмици обаче Рияд призна, че журналистът е бил убит. Турски медии публикуваха снимки на хора от антуража на саудитския престолонаследник принц Мохамед бин Салман в саудитското консулство в Истанбул преди убийството на Хашокжи. Тялото на журналиста не беше открито. Смята се, че то е било разчленено. Саудитски прокурори са изпратили искане до Турция за предоставяне на доказателства, които Анкара е събрала по случая, допълва \"Асошиейтед прес\". Към този момент от турска страна няма отговор. /БТА", "date": "2019.01.03", "title": "Саудитската прокуратура поиска 5 смъртни присъди заради убийството на Хашокжи"}
{"url": "https://www.dnevnik.bg/sport/2019/01/03/3369585_federer_prechupi_cicipas_v_dva_taibreka_i_klasira/", "text": "Рекордьорът по титли от Големия шлем Роджър Федерер победи носителя на наградата за най-прогресиращ играч за 2018 г. Стефанос Циципас и класира Швейцария за финала на \"Хомпан към\". 37-годишният швейцарец пречупи 20-годишния грък след два тайбрека - 7:6 (5), 7:6 (4). Победата на Федерер гарантира на Швейцария първото място в група В още преди изиграването на женския сингъл между Белинда Бенчич и Мария Сакари и срещата на двойки. Шампионите от 2018 г. ще защитават титлата си срещу победителя от група А, който ще бъде определен в директен сблъсък между Германия и Австралия в петък. Финалът на турнира е на 5 януари. Федерер записа пета победа от пет мача в Пърт. Той спечели всичките си индивидуални срещи, като в предишните две загуби само седем гейма - 6:1, 6:1 срещу британеца Камерън Нори и 6:1, 6;4 срещу американеца Франсис Тиафо. В третия си сингъл носителят на 20 титли от Големия шлем срещна много по-сериозна съпротива. Той отново показа страхотен сервис, но началният удар на Циципас също работеше на високо ниво. В първия сет нямаше нито една точка за пробив, а само в един гейм имаше равенство. Закономерно се стигна до тайбрек, в който Циципас стартира отлично. Гръцкият тенисист поведе с 4:1, но Федерер отговори по впечатляващ начин. Швейцарският ветеран спечели шест oт следващите седем точки и направи обрат. Втората част също вървеше със скоростно спечелени подавания от сервиращите до 4:4. В деветия гейм Федерер стигна до първите точки за пробив от началото на мача. Той поведе с 40:15, но Циципас се спаси. Гъркът отрази още един \"скрит\" мачбол при 5:5. Така се стигна отново до тайбрек, в който Федерер отново беше по-добрият тенисист. Той рано взе предимство и приключи двубоя след 7:4 точки. В същото време най-успешният отбор в историята на \"Хопман къп\" - САЩ, завърши турнира без нито една победа. Днес американците отстъпиха с 1:2 срещу Великобритания, след като записаха поражения със същия резултат срещу Швейцария и Гърция. Всичките победите за САЩ дойдоха благодарение на Серена Уилямс, която победи последователно Мария Сакари (7:6, 6:2), Белинда Бенчич (4:6, 6:4, 6:3) и Кейти Боултър (6:1, 7:6). С успеха срещу Боултър Уилямс изравни резултата срещу Великобритания, след като в първи индивидуален мач Нори победи Тиафо със 7:6 (4), 6:1. Американците обаче изненадващо загубиха на смесени двойки след обрат - 4:3 (2), 3:4 (4), 1:4.", "date": "2019.01.03", "title": "Федерер пречупи Циципас в два тайбрека и класира Швейцария за финал в \"Хопман къп\""}
{"url": "https://www.dnevnik.bg/sviat/2019/01/03/3369612_putin_mrazi_vuchich_tvurdi_srubskata_opoziciia/", "text": "Руският президент Владимир Путин поддържа Сърбия, но не и сегашното ѝ ръководство. Това твърди бившият сръбски външен министър Вук Йеремич, който оглавява опозиционната Сръбска народна партия, предаде сайтът B92. В интервю за сайта Србин.инфо Йеремич каза, че сръбските власти (често предизвикващи Европа с връзките си с Русия) всъщност са \"много сервилни\" към Запада, а отношенията с Москва са \"лицемерни и нечестни\", особено предвид поддръжката, давата от Русия на Белград. \"Затова Путин лично презира (сръбския президент Александър) Вучич, което по много поводи се доказа с начина, по който той разговар с него пред камерите в Москва,\" твърди Йеремич. \"У Вучич Путин с пълно право вижда всички характерни черти на (президента на Черна гора) Мило Джуканович и затова изобщо не му вярва,\" добавя той. Според Йеремич комбинацията между \"вътрешен и външен натиск ще смени тази корумпирана власт\". Той смята, че \"именно Западът, т.е. международни актьори, ще повлияят на промяната в управляващите структури, както са правили на Балканите\". \"Предателство\" Бившият министър каза още че решението за Косово не се е прхвърлило от ООН към Европейския съюз и това няма да стане, ако официална Сърбия не реши друго, например да подпише \"договор за разграничаване с албанците\". Според него същевременно \"ако се позволи на Вучич да извърши предателство и да подпише договор, който ще направи възможно членството на Косово в ООН, това няма да бъде последното нещо, което той ще предаде, за да остане на власт\". Сръбският кабинет реагира незабавно - вицепремиерът и вътрешен министър Небойша Стефанович каза, че \"изглежда всички са обезпокоени, че Александър Вучич води политика на независима и суверенна Сърбия.\" Нападките на Йеремич, седмици преди очаквано посещение на Путин в Белград, идват на фона на многохилядни протести срещу Вучич. В резултат сръбските власти не изключват напълно извънредни избори, но опозицията търси начин да се обедини и да издигне платформа, която е надеждна алтернатива на управляващата Сръбска прогресивна партия (СНС). Западни анализатори коментираха, че един от вариантите е да се нападне Вучич заради един от основните си козове - обещанието, че Сърбия ще продължи евроинтеграцията си, без да загуби специалните си връзки с Русия.", "date": "2019.01.03", "title": "Путин мрази Вучич, твърди сръбската опозиция"}
{"url": "https://www.dnevnik.bg/kultura/2019/01/03/3369455_amos_oz_pisateliat_koito_se_prevurna_v_knigata_na/", "text": "Израелският писател Амос Оз, който  почина миналата седмица на 79-годишна възраст , с течение на годините се превръща в баща на литературата, създадена на иврит, пише \"Гардиън\". Въпреки че е безмилостен критик на израелската политика, Оз е безмилостно влюбен в модерния иврит. \"Към езика чувствам всичко това, което вероятно не чувствам към държавата\", казва самият писател, когото мнозина негови сънародници обвиняват поради позицията му за мирно разрешаване на израело-палестинския конфликт. Оз настоява, че неговите романи не са политически, а в същото време не престава да бъде активен публицист, чувстващ се неразривно свързан със съдбата на Израел. \"Пиша статии не защото някой го иска от мен, а защото съм пълен с гняв. Чувствам, че трябва да кажа на правителството си какво да прави и, понякога, къде да отиде. Не че те слушат\", казва той. За да бъде разбрана най-добре фигурата на Оз, трябва да се обърне внимание на времето, в което той се ражда. Бъдещият писател е едва на 9 години, когато Израел бива обявен за свободна държава, което предизвиква буйни празненства в родния му град Йерусалим. Родителите на Оз са десни и нерелегиозни евреи от Източна Европа. Баща му е интелектуалец, историк и писател, който си служи с 16 езика. Младият Оз обаче иска да има изцяло еврейска идентичност и две години след като майка му се самоубива, напуска бащиния си дом и влиза в кибуца Хулда. Именно там той променя рожденото си име Клаузнер, което звучи европейско, с еврейското Оз, чието значение е \"сила\". До каква степен се е чувствал свързан с Израел младият Оз? Когато е на 14 години той отива на гости при свой болен приятел. Името на този приятел е Реувен Ривлин и днес той е президент на Израел, а тази история е разказана от самия него на погребението на Оз. В онзи ден преди десетки години бъдещият писател сяда до леглото на болния си приятел и в продължение на 3 часа му обяснява каква е разликата между политическия и мистичния ционизъм. Когато своеобразната лекция приключва, болното момче заспива. По това време Оз ни най-малко не си представя, че един ден ще стане писател. В своята автобиографична книга \"История за любов и мрак\" той пише, че това, което винаги е искал да стане е книга. В интервю за \"Ню Йоркър\" от 2004г. Оз доуточнява: Къщата, в която живеехме, беше пълна с книги, написани от мъртви писатели и си мислех, че книгата може да оцелее.\"  Оз публикува първия си сборник с разкази през 1965 г. и скоро установява темпо от книга на година. До 1986 г. живее в кибуца Хулда, чиито обитатели са прототипи на част от героите му. След това се мести в градчето Арад в пустинята Негев. Автор е на 14 романа и на пет сборника с разкази и новели. От човека към писателя  Голяма част от книгите на Оз са написани в неговия работен кабинет в къщата му в Арад, чиито прозорци гледат към пустинята. Стаята е приземна, но през деня в пустинята винаги е много светло. Освен на голямото метално бюро Амос Оз е писал и прав, както Хемингуей, на бюро, издигнато специално за целта до една от стените. На него писателят също така е чел и написаното през деня. Оз е обичал да започвал деня си с 40-минутна разходка в пустинята, която по думите му е помагала да преглъща злободневието на деня. След нея се захващал с работа в кабинета си - неизменно пишел на ръка. Работел е по 6-7 часа на ден. Използвал компютър само за да набере крайния вариант на текста. Пътувал е много често и по целия свят, но докато е писал нова книга, се е опитвал да не излиза от градчето повече от 4-5 пъти в годината. По какъв начин си представя писането?  В интервюто си за \"Парис Ривю\" от средата на 90-те години Оз споделя, че в началото на писателската му кариера много го е мъчило, че не всеки ден е бил продуктивен. \"Сега мисля за работата си като за тази на продавач в магазин: моето задължение е да отварям всяка сутрин, да седна и да очаквам клиенти. Ако се появят няколко, това е благословена сутрин, ако не, добре, аз все пак върша работата си. Така че вината изчезна и се опитвам да се придържам към рутината на продавач в магазин\", казва той. \"Научихме много уроци от книгата, в която Оз се превърна - от трескавия студент по литература и еврейска история, през продуктивния романист, до човешкото сърце на рядко човечния Израел\", пише \"Дъ Нейшън\". Може би във всяко поколение се ражда по един подобен човек, който трябва да оотстоява поколението си? И въпреки че в политическо отношение неговите идеи са се провалили, той е служил като една жива съвест на Израел. А неговият провал е доказателство за искреността му и е добре да пожелаем на наследниците му повече успех, завършва изданието.", "date": "2019.01.03", "title": "Амос Оз - писателят, който се превърна в книгата на Израел"}
{"url": "https://www.dnevnik.bg/evropa/2019/01/03/3369628_shefut_na_zdravniia_institut_v_italiia_napusna_zaradi/", "text": "Ръководителят на италианската национална организация за здравни проучвания заяви, че е бил принуден да напусне заради \"антинаучните\" политики на популисткото правителство на страната, предаде \"Гардиън\". Валтер Ричарди, председател на Националния здравен институт, каза, че подкрепата на правителството за ненаучни позиции,  особено за ваксините , поставя общественото здраве в риск. Коалицията на партиите \"Лига\" и Движение \"Пет звезди\" дойде на власт през юни като лидерите на \"Пет звезди\" обещаха да променят закона, според който, за да бъдат записани в държавно училище, децата трябва да имат поставени 10 ваксини. Според вицепремиерът и лидер на \"Лига\" 10 ваксини са  \"твърде много\" . В интервю за \"Кориере дела сера\" Ричарди коментира: \"Ясно е, че когато вицепремиерът казва, че според него има твърде много задължителни, безполезни и опасни ваксини, това е не просто ненаучно, то е антинаучно\". Освен това по думите му твърденията, че мигрантите носят болести, са \"безпочвени\".", "date": "2019.01.03", "title": "Шефът на здравния институт в Италия напусна заради \"антинаучната\" политика срещу ваксините"}
{"url": "https://www.dnevnik.bg/sviat/2019/01/03/3369633_farmacevtichen_gigant_v_sasht_kupuva_biotehnologichna/", "text": "Американската фармацевтична компания \"Бристъл-Майърс Скуиб\" ще купи конкурентната \"Селджийн\", производител на лекарства срещу рак и възпалителни заболявания, съобщиха \"Ройтерс\" и \"Блумбърг\". Създадената компания със сделката за 74 млрд. долара ще е сред лидерите в медикаментите за лечение на рак и се очаква да има сериозен потенциал в тези за имунологични или сърдечно-съдови заболявания. Лекарството Revlimid, което американски издания определят като много популярно в САЩ и което е разработено от \"Селджийн\", сега ще влезе в набора от продукти на новата компания. Участниците в сделката съобщават, че заедно ще имат 9 продукта, чиито продажби надхвърлят 1 млрд. долара годишни продажби. Сумата ще бъде изплатена в брой (включително с дългово финансиране, осигурено от дъщерна компания на \"Морган Стенли\" и най-голямата японска банка MUFG Bank) и в акции. Акционерите в \"Селджийн\" ще получат по акция в \"Бристъл-Майърс Скуиб\" и 40 долара за всяка акция, която притежават от биотехнологичната компания. \"Селджийн\" имаше сериозни затруднения в последната година и изгуби близо половината от пазарната си стойност през 2018 г., включително заради отказ на американските власти да направят оценка на едно от обещаващите ѝ експериментални лекарства.", "date": "2019.01.03", "title": "Фармацевтичен гигант в САЩ купува биотехнологична компания за $74 млрд."}
{"url": "https://www.dnevnik.bg/sport/2019/01/03/3369411_beshe_li_izigrana_svetovnata_antidopingova_agenciia_ot/", "text": "Време е Световната антидопингова агенция (WADA) да спре да бъде \"изигравана от руснаците\". Това заяви председателят на антидопинговата агенция на САЩ Травис Тайгарт в остър тон след неспазения срок, в който Руската антидопингова агенция (РУСАДА)  трябваше да предостави данните от московската антидопингова лаборатория пред WADA . Според американеца ставащото в момента е \"тотален майтап\", както и \"срам за WADA и глобалната антидопингова система\". Още през септември  САЩ и Великобритания изразиха недоволство срещу възстановяването на правата на РУСАДА . Тогава WADA постави няколко условия пред Русия, но ключово от тях беше осигуряването на достъп до данните, съхранявани в московската лаборатория. Срокът за изпълнението беше 31 декември, а неспазването му поставя много въпроси. Сега WADA, и МОК са поставени под натиск от различни страни, като недоволството се натрупва след спорното решение от септември. На карта остава бъдещето на руския спорт, както и участието на руските спортисти в големите състезания. Има ли изненадани Според Тайгарт развоят на събитията е такъв, че няма изненадани. По думите му през септември WADA е възстановила правата на РУСАДА против желанията на спортисти, правителства и обществеността. \"Никой не е изненадан, че този срок беше пренебрегнат и е време WADA да престане да бъде изигравана от руснаците и веднага да обяви, че те не са изпълнили условията\", заяви Тайгарт в изявление. Недоволство изрази и комисията на спортистите към WADA. Според тях ако не се вземат мерки, това ще е провал в защитата на интересите на чистите спортисти. \"Ние сме изключително разочаровани, че срокът до 31 декември, наложен на Русия от WADA, не беше спазен от руските власти\", обявиха от комисията на спортистите към WADA. Президентът на Световната антидопингова агенция Крейг Рийди пръв изрази недоволството си. Той каза, че е \"горчиво разочарован\" от развоя. Какво предстои На 14 януари в Канада отговорната комисия ще разгледа темата и ще даде препоръки на WADA как да действа. Според вицепрезидента на световната агенция Линда Хелеланд са необходими бързи действия. Тя също заяви пред Би Би Си, че е \"изключително разочарована, но не изненадана\". По думите ѝ сега трябва незабавна среща, на която да се реши дали Русия да получи ново наказание. През септември Хелеланд е била против възстановяването на правата на РУСАДА. \"Аз съм изключително разочарована, че Русия не предостави данните за тези повече от три месеца, които имаше на разположение. Но не съм изненадана - за съжаление, този процес продължава от години\", каза норвежката. Сега големият въпрос е какво ще последва. В дните преди изтичането на срока  шефът на РУСАДА Юрий Ганус се обърна към президента на страната Владимир Путин с призив да помогне . В осемминутното си обръщение той заяви, че ново наказание би довело до изолация на руския спорт. \"Ние сме на ръба на бездна и ви моля да защитите настоящето и бъдещето на чистия спорт и бъдещите поколения спортисти\", каза той.", "date": "2019.01.03", "title": "Беше ли изиграна Световната антидопингова агенция и какво следва за Русия"}
{"url": "https://www.dnevnik.bg/detski_dnevnik/2019/01/03/3369700_izpitite_sled_sedmi_klas_veche_niama_da_budat_na_moduli/", "text": "Изпитите по български език и литература и по математика след седми клас, с които се кандидатства за профилираните и професионалните гимназии, вече няма да бъдат разделени на модули, съобщи днес просветният министър Красимир Вълчев. Продължителността остава същата - 150 минути, като за децата със специални образователни потребности ще бъдат дадени допълнителни 90 минути. Няма да има промени и при формирането на оценките - максималният брой точки е 100. Досега изпитите бяха разделени на модули, като само първият от тях беше задължителен. Вторият трябваше да решават само желаещите да кандидатстват в профилирани или професионални гимназии. Министър Вълчев обясни, че вече всички ученици трябва да кандидатстват в гимназиите след седми клас, което обезсмисля съществуването на двете части на изпита. Задачата за създаване на текст, която досега влизаше във втория модул, остава преразказ, потвърди преди ден ресорният зам.-министър Таня Димитрова. Тя припомни, че според  утвърдените през лятото промени в учебните програми  сред изучаваните автори, за които ще има въпроси на изпита, вече е и Добри Чинтулов с \"Къде си, вярна ти любов народна?\" Ще има 18 задачи с отговор по избор, 6 - със свободен, и една задача, която представлява съставяне на теза по цитат от произведение. При изпита по математика няма промени: седмокласниците ще трябва да решат 25 задачи - 17 със структуриран отговор, 5 със свободен отговор, който не изисква пълното решение, и 3 задачи, за които пълното решение ще е задължително.", "date": "2019.01.03", "title": "Изпитите след седми клас вече няма да бъдат на модули"}
{"url": "https://www.dnevnik.bg/bulgaria/2019/01/03/3369715_po_primera_na_trump_karakachanov_zagovori_za/", "text": "Министърът на отбраната и вицепремиер Красимир Каракачанов подкрепи действията на президента на САЩ Доналд Тръмп и заяви, че България няма повече работа в Афганистан и не трябва да увеличава военния си контингент в страната. Той направи това изказване в Плевен по време на тържествения ритуал по посрещането на 36-ия контингент от Афганистан, част от международната мисия на НАТО \"Решителна подкрепа\", съобщава Би Ти Ви. Малко преди Коледа американският президент написа в \"Туитър\", че \"победихме \"Ислямска държава\", а за мен това бе единствената причина да сме в Сирия\". След това се разбра, че е започнал процесът за  прибиране в САЩ на войските от Сирия. Само ден по-късно източници, близки до \"Ройтерс\", съобщиха, че Т ръмп планира да изтегли от Афганистан почти половината американски военни  там. Броят, който цитират различни източници, се движи между 5000 и 7000 души, което е значителна част от общо 14 000 служители на Пентагона там. \"Доналд Тръмп взема решения, които съответстват на неговото разбиране за външна политика. Аз лично смятам, че България направи достатъчно. Ако политиката на САЩ като на съюзник в НАТО е да изтегли своя контингент, лично аз не смятам, че България има повече работа там. България няма нужда да увеличава своето присъствие повече\", подчерта Каракачанов. По думите му на следващата среща на военните министри от НАТО този въпрос ще се обсъди. \"Ако някои държави смятат да изтеглят контингентите си от Афганистан, аз смятам, че и ние трябва да преразгледаме позицията си\", каза още Каракачанов. България участва в мисията в Афганистан със 160 души, които охраняват летището в южния град Кандахар и изпълняват инструкторски задачи за местните сили за сигурност.", "date": "2019.01.03", "title": "По примера на Тръмп Каракачанов заговори за изтегляне на българските войници от Афганистан"}
{"url": "https://www.dnevnik.bg/sport/2019/01/03/3369653_serena_uiliams_shte_uchastva_s_poslanie_v_podkrepa_na/", "text": "Носителката на 23 титли от Големия шлем в тениса Серена Уилямс ще стане посланик на онлайн платформата за запознанства Bumble. Американката ще бъде глобален съветник в маркетингова кампания на приложението, която ще започне със съобщение по време на Супербоул. В кампанията \"Топката е в нейното поле\" Уилямс ще окуражи жените да направят първата стъпка във всички сфери на живота. \"Обществото ни е научило като жени да се отпуснем и не задължително да сме първите, които започват разговора. Искаме да обърнем историята. Позволяваме на хората да видят, че не се страхуваме. Не искаме повече да сме свити, а да се изправим\", каза Уилямс пред \"Ройтерс\". Дебютът на кампанията целенасочено съвпада със Супербоул. Най-голямото спортно събитие в САЩ, което има  огромна телевизионна аудитория и е поле за реклама на много компания , ще се проведе на 3 февруари. Според информацията от Bumble са отказали коментар дали ще се включат с видео по време на Супербоул. Според Уилямс събитието е \"огромна възможност да бъде чут женският глас\". \"Искаме да вдигнем шум. Това е най-доброто и перфектно място да вдигнем възможно най-голям шум\", допълни Уилямс. Американската тенисистка често заема позиция в защита на жените и отношението спрямо тях в обществото. През септември Уилямс беше в основата на  скандал по време на финала на US Open , когато нарече съдията Карлос Рамос \"крадец\" и го обвини в сексизъм.", "date": "2019.01.03", "title": "Серена Уилямс ще участва с послание в подкрепа на жените по време на Супербоул"}
{"url": "https://www.dnevnik.bg/evropa/2019/01/03/3369434_germansko_liavo_dvijenie_se_zakani_za_protesti/", "text": "Основателката на движение, целящо да обедини германската левица, се закани то да излезе по улиците през 2019 г., вдъхновено от протестите на \"жълтите жилетки\" във Франция, предаде \"Гардиън\". Сара Вагенкнехт , която през септември миналата година  създаде \"Изправи се\" , каза, че френските демонстрации са я окуражили да вярва, че промяната е възможна и без политическа партия. Тя посочи растящото неравенство в Германия и разочарованието от неуспеха на правителството да се справи с проблема като мотивираща сила за протестно движение. Вагенкнехт, чието движение има почти 170 хил. членове, заяви, че се възхищава на партията \"Непокорна Франция\" на Жан-Люк Меланшон и на британската организация \"Moментум\" (\"Движеща сила\"), която изведе Джереми Корбин начело на Лейбъристката партия. \"Имаме големи планове за следващата година, не на последно място защото ние признаваме, че когато хората излизат на улицата – особено онези, които години наред не са имали политически глас и които го преоткриват протестирайки – политическата промяна може да се случи. Именно това виждаме във Франция точно сега\", заяви Вагенкнехт. Тя подчерта, че не подкрепя насилието, но че съчувства на тези, които чувстват необходимост да го използват, за да изразят гнева си. Вагенкнехт не уточни под каква форма ще са протестите на \"Изправи се\", но добави: \"Ще бъдем видими на улицата и в общественото внимание през 2019 г.\". Тя заяви, че движението, сред чиито поддръжници за известни германски писатели, политолози, историци и актьори, се надява да събере подкрепа сред обикновените хора и да обедини левите партии – особено \"Левицата\" и социалдемократите, които се представят зле в социологическите проучвания, както и Зелената партия, в общ фронт срещу социалните проблеми в цяла Европа. Най-силното недоволство към нея идва от собствената й партия, \"Левицата\", която обвинява Вагенкнехт, че рискува да я разруши. Социалдемократите също критикуват Вагенкнехт. Има подозрения, че, макар многократно да отрича, тя опитва да създаде собствена партия. По нейните думи в Германия е по-трудно, отколкото във Франция, обикновените хора да бъдат убедени да излязат на протест. \"Франция има напълно различна култура на протести от тази в Германия\", каза още Вагенкнехт.", "date": "2019.01.03", "title": "Германско ляво движение се закани за протести, вдъхновени от \"жълтите жилетки\""}
{"url": "https://www.dnevnik.bg/zelen/2019/01/03/3369725_vuzobnoviaemite_iztochnici_izprevariha_vuglishtata/", "text": "Възобновяемите енергийни ресурси в Германия са изпреварили въглищата като основен източник за производство на електроенергия за пръв път миналата година, сочи публикувано днес проучване, цитирано от \"Ройтерс\". През 2018 година \"зелените\" източници са осигурявали малко над 40 процента от производството на електроенергия. Най-голямата европейска икономика цели до 2030 година да произвежда 65 процента от енергията си от възобновяеми източници. Преходът е скъп, тъй като страната цели да се откаже от ядрената енергия до 2022 година и изготвя планове за постепенно дългосрочно излизане от производството на електроенергия от въглища. Изследването на организацията за приложни науки \"Фраунхофер\" сочи, че производството на електроенергия от биомаса, слънце, вятър и вода се е увеличило с 4.3 процента миналата година до 219 тераватчаса електроенергия. Общо в Германия са произведени 542 тераватчаса електроенергия както от \"зелени\" източници, така и от изкопаеми горива, като на въглищата се падат 38 процента. Делът на \"зелената\" енергия в Германия расте. През 2017 година той е бил 38.2 процента, а през 2010 година - едва 19.1 процента. Бруно Бургер, автор на проучването, посочи, че тази година се очаква \"зелената\" енергия да запази дела си над 40 процента. Няма да спаднем под 40 процента през 2019 година, тъй като се изграждат още съоръжения за възобновяема енергия, а климатичните модели няма да се променят драматично, посочи той. Производството на слънчева енергия се е увеличило с 16 процента до 45.7 тераватчаса заради дългото горещо лято, а изградените мощности са нараснали с 3.2 гигавата до 45.5 гигавата миналата година според данните на Фраунхофер. Произведената вятърна енергия е била 111 тераватчаса както от офшорни съоръжения, така и от съоръжения на сушата с капацитет малко под 60 гигавата, като представлява 20.4 процента от общото производство на енергия в Германия. Вятърът е най-големият източник на енергия след местните кафяви въглища, които покриват 24.1 процента от производството на електроенергия. Топлоцентралите, работещи с вносни въглища, са произвели 75.7 тераватчаса, или 13.9 процента от общата енергия. Водните централи покриват 3.2 процента от производството на енергия, като са произвели 17 тераватчаса, тъй като изключително горещото лято пресуши реките, а освен това валежите миналата година бяха слаби. Производството на енергия от биомаса покрива 8.3 процента. Газовите електроцентрали са произвели 7.3 процента от общата електроенергия, а ядрените централи - 13.3 на сто. Останалата част от производството е чрез изгаряне на отпадъци и петрол. Германия миналата година е била нетен износител на 45.6 тераватчаса електроенергия, главно за Холандия, като пък е внасяла големи количества от Франция. /БТА", "date": "2019.01.03", "title": "Възобновяемите източници изпревариха въглищата като главен източник на енергия в Германия"}
{"url": "https://www.dnevnik.bg/razvlechenie/2019/01/03/3369683_zashto_planovete_na_djeikub_zuma_da_zapishe_album/", "text": "Доскорошният президент на ЮАР Джейкъб Зума е въвлечен в нов политически скандал след подписването на неочакван звукозаписен договор, съобщи Би Би Си. Управата на окръг Етеквини в страната е взела решение да финансира албум с протестни песни, които да бъдат записани от Зума. Целта на властите е опазване на културното наследство. Етеквини включва крайбрежния град Дърбан и заобикалящите го градове. Това е част от провинцията, от която Зума е родом и откъдето идва и най-голямата част от неговия електорат. Опозиционната партия в ЮАР - Демократичен алианс, определи този ход като прахосване на средства и заяви, че вместо това държавните средства в района трябва да се използват в помощ на младите музиканти. \"Прокламираме култура и наследство. Проблемът идва, когато общината ни прахосва пари по бивш президент, който си пробва късмета в музикалната индустрия, докато имаме изгряващи артисти, които имат нужда от подкрепа\", казва местният лидер на партията и допълва, че \"едва ли има рационално мислещ човек, който да смята песните на Зума за смислена част от културното наследство\". Една от популярните песни, които 76-годишният президент често изпълнява по време на политическите си надпревари, се казва Bring Me My Machine Gun. Зума бе  свален от власт  през февруари 2018 г. от собствената си партия \"Африкански национален конгрес\" и е подсъдим по няколко обвинения в корупция, свързани с негови сделки за оръжие от 90-те години. Той отрича да е злоупотребил с положението си. По време на протестите срещу апартейда песните играят важна роля за повдигане на духа на протестиращите, заради което представител на организацията за опазване на културното наследство в Етеквини смята, че е важно те да бъдат съхранени за поколенията. Много от тези песни обаче са загубени или заплашени от забрава, тъй като техни записи липсват. Зума бил един от малкото, които са ги пели през 80-те и 90-те години, а и продължава да ги пее и днес, заради което било предложено неговото име. През декември 2018 г. съдът в ЮАР реши, че Зума трябва да възстанови средствата, платени от държавата за множеството съдебни дела, водени срещу него по обвинения в корупция в продължение на повече от десетилетие. Според изчисленията той дължи между 1 и 2,2 млн. долара за съдебни разходи.", "date": "2019.01.03", "title": "Защо плановете на Джейкъб Зума да запише албум разгневиха ЮАР"}
{"url": "https://www.dnevnik.bg/evropa/2019/01/03/3369735_ungarskata_opoziciia_obeshta_na_orban_godina_na/", "text": "Депутатите от унгарската опозиция обявиха днес единство и се зарекоха да направят 2019 г. \"година на съпротивата\" срещу консервативния премиер националист Виктор Орбан, предаде \"Франс прес\". Това става два дни преди нова антиправителствена демонстрация в Будапеща. \"Заклеваме се да направим 2019 г. година на съпротивата както вътре, така и извън парламента с единството и сътрудничеството на всички опозиционни партии\", обявиха депутатите на безпрецедентна церемония, организирана в студа пред парламента в Будапеща. След затишие по празниците опозицията, профсъюзите и гражданското общество се надяват да съберат в събота десетки хиляди души в унгарската столица, за да дадат нов тласък на  протестното движение  срещу приетите през декември реформи, най-вече за смекчаване на трудовото право. Определен от критиците като  \"закон за робски труд\" , един от тези закони удължава извънредния труд до 400 часа, които работодател може да поиска от наетите от него да полагат за една година. Това е равно на два месеца работа, които ще се заплащат три години по-късно. Тези мерки дадоха преди Коледа началото на повече от 10 дни демонстрации, понякога с насилие, в Будапеща и в провинцията, рядко срещана мобилизация в Унгария, посочва АФП. Опозицията настоява освен това за отмяна на неотдавнашна реформа на съдебната система, която заплашва да намали независимостта на магистратите, и за по-голяма свобода на обществените медии в държава, редовно критикувана за посегателствата върху върховенството на закона. Преизбран с внушително мнозинство за трети последователен мандат през април, Орбан, известен почитател на руския президент Владимир Путин, оттогава силово въвежда реформи за утвърждаване на \"нелиберална демокрация\". Председателят на Унгарската социалистическа партия Берталан Тот отправи днес поздравления, че лявата опозиция, либералите, еколозите и крайната десница най-накрая са успели да се обединят срещу Орбан, и изрази съжаление, че това единство не се е проявило на изборите през април. С 48 процента от гласовете партията \"Фидес\" - Унгарски граждански съюз, и нейните съюзници получиха две трети от местата в парламента благодарение на много благоприятната избирателната система. Това квалифицирано мнозинство позволява да се прокарват конституционни реформи. /БТА", "date": "2019.01.03", "title": "Унгарската опозиция обеща на Орбан \"година на съпротивата\""}
{"url": "https://www.dnevnik.bg/video/novinite_na_bnt/2019/01/03/3369759_video_drugite_novini/", "text": "Обратната страна на Луната вече е превзета от китайски космически апарат Земята премина най-близо до Слънцето Започва подаването на годишните данъчни декларации Бенедикт Къмбърбач изгрява в eкранна Брекзит история Музикантите от група Jeremy? ще преподават авторско право Рекорд в Лувъра за изминалата година", "date": "2019.01.03", "title": "Видео: Другите новини"}
{"url": "https://www.dnevnik.bg/evropa/2019/01/03/3369662_koi_chisti_snega_pred_germanskite_jilishta/", "text": "По закон почистването на снега в населените места в Германия е работа на общините. Те са тези, които отговарят за почистването на снега не само по улиците и пътищата, а и по алеите и тротоарите. Почистването на частните имоти е отговорност на техните собственици - те са длъжни при поледица или снеговалеж да организират опесъчаването или премахването на снега от пътеките до входната врата, кофите за боклук или до намиращите се в рамките на имота паркоместа. Общините могат също така да задължат собствениците на жилища да поемат грижата да метат, почистват от сняг или опесъчават тротоара пред входа на съответния имот, а те от своя страна, когато са отдали имота под наем, да прехвърлят тази отговорност върху наемателите - чрез вписването на това задължение в договора за наем. В такъв случай наемодателят трябва да осигури необходимите за опесъчаването или почистването от лед и сняг материали и инструменти, както и да контролира редовно дали наемателите изпълняват задълженията си. Собственикът може също така да възложи на домоуправителя да почиства леда и снега пред жилището или пък да наеме за тази дейност специализирана фирма. Тогава разходите за почистването се вписват в договора за наем и се поемат от наемателя. Правилата Все едно дали говорим за собственици, наемодатели или наематели, в Германия за почистването при зимни условия важат следните правила: - в делнични дни снегът трябва да се почиства от 7 до 20 часа, в съботни, неделни и празнични дни - след 8 или след 9 часа сутринта; - почистването на снега, респективно опесъчаването, трябва да се извършва на тротоара пред имота, пред входната врата, както и на пътеките, водещи до кофите за боклук и гаражите; - разчистените пътеки трябва да са не по-малко от 1 метър широки, за да могат спокойно да се разминават двама души; ако говорим за по-оживени или търговски улици, разчистената пътека трябва да е поне метър и половина широка, а пътеките, водещи до кофите за боклук или до гаражни клетки, могат да бъдат и 50 сантиметра широки, но не по-малко; - при опасност от заледяване незабавно трябва да се предприеме опесъчаване, като за предпочитане е да се използва пясък или гранулат; в много германски градове е забранено за тази цел да се използват сол или карбамид; - ако зимните условия налагат това, чистенето на снега или опесъчаването трябва да се извършва по няколко пъти на ден. Въпросът за вината И още нещо: ако минувач случайно се подхлъзне и падне пред дадена кооперация, той може да предяви към собственика иск за обезщетение, включително парично за причинени болки или страдания. В случаите, когато пострадалият не е проявил достатъчна предпазливост или е подходил лекомислено, например когато е очевидно, че пътят не е почистен, тогава той поема част от вината.", "date": "2019.01.03", "title": "Кой чисти снега пред германските жилища"}
{"url": "https://www.dnevnik.bg/sviat/2019/01/03/3369210_monarhistut_razuznavach_reshetnikov_iska_da_dojivee/", "text": "Ген.-лейтенант Леонид Решетников - бивш служител на разузнаването на СССР и настоящ зам.-председател на Обществото за развитие на руското историческо просвещение \"Двуглав орел\", твърди, че през 2017 г. е разговарял с руския президент Владимир Путин за възстановяването на монархията в страната. Според него Путин описал идеята като \"красива\". Но той се притеснява, че монархията може да доведе до застой - терминът, с който обикновено се описва икономическата летаргия от последните години на СССР и напоследък все по-често използвана за мудния растеж при Путин.\" Това разказва \"Уойлстрийт джърнъл\" в  статия  за инициативата на група промонархически настроени \"послушници\" на руския президент за завръщане към монархията. Изданието цитира говорителя на Кремъл Дмитрий Песков да казва, че Путин не харесва тази идея, но той не коментира по съдържанието на срещата на президента с Решетников. Бившият разузнавач е  представен на сайта  на \"Двуглав орел\" и с промонархическата си дейност в България в периода 1991-1995, а при видеоматериалите е публикувано негово 30-минутно интервю за ТВ \"Алфа\" от миналата пролет, когато е в България по покана на НД \"Русофили\". Той обяснява за \"Уолстрийт джърнъл\", че не е предлагал директно на Путин да стане цар. \"Той не говореше за това в практически план, разговорът беше по-скоро за историята.\" След което Решетников добавя, че би се радвал един ден да доживее коронацията на Путин. \"Прокремълски активисти искат да възстановят руските традиции и се надяват Путин да управлява по-дълго\", пише Томас Гроув от \"Уолстрийт джърнъл\". Изданието посочва още, че ако през 2015 г. популярността на президента е била 89% (според независимия социологически \"Левада център\"), то през октомври миналата година е намаляла до 66%. Заради конституционните ограничения предишния път, когато трябваше да напусне Кремъл, Путин стана премиер, докато отново се завърне на върха. Сега Константин Малофеев заявява \"ще сторим всичко възможно Путин да остане на власт колкото се може по-дълго\". Думите му, произнесени в Подмосковието на конференция пред стотици свещеници и членове на водещите партии, били посрещнати с бурни аплодисменти. \"Уолстрийт джърнъл\" представя монархическите идеи именно в този контекст - не толкова да бъде коронясан нов  , колкото да остане президентът на върха и след като през 2024 г. изтече вторият му пореден и последен според закона мандат. Понеже никой не знае какво ще се случи тогава, се множат спекулациите и една от версиите от края на 2018 г. е че Москва ще форсира създаването на съюзна държава с Беларус, оглавена от Путин - но вече без ограниченията на руската конституция. Привържениците на монархията - предимно тези около медийния проект \"Царьград\" на Малофеев - водят вътрешни спорове как точно да се работи в тази посока. Коя монархия е по-добра - абсолютната или конституционната? Трябва ли след 100-годишно прекъсване царят да има кръвна връзка с Романови или да бъде избран? А ще може ли жени да бъдат наследнички, след като Путин има две дъщери, но не и син? \"Православният олигарх\" Малофеев казва, че \"има различни видове монархии и монарси\". Той разказва пред \"Уолстрийт джърнъл\", че \"Двуглав орел\" процъфтява и макар да е основана едва през 2016 г. вече има над 50 регионални поделения. Мисията на организацията била да просвещава за миналото и да възражда руските традиции, включително с възстановяване на имената на градовете и улиците от времената преди болшевиките. Както и да възстанови монархията. Статията завършва с разяснение, че руски политически наблюдатели очакват Путин да посочи свой наследник по начина, по който това се случи с него и президента Борис Елцин в новогодишната нощ на 1999 г. Други предлагат създаване на някакъв Държавен комитет да дирижира политиката на правителството и новия президент. В \"Двуглав орел\" се надяват Путин да склони на тяхната идея. Елена Шаройкина, член на организацията и генерален директор и главен редактор на интернет телевизия \"Царьград\", казва, че \"никой не знае какво ще си мисли той след 5 години - Путин преди 5 години е различен от днешния и никога не знаеш дали няма да размисли\".", "date": "2019.01.03", "title": "Монархистът разузнавач Решетников иска да доживее коронацията на Путин"}
{"url": "https://www.dnevnik.bg/tehnologii/2019/01/03/3369904_gugul_produljava_proekt_za_kontrol_na_ustroistva_ot/", "text": "Федералната комисия за комуникациите на САЩ разреши на \"Гугъл\" да продължи да работи с по малък радар, който позволява да се използват устройства от разстояние, като използва по-големи от обичайното предавателни мощности. Сензорите се разработват от години, а Project Soli бе официално обявен през 2015 г. (оттогава е и видеото в края на текста). \"Умни\" колонки или часовници биха могли да се управляват без пряк контакт с тях с помощта на радар, който улавя движенията на ръцете и ги предава към устройствата. Подобен начин на управление би помогнал на хора с двигателни или зрителни проблеми. Изпитанието пред проекта дойде от несъвършенствата на радара, който трудно разпознаваше някои движения. Оттогава бе въпросът дали подобна технология ще бъде одобрена от американския регулатор. Според \"Гугъл\" проблемът бе в предавателната мощност на \"умния\" часовник, с който бе тестван прототипът на радара, тъй като федералната комисия ограничаваше предавателната мощност, на която могат да действат умните часовници. \"Гугъл\" кандидатства за изключение от нормите, според които подобни устройства нямат право да действат на високи предавателни мощности, които биха пречили на дейността на съществуващи технологии. Сега федералната комисия смята, че Project Soli няма да нанесе щети, а би могъл да е от обществен интерес. По думите ѝ \"Гугъл\" ще има възможност да използва мощности, каквито обикновено разрешава Европейският институт за стандартизация в областта на комуникациите, а не обичайно допустимите от федералната комисия (по-ниски от европейските). Повече за проекта можете да прочетете  тук .", "date": "2019.01.03", "title": "\"Гугъл\" продължава проект за контрол на устройства от разстояние (видео)"}
{"url": "https://www.dnevnik.bg/biznes/companii/2019/01/03/3369916_gugul_e_prehvurlil_blizo_20_mlrd_dolara_na_bermudite/", "text": "Американската компания \"Гугъл\" (Google) е прехвърлила 19.9 милиарда евро чрез холандска компания на Бермудските острови през 2017-а като част от споразумение, което й позволява да намалява данъците си в чужбина. Това сочат документи на Холандската търговска камара, цитирани от \"Ройтерс\", предаде БТА. Сумата, прехвърлена чрез \"Гугъл Нидерландс холдингс\" е с около 4 милиарда евро повече, отколкото през 2016 година, се допълва в документите. Засега \"Гугъл\" не е отговорила на имейл и телефонно позвъняване, за да коментира новината, посочва Ройтерс. Дъщерното дружество в Холандия се използва за прехвърляне на приходите от такси, получени извън САЩ, на \"Гугъл Айрлънд холдингс\", филиал със седалище на Бермудските острови, където компаниите не плащат данък върху приходите си. Данъчната стратегия, известна като \"Двоен ирландско-холандски сандвич\", е законна и позволява на \"Гугъл\", чиято компания майка е \"Алфабет\", да избягва данъци върху приходите в САЩ, както и налози в Европа.", "date": "2019.01.03", "title": "\"Гугъл\" е прехвърлил близо 20 млрд. долара на Бермудите, за да си спести данъци"}
{"url": "https://www.dnevnik.bg/sport/2019/01/03/3369728_video_shumaher_suvurshen_izkljuchitelen_kral/", "text": "Светът на Формула 1 отбеляза 50-ия рожден ден на най-успешния пилот в историята на спорта Михаел Шумахер. Чрез специално видео някои от пилотите, които са карали заедно с Шумахер през 90-те и началото на 21 век бяха помолени да опишат с по една дума легендарния германец. Бившият шеф на Шумахер в \"Бенетон\", с който той спечели титлата през 1994 и 1995 г. Флавио Бритаторе описа германеца с думата крал. Французинът Жан Алези пък използва думата съвършенство. Последният съотборник на Шумахер във \"Ферари\" Фелипе Маса нарече седемкратния световен шампион герой. \"Той е моят герой\". Формула 1 посвети седмицата на Шумахер, като обясни, че ще има различни инициативи.", "date": "2019.01.03", "title": "Видео: Шумахер – съвършен, изключителен, крал"}
{"url": "https://www.dnevnik.bg/biznes/companii/2019/01/03/3369918_franciia_zasilva_kontrola_vurhu_chujdestrannite/", "text": "Контролът върху чуждестранните инвестиции във Франция ще бъде разширен тази година към нови сектори, определяни като стратегически. Сред тях са авиационната и космическата индустрия, както и киберсигурността, изкуственият интелект, полупроводниците и съхранението на чувствителни данни. Това съобщи днес министърът на икономиката и финансите Брюно Льо Мер, цитиран от \"Ройтерс\", предаде БТА. С постановление, публикувано на 1 декември миналата година и влязло в сила на 1 януари, се разширява обхватът на секторите, за които ще бъде необходимо предварително разрешение за чуждестранни инвестиции. \"Затягането на регламента не става за сметка на привлекателността на френската икономика за международните инвестиции\", се посочва в комюнике на министерството. В документа се подчертава, че компаниите, обект на инвестиционен проект, ще могат занапред сами да искат необходимите разрешителни.", "date": "2019.01.03", "title": "Франция засилва контрола върху чуждестранните инвестиции в стратегически сектори"}
{"url": "https://www.dnevnik.bg/photos/2019/01/03/3369357_fotogaleriia_svetovnite_snimki_na_denia_-_03_ianuari/", "text": "Ветеринари подготвят лъвица за процедура по изкуствено осеменяване в Прага, Чехия.", "date": "2019.01.03", "title": "Фотогалерия: Световните снимки на деня - 03 януари 2019 г."}
{"url": "https://www.dnevnik.bg/sviat/2019/01/03/3369920_zadurjaniiat_vodach_na_jultite_jiletki_beshe_osvoboden/", "text": "Парижката полиция освободи днес, без да предяви обвинения,  задържания вчера шофьор Ерик Друе , един от лидерите на протестното движение на \"жълтите жилетки\", съобщиха ТАСС и ДПА, цитирайки медии и прокуратурата, предаде БТА. Друе призова вчера привържениците си да се съберат недалеч от парижкия площад \"Конкорд\", за да запалят свещи в памет на загиналите или ранени участници в протестите. Той бе задържан за неизпълнение на полицейско разпореждане да напусне обществено място. Първият опит да бъде задържан се оказа неуспешен, защото Друе бе заобиколен от множество, което не допусна полицията до него. Днес, след като излезе от ареста, Друе каза пред медии, че е имал намерение да извърши съвсем мирни действия, че нито той, нито приятелите му са носели \"жълтите жилетки\", превърнали се в символ на протестите, и че са спазвали правилата за поведение на улицата. Друе оцени действията на властите в тази ситуация като политически мотивирани и заяви, че се опитват да хвърлят върху него вината за всичко, което сега се случва във Франция. Това е второто задържане на Друе, откакто започнаха стачките и протестите. На 22 декември, по време на национален протест, той бе арестуван и обискиран на улицата и у него бе намерена палка. Впоследствие бе освободен под гаранция, но му бе забранено да носи оръжие или да участва в демонстрации и митинги. На 5 юни Друе ще се яви в съда по обвинения в притежание на оръжие и участие в събиране с намерение за извършване на вандалски или насилствени действия. А на 15 февруари ще се яви пред съдия, за да бъде изслушан по повод вчерашната си акция, която прокуратурата разглежда като организиране на необявена демонстрация.", "date": "2019.01.03", "title": "Задържаният водач на \"жълтите жилетки\" беше освободен без да получи обвинения"}
{"url": "https://www.dnevnik.bg/ot_vas/novini_ot_vas/2019/01/03/3369922_priroda_i_tradicii_po_pirinskiia_krai_i/", "text": "Замръзналото Муратово езеро.", "date": "2019.01.03", "title": "Природа и традиции по Пиринския край (I)"}
{"url": "https://www.dnevnik.bg/sviat/2019/01/03/3369954_sasht_preduprediha_iran_da_ne_osushtestviava/", "text": "САЩ предупредиха Иран да не осъществява планираните си космически изстрелвания и поискаха да прекрати всякаква дейност в сферата на балистичните ракети. Това се казва в днешно изявление на американския държавен секретар Майк Помпейо, цитиран от \"Ройтерс\", предаде БТА. \"САЩ няма просто да си седят и да наблюдават как деструктивната политика на иранските режими поставя под риск международната стабилност и сигурност\", заяви Помпейо. \"Съветваме режима да преразгледа тези провокационни изстрелвания и да прекрати всякаква дейност, свързана с балистични ракети, за да избегне по-нататъшна икономическа и дипломатическа изолация\", допълни той. Иранският външен министър Мохамад Джавад Зариф веднага отхвърли предупреждението на САЩ. Той подчерта, че Иран не нарушава резолюции на ООН. \"Изстрелването на ракети в Космоса от Иран, както и изпитанията на ракети, не са в нарушение на (резолюция) 2231. САЩ извършват съществено нарушение на същата резолюция и следователно не могат да поучават когото и да било\", написа Зариф в Туитър.", "date": "2019.01.03", "title": "САЩ предупредиха Иран да спрат с космически изстрелвания, Техеран не прие"}
{"url": "https://www.dnevnik.bg/sviat/2019/01/03/3369877_kakvo_porno_tursiat_bulgarite_v_internet/", "text": "Категорията \"анален секс\" е най-предпочитаната от българските посетители на сайта PornHub, показва статистиката за 2018 година, изнесена от платформата. Същата категория е най-гледана в Турция, Ирак, Иран и Афганистан, както и в Швеция, Германия и Исландия. Зрителите от Западните Балкани и Румъния са избрали категориите с участнички зрели жени и майки, а тези от Гърция –  филмите за възрастни  с лесбийки. Категорията \"лесбийки\" е доминираща в Северна и Южна Америка, Саудитска Арабия, Норвегия, Финландия, Португалия, Франция, Великобритания, Таджикистан и Австралия. Филмите тип \"хентай\" са фаворити в Азия – от Украйна до Япония, изключение прави югозападната част на континента, където индийците също проявяват най-голям интерес към филмите с привлекателни майки ( MILF ). Субсахарска Африка е регионът, в който се гледа най-много  порно  с чернокожи актьори, а Северна Африка се интересува най-много от актьори араби. Египет и Мароко са единственото изключение в Магреба, като там доминиращата категория е \" лесбийки \". Средно 92 млн. души посещават сайта всеки ден, а домашният видеозапис, който създаде кариерата на  Ким Кардашиян , все още е най-гледаното видео на всички времена. През 2018 г. името на порноактрисата  Сторми Даниълс  е било най-търсеният термин в сайта, като пиковете в търсенията съвпадат с появите ѝ в новините.  Даниълс  обвини президента Доналд Тръмп, че ѝ е платил чрез адвоката си преди изборите през 2016 г., за да мълчи за сексуалната им връзка, осъществена, когато синът му Барън е бил на няколко месеца. Адвокатът на Тръмп,  Майкъл Коен, вече се призна  за виновен. Следващите най-търсени термини са компютърната игра Fornite, индикаторът за качество на видеото 4К, категориите \"Романтика\", \"Транс\", \"Навън\", \"Татуировки\", \"Тиндър\" и \"Тройка\". В топ 10 влиза и Баузет, името на измислена от фенове героиня, базирана на създания от играта \"Супер Марио\". Най-търсените знаменитости и измислени герои След Сторми Даниълс се нареждат риалити звездата Ким Кардашиян, моделът Blac Chyna, влогърката Lena the Plug, певиците  Ники Минаж  и  Карди Би . Сред първенците са още певиците  Селена Гомес ,  Ариана Гранде ,  Дженифър Лопес ,  Тейлър Суифт  и  Бийонсе , актрисата  Дженифър Лоурънс  и  херцогинята на Съсекс Меган . Мелания Тръмп  пък е два пъти по-търсена от съпруга си, макар с тазгодишните си около 630 хил. търсения да не може да достигне рекорда от 1 млн. през 2017 г. Сред измислените герои фаворит остава  Харли Куин  от вселената на DC Comics.  Принцеса Лея  от \"Междузвездни войни\" е традиционно много търсена, като активността се е засилила с 600% по време на неофициалния Ден на \"Междузвездни войни\" 4-ти май. Сред останалите любими шоута на потребителите на \"Порнхъб\" са \"Игра на тронове\", \"Жената чудо\", героите Лара Крофт, Батман, Черната вдовица и Жената-котка. Съперничещите събития Спортните събития по традиция се отразяват на гледаемостта и тази година  финалът на Световното първенство по футбол  е намалил трафика към \"Порнхъб\" с 55% в победителката Франция и 66% във втората Хърватия, а в световен мащаб – с 11%. Финалът на Шампионската лига също е привлякъл вниманието на испанците и британците, които са гледали националните си отбори там. Сватбата на принц Хари и американката Меган Маркъл е отнела 10% от световния трафик на сайта, а резултатите от междинните избори в САЩ – 6% от американската аудитория. Интересен факт е, че когато \"Ютюб\" падна на 16 октомври, трафикът към \"Порнхъб\" се увеличи с 21% в рамките на два часа.", "date": "2019.01.03", "title": "Какво порно търсят българите в интернет"}
{"url": "https://www.dnevnik.bg/bulgaria/2019/01/03/3369964_peshehodec_namushka_dvama_muje_otneli_mu_s_kola/", "text": "Пешеходец намушка двама мъже на кръстовище в столичния квартал \"Дианабад\" след спречкване, заради отнето предимство. Според МВР инцидентът е станал на кръстовището на булевардите \"Никола Габровски\" и \"Г.М. Димитров\". \"Нова телевизия\" твърди, че двама мъже (на 42 г. и 45 г.) са криминално проявени и били в кола, която не спряла, за да пропусне пешеходеца. Пострадалите отишли сами в болница \"Св. Анна\" – София, където били спешно оперирани, защото имало опасност за живота им. От болницата съобщиха, че по-сериозните рани са били в коремната област на двамата, като те са били доста дълбоки. И двамата пострадали имали рани и в раменете. От МВР продължават работата по случая, като издирват извършителя и проучват как се е стигнало до него. Според \"Нова телевизия\" пострадалите са регистрирани в полицията за трафик на хора, наркоразпространение и грабежи.", "date": "2019.01.03", "title": "Пешеходец намушка двама мъже, отнели му с кола предимство"}
