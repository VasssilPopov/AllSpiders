{"url": "https://www.dnevnik.bg/sport/2018/04/22/3167408_napoli_shokira_juventus_v_89-ata_minuta_i_se_razmechta/", "text": "С късен гол в 89-ата минута \"Наполи\" победи \"Ювентус\" като гост с 1:0 и завърза битката за титлата четири кръга преди края на сезона. Неаполитанците направиха голям мач на \"Алианц стейдиъм\" и с точен изстрел на защитника Калиду Кулибали стигнаха до трите точки. Успехът на \"Наполи\" сложи край на серия от 20 мача без загуба на \"бианконерите\". По този начин южняците си върнаха и за поражението на \"Сан Паоло\" в началото на декември. Неаполитанците, които са втори в подреждането бяха много по-активни в двубоя и направиха всичко, за да победят, но не сполучиха. Изненадващо на \"Алианц стейдиъм\" инициативата беше изцяло на страната на гостите. За 90 минути \"Ювентус\" не отправи нито един точен удар, като вратарят на \"Наполи\" Хосе Рейна нямаше никаква работа. Победата връща отборът на Маурицио Сари в битката за титлата. Неаполитанците продължават да мечтаят, че ще спечелят Скудетото за пръв път от 1990 година, след като доскоро изоставаха с шест точки. Проблемите за \"бианконерите\" започнаха още в 11-ата минута, когато Джорджо Киелини се контузи. На негово място влезе Лихтщайнер, а в центъра на отбраната заиграха Бенедикт Хьоведес и Меди Бенатия, които за първи път оформиха партньорство. Двамата обаче се справиха добре в целия мач. Отлични изяви имаше и Джанлуиджи Буфон, който трябваше да се справя с удари на Инсине, Дрийс Мертенс и Марек Хамшик. Единственият шанс за \"Ювентус\" беше в 17-ата минута, когато Миралем Пянич удари гредата. Всичко отиваше към нулево равенство, като \"Ювентус\" откровено доиграваше мача и бавеше времето, когато Кулибали се разписа след корнер. Сенегалският защитник, беше изпуснат от безгрешния до този момент Бенатия, се извиси и не остави шансове на Буфон – 0:1. До края на сезона и двата тима имат тежки мачове, но програмата на шампиона за последните шест години \"Ювентус\" изглежда по-трудна. Следващият уикенд \"бианконерите\" гостуват на \"Интер\", следват срещи с \"Болоня\" (домакин), \"Рома\" (гост) и завършват с \"Верона\" у дома. \"Наполи\" среща \"Фиорентина\" (гост), \"Торино\" (домакин), \"Сампдория\" (гост) и накрая приема \"Кротоне\" у дома.", "date": "2018.04.22", "title": "\"Наполи\" наказа \"Ювентус\" в 89-ата минута и се размечта за първа титла от 28 години"}
{"url": "https://www.dnevnik.bg/bulgaria/2018/04/22/3167265_baloni_na_ljubovta_sreshtu_roditelskoto_otchujdavane/", "text": "Инициативата \"Балони на любовта\" се проведе пред Народния театър. Тя е срещу насаждането на омраза между разделените родители и децата им. Събитието се провежда в градове по целия свят и цели да насочи общественото внимание към проблема на разделените родители, информира Би Ти Ви. Сапуненият балон е символ на това, че не можеш да вземеш част от него, без да го спукаш. Същото важи и за родителската любов - не може да отнемеш единия родител и това да не увреди детето. Страната ни няколко пъти е осъждана, защото не приема синдрома на родителското отчуждаване като форма на насилие.", "date": "2018.04.22", "title": "Инициатива \"Балони на любовта\" срещу родителското отчуждаване се проведе в София"}
{"url": "https://www.dnevnik.bg/skorost/2018/04/22/3166662_fotorazkaz_multifunkcionalnata_limuzina/", "text": "В България комбитата, особено в луксозния сегмент, не са особено популярни. След като тествах новата Серия 5 на БМВ в този силует, за пореден път не можах да намеря отговор на въпроса защо това е така. Ако трябва да обобщя, комбито не отстъпва по нищо на , а го превъзхожда поне по два показателя – мястото над главите на возещите се отзад и багажният обем.", "date": "2018.04.22", "title": "Фоторазказ: Мултифункционалната лимузина"}
{"url": "https://www.dnevnik.bg/sviat/2018/04/22/3167267_pipa_midultun_ochakva_purvoto_si_dete/", "text": "По-малката сестра на херцогинята на Кембридж Кейт Мидълтън - Пипа Мидълтън е бременна с първото си дете, съобщава Ройтерс, цитирайки в. \"Сън\". 34-годишната Пипа се омъжи за 42-годишния финансист Джеймс Матюс  през май миналата година . Очаква се детето да се роди през октомври.", "date": "2018.04.22", "title": "Пипа Мидълтън очаква първото си дете"}
{"url": "https://www.dnevnik.bg/kultura/2018/04/22/3164898_otkus_ot_jenata_na_prozoreca_na_ei_djei_fin/", "text": "За пръв път на български език излиза \"Жената на прозореца\" от Ей Джей Дин (псевдонима, зад който се крие редактора на издателство William Morrow Даниел Малори) – първият дебют от близо десетилетие, който оглавява престижната класация на \"Ню Йорк Таймс\" още с излизането си на пазара. Книгата остава на тази позиция цели четири седмици, изпреварвайки по продажби \"Произход\" на Дан Браун и е посрещната с позитивни рецензии от писатели като Стивън Кинг, Джилиан Фин и Рут Уеър. Романът е вдъхновен от класическите филми ноар, изпълнен е с препратки към култови ленти на Алфред Хичкок и напомня за нашумелите през последното десетилетие психотрилъри като \"Не казвай сбогом\", чийто автор – Джилиан Флин, нарече \"Жената на прозореца\" \"ноар за новото хилядолетие\". Анна Фокс се е затворила в дома си в Ню Йорк и не смее да излезе навън. Тя страда от агорафобия и прекарва дните си в пиене на вино, гледане на стари филми и спомени за по-добри времена. Докато шпионира живота на своите съседи, тя става свидетел на престъпление. НЕДЕЛЯ 24 октомври ЕДНО Мъжът є ще се върне всеки момент. Този път ще я спипа. На номер 212 не се вижда нито скъсано перде, нито провиснала щора. В ръждивочервената къща до съвсем неотдавна живееха новобрачните Мотс, докато не се отбракуваха. Не ги познавах двамата Мотс, но от време на време ги проверявам онлайн: неговия профил в LinkedIn, нейната фейсбук страница. Сватбеният им списък още е активен на сайта на \"Мейсис\" . Още мога да им купя сервиз за хранене. Както казах, прозорците са голи-голенички. Така че номер 212 ме зяпа тъпо през улицата, ръждив и неугледен, и аз го зяпам, докато наблюдавам как стопанката на къщата въвежда строителния предприемач в спалнята за гости. Има нещо в тая къща. Любовта отива там да умре. Тя е чаровна, истинска червенокоска с тревистозелени очи и архипелаг от дребни лунички, пръснати по гърба є. Много по-хубава е от мъжа си, някой си д-р Джон Милър, психиатър – не е за вярване, но предлага семейна терапия и е един от 436 хиляди джонмилъровци онлайн. Специално този индивид работи някъде около Грамърси парк и не приема здравни осигуровки. По нотариален акт е платил 3,6 милиона долара за къщата. Явно бизнесът му върви добре. За жена му знам хем повече, хем по-малко. Не е голяма къщовница, както вече се разбра. Милърови се преместиха преди осем седмици, а прозорците още са голи-голенички, тц-тц. Три пъти седмично ходи на йога, подскача надолу по входните стъпала, стиснала под мишница навитото вълшебно килимче, с тънките си крачета, здраво пристегнати в клин \"Лулулемън\" . Вероятно работи в някоя благотворителна агенция, защото всеки понеделник и петък излиза горе-долу по времето, когато ставам, и се прибира към пет-пет и половина, точно когато се приготвям за вечерния филм. (Изборът ми за тази вечер, за n-ти път е \"Мъжът който знае прекалено много\". Аз пък съм жената, която вижда прекалено много.) Забелязах, че следобед обича да пие по едно питие, също като мен. Дали и сутрин пие по едно? Също като мен? Възрастта є обаче е мистерия, макар че определено е по-млада от д-р Милър; по-млада е и от мен (и по-гъвкава); колкото до името є, мога само да гадая. Мисля за нея като за Рита, защото прилича на Рита Хейуърт от \"Гилда\". \"Ни най-малко не ме интересува\" – обичам тази реплика. Аз самата много се интересувам. Не от тялото є – бледата извивка на гръбнака, лопатките, прекършени като крилца, сутиенът в бебешкосиньо, притиснал гърдите є: щом влязат в кадър, поглеждам настрани – не, интересува ме животът, който води. Животите. С два повече от мен. Преди минута мъжът є се появи зад ъгъла, тъкмо минаваше дванайсет, малко след като тя затвори плътно външната врата, придружена от предприемача. Това е аномалия: в неделя д-р Милър се прибира вкъщи в три и петнайсет, без изключение. Сега обаче добрият доктор крачи по тротоара, издиша на тласъци, размахва куфарче в ръка, сватбената му халка проблясва. Насочвам обектива към краката му и приближавам: оксфордки с връзки, с цвят на биволска кръв, излъскани до блясък, привличат есенната светлина и я подритват обратно при всяка крачка. Вдигам камерата към главата му. Моят \"Никон D5500\" не изпуска нищо, не и с този обектив: сивкава сплъстена коса, тънки евтини рамки на очилата, островчета набола четина във вдлъбнатинките на бузите. Явно се грижи повече за обувките, отколкото за лицето си. Обратно към номер 212, където Рита и предприемачът припряно се събличат. Бих могла да взема номера от \"Справки\", да се обадя в къщата, да я предупредя. Няма да го направя. Наблюдението е като природна фотография: не безпокоиш дивите животни. Д-р Милър е може би на половин минута от входната врата. Устните на жена му оставят лъскава червена следа по врата на предприемача. Сега и блузата замина. Прави още четири крачки. Пет, шест, седем. Остават двадесет секунди, не повече. Тя захапва вратовръзката му със зъби, ухилва се. Ръцете му се борят с ризата. Той ближе ухото є. Мъжът є прескача една счупена плоча на тротоара. Петнайсет секунди. Почти чувам как измъква вратовръзката изпод яката на ризата му. Запраща я на другия край на стаята. Десет секунди. Приближавам отново, наставката на обектива буквално трепери. Ръката му потъва в джоба, изплува оттам с връзка ключове. Седем секунди. Тя разпуска конската си опашка, косата є се разпилява по раменете. Три секунди. Той изкачва входните стъпала. Тя обвива ръце около врата му и го целува дълбоко. Той пъха ключа в ключалката. Превърта. Приближавам върху лицето є. Очите є внезапно се разширяват, чула е. Щраквам за снимка. И тогава капакът на куфарчето му зяпва отворен. Отвътре се изсипват листове хартия, вятърът ги разпилява по тротоара. Завъртам камерата към д-р Милър и улавям късото \"по дяволите\", което изкривява устните му; той слага куфарчето на стъпалата, затиска няколко листа с излъсканата си обувка, другите сграбчва с ръце. Един отлетял лист се е заклещил между клоните на дървото. Той не го забелязва. Обратно върху Рита, тя напъхва ръце в ръкавите на блузата, прибира косата си. Изскача от стаята. Изоставен, предприемачът скача от леглото, докопва вратовръзката си. Напъхва я в джоба. Издишам, въздухът излиза от гърдите ми шумно като от спихнат балон. Не съм усетила, че съм спряла да дишам. Входната врата се отваря: Рита се спуска бързо по стъпалата и извиква името на мъжа си. Той се обръща; предполагам, че се усмихва – не мога да видя. Тя се навежда, събира няколко листа от тротоара. Предприемачът се появява на вратата с една ръка дълбоко в джоба, другата е вдигната за поздрав. Д-р Милър също му помахва. Изкачва се до входната площадка, вдига куфарчето и двамата мъже се здрависват. Те влизат вътре, последвани от Рита. E, може би следващия път.", "date": "2018.04.22", "title": "Откъс от \"Жената на прозореца\" на Ей Джей Фин"}
{"url": "https://www.dnevnik.bg/sviat/2018/04/22/3167280_pri_protesti_sreshtu_pensionnata_reforma_v_nikaragua/", "text": "Никарагуанският президент Данел Ортега увери вчера след дълго мълчание, че правителството му е готово да поднови диалога, след като бурни протести срещу пенсионната реформа в страната взеха най-малко 11 жертви в страната, предаде Франс прес, цитирана от БТА. Днес в неделното си слово в Рим папата призова да се спре насилието в Никарагуа.  \"Правителството е изцяло съгласно да поднови диалога за мир, стабилност и работа, за да не се сблъсква страната с ужаса, който изживяваме сега\", заяви Ортега пред националната телевизия, без да посочи дата за начало на диалога. Президентът обаче допълни, че демонстрациите са подкрепени от политически групировки, опозиционни на неговия кабинет и финансирани от екстремистки организации в САЩ, които впрочем не назова. Целта им е \"да всяват ужас, да всяват несигурност\", \"да рушат образа на Никарагуа\" след \"единайсетгодишен мир\" в стремеж \"да вземат властта\", отсече той. След президентката реч стотици младежи отново влязоха в бурен сблъсък със столичните сили на реда. Никарагуанският оператор Мигел Анхел Гаона загина вчера в източния град Блуфийлдс от куршумни рани, получени, докато снимаше сблъсъци между демонстранти и полицаи, съобщиха синдикални източници. Президентът Ортега не се бе показвал пред публика по време на кризата, докато в дните от четвъртък до събота не загинаха най-малко 11 души - както заяви преди словото му вицепрезидентката Росарио Мурильо, те са участвали в \"размирици\", организирани от хора, целящи \"да разрушат мира и хармонията\". Има и стотици ранени по време на протестите - най-бурните, откакто Ортега е поел властта преди 11 години. Мурильо добави, че кабинетът е разположен да обсъди предложението за увеличаване на осигурителните вноски, плащани от работодателите и от работещите, което предизвика протестната вълна. Лидерът на основното работодателско сдружение Хосе Агери призова вчера да се избегнат \"по-нататъшни кръвопролития\" и да се подновят дискусиите. Същевременно той подкрепи демонстрантите, отбелязва АФП. Асоциацията на предприемачите в Никарагуа обаче заяви, че \"не може да има диалог\", освен ако \"не спрат незабавно полицейските репресии\". Протестите се засилиха в петък, когато в Манагуа и други градове бяха издигнати барикади, започнаха сблъсъци с полицията, пострадаха и правителствени сгради. Четири местни телевизии, отразявали протестите, бяха спрени от ефир в четвъртък. Според Комитета за защита на журналистите с централа в Ню Йорк сред пострадалите има най-малко деветима журналисти.  \"Това е протест, който идва отдолу, а не от политическа партия\" - \"според мен правителството не бе предвидило такава реакция\", коментира вчера пред АФП политологът Оскар Рене Варгас. ", "date": "2018.04.22", "title": "При протести срещу пенсионната реформа в Никарагуа загинаха поне 11 души"}
{"url": "https://www.dnevnik.bg/sviat/2018/04/22/3167281_protestite_v_armeniia_dovedoha_do_aresta_na/", "text": "Водачът на антиправителствените протести в Армения Никол Пашинян е бил задържан. Това заяви днес генералната прокуратура на страната, където вече десет дни продължават демонстрации, предаде Франс прес, цитирана от БТА. Депутатът и лидер на опозицията Пашинян, както и още двама парламентаристи от опозицията - Арарат Мирзоян и Сасун Микаелян , \"са били задържани, докато са извършвали действия, опасни за обществото\", уточни прокуратурата в комюнике. Протестиращите в ред арменски градове  настояват вече 10 дни  за оттегляне от властта на експрезидента Серж Саркисян, назначен наскоро за министър-председател с подсилени пълномощия, напомня АФП. Протестиращите обвиняват 63-годишния Саркисян, че е накарал депутатите да го изберат за премиер, за да остане на власт след неотдавнашната промяна в конституцията, с която Армения се превърна от президентска в парламентарна република. Упрекват го също, че не е намалил бедността и корупцията в страната, докато националната икономика остава в ръцете на олигарси. Източник от апарата на арменския парламент заяви за ТАСС, че статутът на тримата депутати остава засега неясен. Според закона парламентаристи може да бъдат задържани или арестувани само с одобрение на Националното събрание. Адвокати пристигнали в полицейския участък, където се намирали тримата, но органите на реда не ги пуснали да влязат. Според арменската прокуратура Пашинян и другите двама депутати \"са нарушили нееднократно и грубо закона за демонстрациите, организирайки незаконни шествия и митинги и отправяйки призиви да се блокират пътищата и да се парализира дейността на обществените институции\". Четирийсет и две годишният депутат Никол Пашинян, оглавил протестите, е бивш журналист и отдавнашен опозиционер, лежал кратко време в затвора след участие в протестни акции срещу Серж Саркисян през 2008 г., при които загинаха 10 души. ТАСС цитира съобщения, според които полицията в Армения е започнала днес със сила и специални средства да разпръсва протестиращи в центъра на Ереван. По-рано през деня арменската полиция пък заяви, че е \"извела принудително\" Никол Пашинян от мястото на нова протестна демонстрация, организирана в Ереван след провалената тази сутрин среща на опозиционния лидер с премиера Саркисян. \"Дошъл съм да обсъдим вашата оставка\", каза Пашинян на премиера пред телевизионните камери. \"Това не е диалог, това е шантаж\", заяви от своя страна Саркисян и напусна залата в големия еревански хотел \"Мариот\", където бе насрочена срещата. Преди това двамата си размениха остри реплики.  Обявила днешния митинг за незаконен, полицията блокира изцяло централния Площад на републиката в Ереван. Тя обеща съдействие на опозиционерите, за да проведат акцията си другаде, \"където няма да нарушават правата на другите граждани\", информира ТАСС. Полицията в Ереван задържа все нови активисти, които се опитват да затворят движението по централните улици. \"На фона на незаконните акции в Ереван различни хора и групи готвят престъпления срещу националната сигурност и конституционния ред в страната\", заяви междувременно арменската Служба за национална сигурност. Тя предупреди, че тайните служби държат под око \"тези хора и техните привърженици\", вземат \"съответните оперативно-разузнавателни мерки\". Свещеници от Арменската апостолическа църква отидоха днес при демонстрантите и призоваха всички участници в конфликта да запазят спокойствие. Патриархът - католикосът на всички арменци Гарегин Втори, изрази съжаление по повод сблъсъците между опозиционери и полиция и надежда за възможно най-скорошно нормализиране на обстановката в Ереван. ", "date": "2018.04.22", "title": "Протестите в Армения доведоха до ареста на опозиционния водач Никол Пашинян"}
{"url": "https://www.dnevnik.bg/bulgaria/2018/04/22/3167288_tri_mecheta_bez_maika_sa_nastaneni_v_parka_v_belica/", "text": "Три мечета на възраст не повече от четири месеца са спасени при съвместна акция на МОСВ, РИОСВ – Смолян, и фондация \"Четири лапи\". Това стана след получен сигнал на дежурен телефон на РИОСВ в събота около обяд. Това съобщиха от Регионалната инспекция, цитирана от агенция \"Фокус\". В района на село Барутин, община Доспат, на асфалтов път в близост до река са намерени три малки мечета без майка. С цел безопасност както за мечетата, така и за жителите на селото животните са прибрани от спешната група към екоинспекцията. Извършен е няколкочасов оглед в района, като са търсени следи от майката. Тъй като тя не е намерена, със съдействието на МОСВ са предприети мерки по координиране на съвместни дейности с фондация \"Четири лапи\". Поради факта, че мечетата са кърмачета и дълъг престой без мляко би довел до смъртта им, те веднага са транспортирани и приети в Парка за танцуващи мечки край Белица, стопанисван от \"Четири лапи\" и фондацията на Бриджит Бардо. Там за тях ще бъдат полагани грижи от опитни специалисти.  Междувременно от РИОСВ – Смолян, в района на село Барутин ще се поставят фотокапани и ще се следи дали ще се появи майката на мечетата. Ако тя не бъде открита в рамките на следващата седмица, те ще бъдат настанени в спасителен център в Гърция, който е специализиран в оказването на помощ на осиротели мечета и връщането им в естествената им среда. По-късно Явор Гечев от \"Четири лапи\" коментира, че колкото и добри грижи да се полагат за трите спасени мечета, шансът им да оцелеят е минимален.  През следващите дни ще бъдат подготвени документите им за пътуване за Гърция. Там има спасителен център, който е специализиран в отглеждането на осиротели мечета, които след това да бъдат върнати обратно в дивата природа, каза още Гечев.  Фондация \"Четири лапи\" участва активно и в спасяването на три лъва от незаконния зоопарк в Разград. По-малките Терез и Масуд, а по-късно и по-големият им брат Асен бяха преместени в спасителен център в Холандия като крайната цел е също да бъдат пуснати на свобода, когато са готови. Всичко това обаче става възможно след протести и личната намеса на премиера Бойко Борисов.", "date": "2018.04.22", "title": "Три мечета без майка са настанени в парка в Белица, ще бъдат преместени в център в Гърция"}
{"url": "https://www.dnevnik.bg/photos/2018/04/22/3167241_fotogaleriia_apteka_na_8_veka/", "text": "Аптека \"Санта Мария Нова\" е може би най-старата работеща аптека в света и със сигурност най-старата в Италия. Тя е основана през 1221 г., когато монаси от съседната базиликата \"Санта Мария Нова\" започват отглеждането на билки за балсами, мехлеми и лекарства за техния лазарет. Превъзходното качество на техните продукти става широко известено, а през 17 век аптеката отворя вратите си и за обществеността. И днес тя произвежда продукти по оригиналните рецепти на монасите.", "date": "2018.04.22", "title": "Фотогалерия: Аптека на 8 века"}
{"url": "https://www.dnevnik.bg/sport/2018/04/22/3167291_nadal_pokori_za_11-i_put_turnira_v_monte_karlo/", "text": "Световният №1 Рафаел Надал спечели първия турнир на червени кортове за сезона, триумфирайки в надпреварата в Монте Карло. Испанецът не срещна никакви проблеми срещу Кей Нишикори и след 6:3, 6:2 грабна за 11-и път в своята кариера титлата в княжеството. Надал се нуждаеше само от 1.34 часа. За Надал това е 31-ва титла в турнири от сериите \"Мастърс\", като по този начин той излиза начело, изпреварвайки Новак Джокович. Турнирът в Монте Карло вече е и този, който е печелен най-много пъти от Надал. Той има 10 трофея от две други надпревари на червено - \"Ролан Гарос\" и турнира в Барселона. \"Поздравления за Кей, беше достоен опонент. Радвам се, че отново си тук и играем заедно и, че се справяш добре. Седмицата беше много добра за мен, играх срещу корави съперници и се чувствам добре. Мисля, че навлизам в добра форма\", каза Надал, който по пътя към финала се справи и с Григор Димитров. Накрая испанецът поздрави публиката на кортовете в Монте Карло на френски и обеща, че ще се върне следващата година. Двубоят започна много интересно, като още в третия гейм Нишикори успя да пробие сервиса на испанеца. Надал обаче много бързо отговори, връщайки пробива още в следващия гейм, а след това го затвърди до 4:2. До края на сета японецът успя да вземе само още една част, за да приключи всичко при 6:3. Вторият сет започна с гейм за Нишикори, но последва звучен отговор на световният №1, който взе пет поредни и на практика реши всичко в мача. В седмия гейм японецът отново спечели подаването си, но това беше последното му действие в мача преди Надал да го затвори при 6:2. Матадорът от Майорка приключи мача с три двойни грешки при две на своя съперник, а и двамата записаха по един ас. Надал обаче беше много стабилен в сервиса си, той вкара 72% от първото подаване и спечели 74% от точките. При Нишикори процентите бяха 52 и 54. Титлата е 76-а в кариерата на испанеца и първа за него през 2018 г.", "date": "2018.04.22", "title": "Надал покори за 11-и път турнира в Монте Карло"}
{"url": "https://www.dnevnik.bg/sport/2018/04/22/3167292_s_tri_kusni_gola_arsenal_prechupi_uest_hem/", "text": "Арсенал\" даде начало на последния месец от ерата на Арсен Венгер с победа с 4:1 над \"Уест хем\". В последното си лондонско дерби французинът постигна убедителен успех, който обаче не дойде толкова лесно. До 82-ата минута резултатът беше равен, но с три бързи гола \"артилеристите\" взеха трите точки. В същото време \"Бърнли\" завърши наравно като гост на \"Стоук сити\" (1:1) и по този начин \"Арсенал\" поведе с 4 точки пред виненочервените в битката за шестото място. Точни на \"Емиратс\" бяха Начо Монреал, Арън Рамзи и Александър Лаказет на два пъти. Почетният гол за \"Уест хем\" отбеляза Марко Арнаутович. В двубоя заради контузии не играха Джак Уилшър и Петър Чех, а Месут Йозил беше болен. \"Арсенал\" показа желание от самото начало да се представи добре в един от последните мачове под ръководството на Венгер. Лоран Косчелни се озова непокрит в наказателното поле и стреля, но изстрелът му беше неточен, а малко по-късно същото стори и Дани Уелбек. \"Уест хем\" отговори с удар в гредата на Шейку Куяте. Халфът се извиси след центриране от корнер, но топката срещна гредата за късмет на Давид Оспина. До края на първата част \"Арсенал\" владееше топката, но това по никакъв начин не успя да застраши Джор Харт и футболистите пред него. \"Чуковете\" приеха играта в своята половина и се бранеха успешно. Второто полувреме започна много по-добре за \"артилеристите\", които бързо успяха да отбележат гол. В 51-ата минута Гранит Джака центрира от корнер, а оказалият се непокрит около точката на дузпата Начо Монреал от воле прати топката в мрежата – 1:0. Универсалният защитник отбеляза третия си гол в последните си седем мача във Висшата лига. Монреал беше вкарал толкова в предишните си 153 мача в тази надпревара. Ранното попадение обаче по никакъв начин не притесни \"чуковете\" и 13 минути по-късно \"Уест хем\" успя да отговори. Защитата на \"Арсенал\" показа старата си слабост в защита и допусна изравняване. След продължително разбъркване и недобри намеси на Оспина и Косчелни, топката попадна в Арнаутович, а шутът на австриеца попадна в целта – 1:1. Нападателят на \"Уест хем\" затвърди добрата си форма с отбелязания гол. Австриецът е имал участие в 14 попадения в последните си 16 мача във Висшата лига (10 гола и четири асистенции). Изравнителният гол определено \"събуди\" футболистите в червено и бяло и те се активизираха. С далечни изстрели Джака и Дани Уелбек застрашиха Харт, но вратарят на \"чуковете\" се справи. В момента, в който \"Арсенал\" вдигна оборотите, се видя, че \"Уест хем\" няма никакъв отговор. Само за седем миути – между 82-ата и 89-ата \"артилеристите\" вкараха три гола, с които си гарантираха победата. В 82-ата минута Рамзи опита удар, топката се отклони в главата на Деклън Райс и влетя в мрежата. Въпреки че рикошетът беше сериозен попадението беше записано на сметката на уелския халф. Само три минути по-късно Александър Лаказет също се разписа. След продължителна атака Обамеянг отклони към французина и с много силен шут от малък ъгъл той матира Джо Харт. С втори гол в 89-ата минута Лаказет оформи и крайния резултат. Този път асистенцията даде Рамзи.", "date": "2018.04.22", "title": "С три късни гола \"Арсенал\" пречупи \"Уест хем\""}
{"url": "https://www.dnevnik.bg/sviat/2018/04/22/3167294_sasht_kritikuvat_bulgariia_zaradi_korupciia_i_natisk/", "text": "Българската съдебна система не е независима, корупцията обхваща всички нива на управлението, тежките условия в затворите и трафика на хора, а малцинствата са обект на социално насилие. Това са някои от заключенията на Държавния департамент на САЩ в годишния му доклад за спазване на човешките права по света. И в този доклад се отбелязва влошеното състояние на свободата на словото, но то не е поместено в групата на най-значимите нередности, отбелязва \" Медиапул \". Един от проблемите, свързани с етническите малцинства, на който акцентира докладът е, че ромите не са представени в парламента. Там се отбелязва, че законите в страната не забраняват представители на малцинствата да участват в политическия процес. Етническите турци пък държат 8% от местата в Народното събрание. Липсват обаче представители на ромската общност. В доклада от Вашингтон се говори за етническо турско малцинство, въпреки че България не признава малцинства на своя територия и техни колективни права. Според документа турското \"малцинство\" се радва на \"честно представителство в назначенията на лидерски позиции\" във властта, докато ромите са недостатъчно представени. Етническите турци, ромите и помаците обаче имат свои представители на избираеми позиции на местно ниво, отбелязват американските власти. В частта за \"малцинствата\" Вашингтон критикува София и заради забраната за езици, различни от българския, по време на провеждането на предизборна кампания. Като цяло се увеличават актовете на расова дискриминация срещу ромите, пише в доклада, който цитира становище на Българския хелзинкски комитет. Според американските власти медиите в България \"често описват ромите и другите малцинствени групи, използвайки дискриминиращ, омаловажаващ и оскърбителен език\". Националистически партии като \"Атака\" и \"Патриотичния фронт\" базират политическите си кампании на силни антиромски, антитурски и антисемитски послания и реторика, пише в доклада. В него се припомня и осъдителната присъда в Бургаския районен съд срещу вицепремиера Валери Симеонов заради негово антиромско изказване от 2014 г. Докладът на САЩ споменава като проблем и антиромските протести в Асеновград и други градове на страната през миналата година заради сблъсъци между етнически роми и местни общности. Протестите в Асеновград възникнаха сред нападение на роми срещу отбор по плуване. В доклада не се споменава за убийства, извършени от роми, които са станали публично известни. Изброени са обаче нарасналите инциденти с реч на омразата и престъпления от омраза срещу турци, роми, мюсюлмани, евреи и бежанци. \"Липсата на обвинения срещу престъпления от омраза продължава да е проблем, както и малките и условни присъди, които се дават на осъдените\", посочва Държавният департамент. Властите в САЩ все пак са доволни от решението на Европейския съд по правата на човека, който задължи правителството в София да замрази събарянето на ромски къщи в пловдивския квартал \"Арман махала\", докато властите не осигурят адекватно алтернативно настаняване на бременни жени, деца, възрастни и болни. \"Законът забранява етническата сегрегация в мултиетническите училища и детски градини, но позволява сегрегация на цели училища. Ромските деца често посещават де факто сегрегирани училища, където те получават лошо образование. Има примери на етнически българи, които напускат десегрегирани училища и по този начин отново ги ресегрегират\", посочва докладът на Държавния департамент. В доклада на САЩ за поредна година широко отразяване получават проблемите с корупцията и независимостта на съдебната система. Според Държавния департамент в България служители във всички сфери на управлението са засичани в корупционни практики, свързани с безнаказаност. Става дума за подкупи, конфликт на интереси, злоупотреби, нарушения на обществени поръчки, търговия с влияние. Цитират се неправителствени организации и отчета на прокуратурата за 2016 г., според който за ефективна борба с корупцията са необходими съществени промени в Наказателния и в Наказателно-процесуалния кодекс. Посочват се и конкретни дела и разследвания като случая с депутата Живко Мартинов, известен като \"Суджук гейт\". Подробно внимание в доклада се обръща на лошите условия в затворите и арестите в страната. Няма подобрение в материалните условия в местата за лишаване от свобода в София, Бургас и Варна, отчита външната служба на САЩ. Споменава се за насилие и извънредна употреба на сила от страна на властите. Според документа като цяло свободата на изразяване и на пресата като цяло се спазва от страна на правителството, но съществуват проблеми, свързани с корпоративен и политически натиск върху медиите, непрозрачна концентрация на медийна собственост и дистрибуция, както и непряка правителствена подкрепа за отделни медии чрез публичен ресурс. Като конкретни проблемни ситуации са изтъкнати глобите от страна на Комисията за финансов надзор срещу \"Икономедия\", \"ЦУМ гейт\", разкрит от издателя на \"Сега\" Сашо Дончев, а също и натискът върху сатиричния \"Прас прес\".", "date": "2018.04.22", "title": "САЩ критикуват България заради корупция и натиск върху ромите"}
{"url": "https://www.dnevnik.bg/sviat/2018/04/22/3167307_jena_za_pruv_put_oglavi_partiiata_na_sociademokratite/", "text": "Германската социалдемократическата партия (ГСДП) избра за свой председател бившия министър на труда Андреа Налес - първата жена начело на най-старата политическа формация в страната, която ще има за задача да изведе социалдемократите от сегашната им криза, предаде Франс прес. На извънреден конгрес в западния град Висбаден 47-годишната самотна майка Налес получи 66 процента от гласовете срещу бившия полицай и кмет на Фленсбург, Зимоне Ланге. \"Днес на този партиен конгрес разбихме стъкления таван в ГСДП. И той ще остане отворен\", изрази задоволство Налес. Андреа Налес заменя на лидерския пост Мартин Шулц, който оглави партията през март 2017 г., но я доведе до най-тежкото й изборно поражение на 24 септември и напусна поста през февруари. За пръв път двете най-големи германски национални партии се ръководят от жени - социалдемократите от Налес, а консерваторите от Ангела Меркел. Жени заемат и ключови постове начело на крайната левица, еколозите и крайната десница. Избирането на Налес е исторически момент, изрази задоволство и.д. лидер на социалдемократите, финансовият министър Олаф Шолц. По думите му това е \"знак за отдавна очакван прогрес и е хубаво, че настъпва сега\". Андреа Налес ще има за задача да сплоти раздираната от разделения партия, която с нежелание се включи в трета голяма коалиция с канцлера Ангела Меркел. В днешната си реч Андреа Налес обеща да се бори за повече социална справедливост в Германия. \"Солидарността е нещото, което най-много липсва в този глобализиран, неолиберален и свръхдигитализиран свят\", заяви тя. Налес изрази и решимостта си да спре възхода на крайнодясната популистка партия \"Алтернатива за Германия\". Това е борба за \"нищо по-малко от съхраняването на демокрацията\", каза тя.", "date": "2018.04.22", "title": "Жена за пръв път оглави партията на социалдемократите в Германия"}
{"url": "https://www.dnevnik.bg/sport/2018/04/22/3167313_shedyovur_na_olivie_jiru_prati_chelsi_na_final_vuv_fa/", "text": "За втора поредна година \"Челси\" се класира във финала на Купата на футболната асоциация (ФА къп). Сините от Лондон, за които това е последен шанс да спасят сезона с трофей, надвиха с 2:0 \"Саутхемптън\" във втория полуфинал на \"Уембли\". Попаденията отбелязаха централните нападатели на лондончани Оливие Жури в 46-ата и Алваро Мората в 82-ата минута. Участието на финал ще бъде 13-о за \"Челси\" в историята на ФА къп. Сините имат седем трофея от надпреварата и пет загуби във финалния двубой. Преди 12 месеца \"Челси\" отстъпи на \"Арсенал\". Последният трофей от ФА къп на отбора е от 2012 г. Във финала \"Челси\" ще срещне  \"Манчестър юнайтед\", който в събота победи \"Тотнъм\" с 2:1  след впечатляващ обрат. \"Челси\" и \"Юнайтед\" не са се срещали във финал на ФА къп от 2007 г., когато беше и първият мач на новия \"Уембли\", тогава сините спечелиха с 1:0. Двубоят ще бъде на 19 май на \"Уембли\". Първата част не предложи нищо интересно, като изненадващо \"Челси\" не успя да отправи нито един точен удар към вратата на \"светците\". Отборът на Антонио Конте действаше някак мудно и нищо е предни позиции не се получаваше. Паузата между двете полувремена обаче преобрази сините. Точно 28 секунди след подновяването на играта \"Челси\" излезе напред в резултата след феноменален гол на Оливие Жиру. Нападателят получи топката от Еден Азар, справи се с трима защитници на \"Саутхемптън\", буквално слаломирайки между тях, преодоля и вратаря Маккарти и вкара – 1:0. Последваха много силните минути за сините, които можеха спокойно да решат нещата в своя полза, но позволиха на \"светците\" да изнесат играта в предни позиции. Положения и пред двамата вратари не липсваха, но с напредване на минутите стана по-опасно пред Кабайеро. Първо Чарли Остин изведе Шейн Лонг, но последният си поведе лошо и вместо да вкара, прати топката в аут. Малко по-късно Кабайеро с крак спаси удар на резервата Нейтън Редмънд. В 80-ата минута Конте пусна на терена Алваро Мората и испанецът не чакаше дълго преди да остави отпечатък върху мача. Точно 86 секунди след появата си на игрището Мората вкара втори гол и подпечата класирането на финал. Старата комбинация между Сесар Аспиликуета и Мората свърши работа отново. Защитникът центрира към далечната греда, където нападателят с №9 се извиси, стреля силно с глава и отбеляза втория гол. До края на мача \"Саутхемптън\" опита да отговори, но се оголи сериозно в защита и това за малко не доведе до още голове. Най-добрият шанс беше пропуснат от Еден Азар, но неговият удар беше избит от голлинията от Уесли Худ.", "date": "2018.04.22", "title": "Шедьовър на Оливие Жиру прати \"Челси\" на финал във ФА къп"}
{"url": "https://www.dnevnik.bg/analizi/2018/04/22/3167316_bulgariia_moje_da_stane_vodesht_igrach_ako_burzo/", "text": "Приключи двуседмичният ми международен политически енергиен маратон в България и Румъния около неформалните срещи на министрите на околната среда и на енергетиката, съпроводени с няколко конференции и много двустранни разговори. Последното събитие, черешката на тортата, беше конференцията за пазарната интеграция на възобновяемата енергия, организирана от Българската фотоволтаична асоциация, с много силно и влиятелно участие. Няколко (15) заключения: 1. Спокойно, България се справя добре с председателството. 2. България може да стане водещ регионален и европейски енергиен играч, ако бързо заложи на модерната енергетика. 3. Забавянето на България в прехода към модерна енергетика ще доведе не само до тежки проблеми за българския енергиен сектор и българския данъкоплатец, но също и до забавяне на енергийния преход на ЕС и на прогреса на конкурентоспособността на ЕС. (т.е. България има значение.) 4. Най-общо модерна енергетика означава край на базовата генерация, край на въглищата, пълно отваряне на националния, регионалния и европейския енергийни пазари, интеграция на енергийните пазари, ускорена смяна на горивата, ускорена дигитализация на енергийния сектор, много висока енергийна ефективност, превръщане на управлението на енергийното потребление в пазарен продукт. 5. България разполага с дълъг списък от големи безобразия и дребни прегради за развитието на енергийния си сектор. Има много работа на едро и на дребно, за да бъдат те премахнати. Не, не става въпрос за сделката с ЧЕЗ. Вгледайте се в Южен поток и сложното му наследство, Бобов дол, свръхзаетостта в държавната част на сектора. Дребните прегради не са по-малко проблемни от големите. 6. България също така предлага дълъг списък от високи постижения и предимства: независим регулатор, добре работеща електроенергийна борса, рано постигнати ВЕИ цели за 2020, много успешна глобална соларна енергетика, високи инвестиции в енергийна ефективност, силно намалена зависимост от енергиен внос, много успешен ИТ сектор, изключително висок евтин (cost competitive) ВЕИ потенциал. 7. България трябва да отвори енергийния си пазар към съседите. Това не означава просто да изнасяме (или внасяме) ток, а да изградим бързо и заедно с комшиите регионални платформи за търговия на ток и газ. 8. Турция е много важен фактор. Игнорирането на енергийните процеси в Турция може да доведе до тежка криза в енергийния сектор в Югоизточна Европа и по-нататък. Един от сериозните рискове е вероятността Турция скоро да се озове с огромен свръхкапацитет на енергия, който ще окаже силен натиск върху европейския пазар, ще доведе до колапс на цени, безполезни активи и серия от банкрути. 9. \"Марица-Изток\" е изключително ценен регионален енергиен център. За да бъде съхранен, той трябва да бъде развит. Това ще рече ясна стратегия за закриване на въглищното електропроизводство и за бързо изграждане на паралелни и заместващи модерни енергийни мощности - соларна енергия, вятър, батерии, водород, биогорива, изследователски центрове и други. 10. Не бива да допускаме изкривяване на пазара с нови неоправдани преферциални цени за разполагаемост, студен резерв, субсидии за въглища и газ и ред други технологии от 20 век, които ще изсмучат средства от потребители и данъкоплатци и ще зарият енергийния ни сектор в тинята и пясъка. 11. \"Белене\". Забравете. Колкото по-скоро, категорично и окончателно, толкова по-добре. Причината е в цената, непредвидимостта, неадекватността на технологията и рискът от свръх капацитет. 12. ВЕИ може да изиграе важна роля за съживяване на западнали региони, измиращи села и дребни ферми. Необходима е ясна стратегия за подкрепа на малки фермери и за включването им във ВЕИ сектора. В противен случай всичко живо ще се озове в София, Пловдив, Варна и Бургас или в чужбина. 13. Енергийната неефективност е огромен евтин енергиен потенциал. 14. ВЕИ секторът не само създава работни места, той създава работни места за млади и способни хора, които вече са си стегнали багажа. 15. Новата енергетика дава на България уникален енергиен, индустриален и политически шанс. Той няма да трае по-дълго от 2-3 години. С удоволствие ще отговоря на всеки разумен и добронамерен въпрос, свързан с тези 15 точки, които не изчерпват всички страни на сектора, но се надявам са основа за дебат.", "date": "2018.04.22", "title": "България може да стане водещ играч, ако бързо заложи на модерната енергетика"}
{"url": "https://www.dnevnik.bg/sport/2018/04/22/3167067_barselona_specheli_30-ata_si_kupa_na_kralia_sled_golov/", "text": "За четвърта поредна година \"Барселона\" спечели Купата на краля. Каталунците триумфираха в надпреварата за рекорден 30-и път след гръмка победа с 5:0 срещу \"Севиля\". На \"Уанда метрополитано\" в Мадрид \"Барселона\" имаше огромно превъзходство, като два гола вкара Луис Суарес, а по един добавиха Лионел Меси, Андрес Иниеста и Филипе Коутиньо. С успеха каталунците направиха скок към дубъл в Испания. Те се нуждаят само от една победа, за да станат шампиони, като  могат да вземат титлата в следващия кръг при гостуването си на \"Депортиво\" . Головият рецитал на отбора дойде в труден момент, в който споменът за  тежкото отпадане от Шампионската лига  остава пресен. \"Барселона\" поведе в 14-ата минута, когато след дълъг пас на вратаря Коутиньо пое и подаде към Суарес, а уругваецът отблизо вкара. В 29-ата капитанът Иниеста улучи гредата, но две по-късно Жорди Алба пусна технично с пета към Меси, който удвои. Нова хубава атака доведе до третия гол за каталунците още преди почивката. В 40-ата минута Суарес се възползва от подаване на Меси и с хубав удар направи 3:0. Головото шоу продължи и след почивката. В началото на втората част Меси направи нова асистенция и Иниеста увеличи преднината на отбора си. В 67-ата минута дойде ред и на Коутиньо да вкара. Той най-напред отбеляза от игра, но съдията даде знак за игра с ръка и отсъди дузпа. Бразилецът застана зад топката и отбеляза.", "date": "2018.04.22", "title": "\"Барселона\" спечели 30-ата си Купа на краля след голов рецитал срещу \"Севиля\""}
{"url": "https://www.dnevnik.bg/sport/2018/04/22/3167068_policiiata_e_zadurjala_zapodozrian_za_hvurlenata/", "text": "Полицията е задържала заподозрян за хвърлената бомбичка, която рани двама полицаи на дербито между ЦСКА и \"Левски\" в сряда, съобщи \"Дарик\", като се позова на информация от МВР. Засега не се съобщават подробности за самоличността и възрастта на задържания. По време на мача от сектор Б, в който стоят привържениците на \"Левски\", беше хвърлена бомбичка. При избухването ѝ се е счупило стъкло на врата на Националния стадион \"Васил Левски\", а 24-годишната Гергана Зашева и колегата ѝ Петър Иванов пострадаха. Зашева  претърпя операция на окото , като остава за лечение в болница. Веднага след мача полицията задържа за разпити десетки привърженици на сините при излизането им от сектора. Впоследствие те бяха освободени. Инцидентът предизвика спешни срещи с участието на няколко институции. В петък министрите на вътрешните работи Валентин Радев и на спорта Красен Кралев заедно с представители на СДВР, Българския футболен съюз и депутати от парламентарни комисии обсъждаха мерки за борба с футболното хулиганство. Според тях  ключът е в това да се увеличи личната отговорност , тъй като наказанията за футболните клубове не са достатъчно ефективни. В същото време дисциплинарната комисия към БФС  загърби собствения си правилник и наказа \"Левски\" само за мач без публика , вместо за три срещи. В правилника пише, че при хвърлен предмет и последвали тежки последствия наказанието е за три мача. Отново там пише, че тежки последствия са тези, при които нараненият лежи в болница два или повече дни, какъвто е случаят със Зашева. \"ЦСКА-София\" реагира остро, определи наказанието за \"смешно\" и  поиска оставката на всички членове на комисията .", "date": "2018.04.22", "title": "Полицията е задържала заподозрян за хвърлената бомбичка, ранила полицаи на мач"}
{"url": "https://www.dnevnik.bg/kultura/2018/04/22/3166663_za_pruv_put_koncert_shte_bude_predavan_na_jivo_v/", "text": "Любителите на класическата и сакрална музика по цял свят ще могат да се насладят на рядко удоволствие днес, 22 април - за пръв път в историята Ватиканът е дал разрешението си концерт да бъде предаван на живо онлайн от Сикстинската капела. Месата \"Стабат Матер\" на шотландския композитор сър Джеймс Макмилан, ще прозвучи сред фреските на Микеланджело в изпълнение на британския хор The Sixteen. Концертът може да бъде гледан на живо  на фейсбук страницата  на британската радиостанция Classic FM, от 17 ч. британско време днес (19 ч. българско). След това той ще може да бъде видян в продължение на месец и  на уебсайта на радиото. Събитието е организирано от фонзация \"Дженезис\", която го определя като \"голяма чест\". Рядкост е нова, едночасова сакрална творба музика да бъде излъчвана пред такама огромна аудитория веднага след премиерата си, казва пред радиото нейният председател Джон Студзински.", "date": "2018.04.22", "title": "За пръв път концерт ще бъде предаван на живо в интернет от Сикстинската капела"}
{"url": "https://www.dnevnik.bg/bulgaria/2018/04/22/3167050_decata_izvurshvat_nai-mnogo_krajbi_no_i_sa/", "text": "Новите случаи на малолетни и непълнолетни, които са извършили противообществена проява и са заведени на на отчет в детските педагогически стаи в страната, са се увеличили през изминалата година, показват  данните на Националния статистически институт (НСИ). През 2017 година на отчет в ДПС са били заведени над 3 хиляди деца, като по- голямата част от тях са непълнолетни. В сравнение с 2016 година увеличението е близо 3.8 %. Общо на отчет (и от минали година )са над 9 хиляди деца, като масово инспекторите ДПС се занимават с извършени противообществените прояви на децата, като през 2017 година се отчита увеличение на тези случаи. Според закона \"противообществена проява\" е деяние, което е общественоопасно и противоправно или противоречи на морала и добрите нрави. Подобна дефиниция, която е максимално широка, е критикувана от международни организации като неясна и противоречаща на международното право. Бягство от дома и насилие - сред основните противообществени прояви Данните на НСИ показват, че през ДПС преминават най-много деца заради бягство от дома си или от специализирана институция - над 1000 души. На второ място по причина над 600 малолетни и непълнолетни са преминали през тези институции заради \"прояви на насилие и агресия\". Над 460 деца са преминали заради употреба на психоактивни вещества. На предпоследно място и последно място по причини за преминаването на децата през ДПС са непристойно и/или хулиганско поведение на обществено място\" и \"повреждане на обществена и/или частна собственост\" - по над 450 деца. Сред другите обществено значими противообществени прояви, извършвани от малолетни и непълнолетни през годината, са: \"тормоз\" - 438 лица (6.5%) \"скитничество\" и \"просия\" - общо 174 лица (2.6%), показват данните на НСИ. Общо за извършени противообществени прояви през 2017 г. през детски педагогически стаи са преминали над 6 700 малолетни и непълнолетни. От тях момчетата са 4 761, или 70.2%, а момичетата - 2 023 (29.8%). В сравнение с 2016 г. броят на преминалите през тези стаи за извършени противообществени прояви нараства с 1 030 лица (17.9%). Кражбата,  подобно на предходни години,  е най-честото престъпление, което децата извършват. През 2017 година над половината от случаите на малолетни и непълнолетни, преминали през ДПС, са случаи на кражба. Най-висок е делът на извършителите на кражби от магазини или други търговски обекти - 31.3% (873), на кражби от домовете - 22.3% (624), на взломни кражби - 11.8% (329) Общо през миналата година за извършено престъпление са преминали над 4900 деца. Пострадали от престъпление през 2017 година са малко над 1400 деца, от които по-голямата част са момичета. Най-много пострадалите има от кражби на имущество и телесни повреди. На следващото място като причина се нареждат пострадалите от грабежи и от блудство. Законът за борба с противообществените прояви на малолетни и непълнолетни действа вече над 60 години. По него децата се настаняват, много често без конкретен срок, и във възпитателни институции - специализирани училища интернати и възпитателни училища интернати, които са наследник на бившите ТВУ-та (трудововъзпитателни училища).  През 2017 година Европейският съд по правата на човека (ЕСПЧ ) осъди България заради остарелия закон и постанови, че българската държава не може да настанява непълнолетни и малолетни в домове за временно настаняване без те да имат право да обжалват тази мярка. И един отлежаващ проект В Министерството на правосъдието отлежава проект за нов закон за детско правосъдие. Първоначалният му вариант беше изготвен през 2016 година, Той  предвиждаше  превръщането на поправителните домове в специални центрове, закриването на интернатите, нова система от мерки за проявите на малолетните и непълнолетните, като най-леката мярка да е предупреждение, а най-тежката - настаняване в специално приемно семейство или във възпитателен център. В петък на конференция заместник-министърът на правосъдието Евгени Стоянов обяви, че работата по проекта е в напреднала фаза и е постигнат съществен напредък. От изявлението му пред журналисти се разбра обаче, че нещата са все още в началото и въпреки че по думите на Стоянов е даден кратък срок на работната група, тепърва ще се формират подгрупи, ще се изготвят препоръки, ще се прави международно проучване. Основен въпрос, който трябва да се реши е къде да бъде мястото на Националната служба за възпитателна подкрепа – към министерството на правосъдието или към Министерския съвет, и кой да налага възпитателните мерки. Отворен е и въпросът дали малолетните трябва да бъдат включени в обхвата на този закон.", "date": "2018.04.22", "title": "Децата извършват най-много кражби, но и са най-пострадали от тях (графика)"}
{"url": "https://www.dnevnik.bg/evropa/2018/04/22/3164850_shte_moje_li_vseki_mladej_da_poluchi_bezplaten_bilet/", "text": "Всеки млад човек в Европейския съюз да получи за 18-тия си рожден ден ваучер за едномесечно пътуване в цяла Европа, който да е валиден шест години. Това е накратко инициативата на Винсънт-Имануел Хер (29 г.) и Мартин Шпеер (31 г.), която, макар и частично до момента, върви към своето осъществяване. Идеята #FreeInterrail  е предложение към Европейската комисия и Европейския съвет. Идеята се появила във Виена през 2014 г., докато двамата германци Мартин и Винсънт и австрийският писател Роберт Менасе вечеряли заедно. Какво им хрумнало - всеки младеж в ЕС да получи за 18-тия си рожден ден билет  Interrail  (билет за многократно пътуване с влак в 30 държави в Европа), с който да може един месец да пътешества из Европа. Така започнала инициативата. Тримата я обсъдили с хора в Европейския парламент и Еврокомисията, били писани статии и бил създаден екипа #FreeInterrail от поддръжници и посланици доброволци. \"#FreeInterrail е инициатива, в която европейското гражданско общество моли ЕС да отвори континента за младите хора\", казва пред \"Дневник\" Винсънт. Организаторите инициирали  петиция  и работят с политици, заинтересовани организации и експерти от различни страни, за да сбъднат проекта. Според Винсънт #FreeInterrail ще помогне за решаването на няколко европейски въпроса – среща млади хора от различни държави, дава възможност на всички младежи и на бъдещите поколения да изследват Европа и така да станат част от нея, създава равни възможности като предоставя средства за мобилност на всички младежи, независимо от доходите им, засилва европейската интеграция и е начин за пътуване, щадящо околната среда. Всъщност идеята според него не е трудна за организиране. На практика Европейската комисия ще трябва да закупи Interrail билети за всички младежи в ЕС, които навършват 18 години. Това, разбира се, е скъпо, признава Винсънт, и именно тук е най-голямото препятствие. \"И все пак трябва да си припомним какво получаваме в замяна – Европа, от която всеки може да стане част. Става въпрос за мисията на ЕС да засили междукултурното разбирателство. А по какъв по-добър начин може да стане това, освен чрез мобилността за всички младежи?\", добавя той. Финансирането До момента Европейският парламент е одобрил ограничен бюджет от 12 милиона евро за пилотен проект тази година. Европейската комисия е натоварена да изготви пилотния проект, озаглавен \"Открий ЕС\"  (DiscoverEU) . Приблизително 20 000 европейски младежи на 18 години ще могат да пътуват в Европа по тази схема. \"Това е добро начало, но ние искаме пълно прилагане за всички младежи в ЕС. Затова ще продължим да работим с нашите партньори и поддръжници докато Европейската комисия не приложи пълната програма\", допълва Винсънт. Попитан за начините за финансиране на инициативата, той обяснява: \"Напълно наясно сме, че каквото и да било финансиране не трябва да бъде за сметка на други младежки програми в ЕС, като \"Еразъм+\". Ще трябва да се намери ново финансиране или да се намалят парите другаде\". Някои от вариантите са да се пренасочат средства, които в момента се използват за земеделие в ЕС или например да се намалят данъчните субсидии за керосин, да се увеличи транспортния бюджет на ЕС или този за \"Еразъм+\". Според  сайта  на инициативата крайните разходи ще зависят силно от много фактори, включително и от това колко младежи ще заменят ваучера си за реални билети и колко голяма отстъпка ще може да направи Eurail (която продава билетите Interrail) за толкова голям брой продадени билети. Как ще се случва Предложението е всички европейски граждани да получат ваучер за билет Interrail, когато станат на 18 години. Ваучерът е валиден за шест години и може да бъде заменен за реален едномесечен билет на жп гара или онлайн. Един млад човек ще трябва само да си купи билета, да планира пътуване и да изследва Европа, разказва Винсънт, като подчертава, че целта е програмата да бъде лесно достъпна. По думите му Interrail е най-лесният начин за свързване на страните в Европа. Системата за един билет, валиден в повечето държави от ЕС, вече съществува. Следователно е по-лесно да бъде приложена, вместо да се създава нова система. Мрежата Interrail се състои от десетки жп компании. Освен това пътуването с влак е в подкрепа на целите на ЕС за опазване на околната среда и дава повече възможности да се разгледат природата, градовете и държавите, както и да се осъществят повече контакти между пътуващите, се посочва на сайта на инициативата. Участниците в програмата ще имат пълната свобода да избират дестинацията си. \"Нашето предложение е да дадем на младите пътешественици пълната свобода да избират какво искат. Тази програма трябва да е лесна. Крайното прилагане, разбира се, ще зависи от Европейската комисия\", допълва Винсънт.", "date": "2018.04.22", "title": "Ще може ли всеки младеж да получи безплатен билет за влак за един месец из Европа"}
{"url": "https://www.dnevnik.bg/sport/2018/04/22/3167096_purviiat_den_na_svetovnoto_po_snukur_donese/", "text": "Световният шампион по снукър за последните две години Марк Селби отпадна изненадващо още в първия кръг на тазгодишния турнир. Веселякът от Лестър отстъпи с 4:10 фрейма пред Джо Пери и се препъва за четвърти път на първото стъпало в \"Крусибъл\" след 2005, 2008 и 2011 г. Резултатът беше предопределен, след като Пери поведе с 4:0, а първата сесия приключи при резултат 7:2. Селби нито за момент не можа да покаже познатото си ниво и във вечерната сесия стигна само до два фрейма в своя полза. Пери, чието най-добро представяне в \"Крусибъл\" е полуфинал през 2008 г., трябваше да премине през квалификациите, след като е №22 в световната ранглиста в момента. Джентълменът, както е известен 43-годишният англичанин ще срещне във втория кръг победителят от мача между Марк Алън (№16) и квалификанта Лиъм Хайфилд. \"Много се радвам, когато играеш срещу световния шампион трябва да си на най-доброто си ниво. Разбира се отчитам, че имах и доста късмет, но като цяло съм доволен\", каза Пери. Той обясни, че е сдържал емоциите си и не се е радвал бурно, заради голямото уважение, което има към Селби. Пери направи седем серии от 50 или повече точки и един сенчъри брейк в мача от 109 точки. Той завърши с 92% успеваемост при вкарване срещу 88 за Селби. Пери имаше предимство и при дългите удари – 68 срещу 47%. \"През последните четири години имах много успехи тук в \"Крусибъл\", така че не мога да се оплаквам. Никога не е приятно да напуснеш турнира толкова рано, но не играх добре. Когато изтеглих Джо не бях доволен, защото той е много добър играч и в моите очи той е в топ 16, знаех, че ще ми създаде проблеми\", каза Селби. След първата сесия проблеми има и Рони О’Съливан. Петкратният шампион изостава с 3:6 от Стивън Магуайър. Същият е резултатът в мачовете между Али Картър и Греъм Дот, и Марко Фу – Лю Хаотян. Кайрън Уилсън пък води със 7:2 срещу Матю Стивънс.", "date": "2018.04.22", "title": "Първият ден на световното по снукър донесе шокиращо отпадане на шампиона Марк Селби"}
{"url": "https://www.dnevnik.bg/zelen/2018/04/22/3166674_deniat_na_zemiata_e_posveten_na_prolema_s_plastmasata/", "text": "Замърсяването с пластмаса е един от най-сериозните екологични проблеми в момента, а научните изследвания все още установяват какви са мащабите и ефектът от това замърсяване. Пластмасовите отпадъци заливат океаните, разпадат се до миниатюрни частици в моретата, убиват животните, навлизат в хранителната верига засягат здравето ни.  Днешният  Ден на Земята  тази година е посветен именно на този проблем. Целта на тазгодишното събитие е да вдъхнови за промяна в поведението на хората при употребата на пластмасите. На сайта на инициативата е публикувана информация, която да помогне на гражданите да разберат какви количества пластмаса консумират и как могат да избегнат прекомерната й употреба. Тазгодишната тема \"Свят без замърсяване с пластмаси\" е избрана, за да насочи вниманието към цялостна промяна на нагласата и отношението към пластмасите. Стремежът е значително намаляване на замърсяването с пластмаси и увеличаване на усилията за премахване на пластмасите за еднократна употреба в световен мащаб. Изработване на предмети от пластмасови отпадъци, зелена класна стая, засаждане на фиданки, конкурси за картички, рисунки, есета, свързани с темата за Земята, са част от  инициативите , с които Министерство на околната среда и водите, чрез своите регионални структури отбелязва Деня на Земята. Денят на Земята за 2018 г. ще бъде отразено с над 2,5 милиарда \"зелени\" инициативи по целия свят.", "date": "2018.04.22", "title": "Денят на Земята е посветен на проблема с пластмасата"}
{"url": "https://www.dnevnik.bg/sport/2018/04/22/3167098_radostin_stoichev_e_iznenadan_ot_obvineniiata_na/", "text": "Четири дни след  уволнението си от отбора на \"Модена\"  българският треньор Радостин Стойчев излезе с отворено писмо. Волейболният специалист обясни, че е изненадан от нападките на играчите му, които го обвиниха в липса на уважение и грубо отношение. \"Това предаване във вторник вечер не беше свързано със спорта, а беше персонална атака, деликатно организирана, в която бяха изложени частични и тенденциозни факти, предадени по изключително грешен начин. Една атака, за която не ми беше дадена възможността да отговоря по директен начин\", пише Стойчев. Той обяснява, че клубът го е освободил, след като е обвинен в неправилна работа с физическото състояние на играчите и в липса на уважение към президента на клуба Катя Педрини. \"Публичното съобщение на клуба за уволнението на треньора прикрива правомерността на решението, което е ясно неоснователно и има единствената цел компенсациите по договора за следващите две години и последните месеци на тази година да не бъдат изплатени\", добавя треньорът. \"Знам, че не съм перфектен и не претендирам да бъда, но винаги съм работил с убеждението, че работя за доброто на клуба и отбора. Свикнал съм да поемам отговорността, но не мога да приема такова поведение от страна на играч, който е причинил толкова много проблеми на клуба и на отбора със собственото си спортно поведение\", каза още Стойчев адресирайки последното към френския посрещач Ървин Нгапет. Българският треньор добави, че ще търси правата си и ще опровергае твърденията на бившите си играчи.", "date": "2018.04.22", "title": "Радостин Стойчев е изненадан от обвиненията на играчите на \"Модена\""}
{"url": "https://www.dnevnik.bg/ot_vas/galeriiotvas/2018/04/22/3167099_chitatelska_fotogaleriia_iaponskata_gradina_v_durban/", "text": "Японската градина в Северен Дърбан, провинция Квазулу-Натал, ЮАР, е най-новият от по-големите паркове в града.", "date": "2018.04.22", "title": "Читателска фотогалерия: Японската градина в Дърбан"}
{"url": "https://www.dnevnik.bg/detski_dnevnik/2018/04/22/3151638_risuvai_smelo_kotki_i_kotaraci/", "text": "Вече могат да се намерят по книжарниците четири книжки от поредицата \"Рисувай смело\" на Brave Tomatoes (\"Брейв Томатос\"), съобщиха от издателство \"Сиела\". Художник е Анна Илза Райчева. Поредицата включва заглавията \"Животни\", \"Котки и котараци\", \"Извънземни, динозаври и пирати\", \"Принцеси, феи и цветя\". Книжките учат децата на разнообразни техники и принципи на рисуването. \"Брейв Томатос\" имат многогодишен опит в създаването на образователни детски книги и игри. Поредиците им са преведени на повече от 15 езика, носители са на много награди.", "date": "2018.04.22", "title": "Рисувай смело... котки и котараци"}
{"url": "https://www.dnevnik.bg/bulgaria/2018/04/22/3167026_sankciite_sreshtu_rusi_ia_pokazniiat_arest_na_kmeta_-/", "text": "По традиция \"Дневник\" представя класация на най-коментираните статии през седмицата. Данните са към 1 ч. на 21 април, събота. 1.  Кметът на \"Младост\" Десислава Иванчева беше арестувана показно в центъра на София    - 505 коментара 2.  САЩ ще обявят в понеделник санкции срещу Русия - този път заради връзката с Асад  - 347 коментара 3.  Кметът на \"Младост\" ще бъде обвинена за подкуп в особено големи размери  - 333 коментара 4.  Кметът на \"Младост\": Ръцете ми не са \"светвали\"    - 293 коментара 5.  Известни и неизвестни около ареста на Десислава Иванчева  - 279 коментара 6.  Президентът: От тъмното други хора управляват ръководителите на строителната площадка \"България\"  - 272 коментара 7.  Русия заговори за американски патент на \"Новичок\" и \"изкуствената кома\" на Юлия Скрипал   - 270 коментара 8.  Десислава Иванчева е обвинена за подкуп, заместникът ѝ и посредникът - като помагачи   - 266 коментара 9.  Радев определи Цветанов като функционално неграмотен   - 255 коментара 10.  Съдът остави в ареста Десислава Иванчева и помагачите й  - 251 коментара", "date": "2018.04.22", "title": "Санкциите срещу Русия и показният арест на кмета на \"Младост\" - най-коментираното в \"Дневник\""}
{"url": "https://www.dnevnik.bg/photos/2018/04/22/3166964_fotogaleriia_hiliadi_posreshtnaha_trofeia_ot/", "text": "Трофеят в Шампионската лига пристигна в Киев, където ще се играе финалния мач тази година. Посланикът на финала Андрий Шевченко и кметът на града Виталий Кличко показаха купата на присъстващите в центъра на Киев. Финалният мач тази година е на 26 май на Олимпийския стадион.", "date": "2018.04.22", "title": "Фотогалерия: Хиляди посрещнаха трофея от Шампионската лига в Киев"}
{"url": "https://www.dnevnik.bg/sviat/2018/04/22/3167131_erdogan_razmaha_prust_na_avstriia/", "text": "Турският президент Реджеп Тайип Ердоган отправи вчера предупреждение към Австрия, след като в петък канцлерът Себастиан Курц заяви, че предизборните срещи, свързани с насрочените за юни избори в Турция ще бъдат забранени, предаде Франс прес, цитирана от БТА. \"Взетите от Австрия мерки ще се обърнат срещу нея\", заяви Ердоган в първото си интервю след обявяването на предсрочните избори, излъчено вчера по телевизия Ен Ти Ви. \"Борбата на Турция за демокрация не може да бъде спряна лесно\", добави той, предупреждавайки, че тези, които се опитат да попречат на турската демокрация \"ще платят цената\" Президентът добави, че се подготвя негова среща в чужбина с 10-11 хиляди избиратели, но не съобщи в коя страна.  В същото интервю Ердоган заяви, че съдбата на двама задържани в Турция гръцки войници е свързана с решението на Атина дали да екстрадира осем предполагаеми участници в опита за преврат в Турция през 2016 година. \"Ако ни дадат предполагаемите участници в опита за преврат, ще вземем под внимание\" съдбата на гръцките войници, добави той. Анкара не спира да изисква предаването на осемте военни, избягали в Гърция след неуспешния опит за преврат. Атина не приема искането и отказва да обвързва този случай със съдбата на гръцките войници, за които твърди, че са навлезли по погрешка на турска територия.  Ердоган добави, че ако искат връщането на християнския пастор Андрю Брънсън, задържан в Турция за предполагаеми връзки с опита за преврат през 2016 г., САЩ трябва да се вгледат в собствените си действия, предаде Ройтерс, цитирайки същото интервю. Брънсън е живял в Турция повече от 20 години. Той беше обвинен, че помага на групата, която Анкара обвинява за неуспешния опит за преврат и може да получи присъда от до 35 години затвор. Ердоган вече е свързвал съдбата на пастора с тази на мюсюлманския духовник Фетхуллах Гюлен, когото Турция обвинява за опита за преврат. Гюлен живее в САЩ от 1999 г. и отхвърля обвиненията. Анкара иска той да бъде екстрадиран. Заплахата за Турция произтича преди всичко от нейните стратегически партньори, подчерта Ердоган в същото интервю, цитирано от ТАСС. \"САЩ изпратиха 5000 товарни автомобили с оръжие в Северна Сирия. Ние не можем да купим от САЩ оръжие за пари, но те и коалиционните сили могат да доставят това оръжие и боеприпаси безплатно на терористични групировки. Така че от кого произтича заплахата?\", попита турския президент, визирайки кюрдите от организациите \"Сили за защита на народа\" и \"Сирийски демократични сили\". Анкара ги смята за сирийски клонове на забранената в Турция Кюрдска работническа партия (ПКК). На 20 януари тази година Турция започна операцията \"Маслинова клонка\" в Северна Сирия, насочена срещу тези организации. Според турската страна изпращаното от Вашингтон оръжие може да се окаже насочено срещу Турция. ", "date": "2018.04.22", "title": "Ердоган размаха пръст на Австрия"}
{"url": "https://www.dnevnik.bg/sport/2018/04/22/3167130_keniecut_izgonen_zaradi_rasizum_ot_slaviia_tvurdi_che/", "text": "Защитникът  Абуд Омар, който беше освободен от \"Славия\"  преди няколко дни, отговори на обвиненията от клуба. Кенийският футболист даде интервю в родината си, в което твърди че е бил обиждан от треньора на белите Златомир Загорчич. \"Славия\" отправи много сериозни обвинения към Омар, обяснявайки че той обижда всички на расистка основа. \"(Абуд) Научи най-вулгарните изрази на български език и започна да се обръща с тях към съотборниците си без изключение. Наглият кениец не се посвени и започна да ругае всичко, свързано с живота у нас, и въобще не правеше опити да прикрива неприязънта си към държавата България. Често публично прибягваше и към расистки подмятания\", заяви президентът на клуба Венцеслав Стефанов. Кениецът отрече всичко това: \"Не съм обиждал никого, нито съм ходил да уча български език. Говорих, каквото и моите съотборници, научавам изрази от тях\". \"Проблемите ми започнаха преди три месеца, когато се контузих, но от тима настояха да играя, казваха че съм добре, въпреки болките ми. Дадоха ми болкоуспокояващи, но нямаше как да играя. Тогава президентът ме обвини, че не искам да играя, защото договорът ми изтича и се пазя за трансфер в друг отбор\", каза Омар. Той обяснява още, че е бил пратен да тренира с отбора до 19 години на \"Славия\". Кениецът твърди, че от клуба му дължат и пари за лечение. \"Един път треньорът влезе в съблекалнята и ме нарече гей. Каза, че съм бил мек и нямало да играя повече при него, защото не съм се държал мъжки\", добавя защитникът. Кенийският футболист твърди още, че през февруари служебната му кола е била отнета от клуба, а заплатата му забавена. \"Моят мениджър търси изход и вярвам, че ще го намерим. Аз съм силен и ще се справя\".", "date": "2018.04.22", "title": "Кениецът, изгонен заради расизъм от \"Славия\", твърди че е наричан гей"}
{"url": "https://www.dnevnik.bg/bulgaria/2018/04/22/3167134_zakonut_ne_dava_pravo_pri_arest_da_se_praviat/", "text": "Наказателният процес в никакъв случай не е предпоставка за извършване на простотии по време на акции. Това са норми и регламенти, създадени за да сме сигурни, че се събират доказателства, а не се правят уйдурми. В тази част претенциите на председателя на антикорупционната комисия Пламен Георгиев са смешни. Така коментира случая с  показния арест на кмета на \"Младост\"  председателят на \"Движение 21\" Татяна Дончева, която е и юрист, в предаването \"Неделя 150\" по БНР. Тя допълни, че дори в случая не е било необходимо да се вдига колата от мястото, за да се броят парите в някое районно управление на МВР, а е можело да се използва фоайето на спортното министерство, пред сградата на което бе извършен арестът. Дончева анализира, че наистина все от някъде трябва да се почне с дейността на антикорупционната комисия, чиито действия тя не оспорва, независимо от съмненията си за нормативния акт, с който бе създадена, правомощията и персоните в нея. Щом на отличниците на Софийския университет наказателният процес трябва да им е обувка по мярка, това може да бъде мерило за падането на образователното ниво в България, посочи тя. Допълни, че  забележката на външния министър Екатерина Захариева , че има прекаляване по случая, означава, че тя е чула от своите колеги дипломати, които са в момента в София, изразено на глас смущение. Според нея  главният прокурор,  шефът на антикорупционната комисия и шефът на специализираната прокуратура не трябва да приемат това лично и болезнено, а да си набележат методика, по която да правят тези акции без да се стига до крайности. В отговор на въпрос Дончева анализира, че в много институции има назначени хора, които нямат опит, за да изпълняват задълженията си. Такъв е случаят и с кмета на \"Младост\" Десислава Иванчева. Няма нищо лошо да е фризьор, ако работи това, а хората я избраха да изпълнява функции, от които не разбира, посочи тя. Допълни, че в същото време и в парламента има след избори влезли хора, които не са компетентни. Там няма достатъчно компетентни юристи, за да запълнят правната комисия, няма лекари за здравната и т. н., посочи Дончева. Така тя обясни пътищата, по които обществото само се вкарва в корупционни схеми. Парламентът трябва да бъде уважавана институция, ако искаме да сме парламентарна държава и там да работят полезни хора, посочи още тя. По адрес на словесните престрелки между президента Румен Радев и зам.-председателя на ГЕРБ Цветан Цветанов тя посочи, че военният опит на Радев трябва да се използва в ситуацията, в която се намира светът, а заяждането на дребно не носи дивиденти на ГЕРБ.", "date": "2018.04.22", "title": "Законът не дава право при арест да се правят простотии, обяви Татяна Дончева"}
{"url": "https://www.dnevnik.bg/sviat/2018/04/22/3166550_moje_li_kosmosut_da_stane_svobodna_ikonomicheska_zona/", "text": "Водещите световни икономики се опитват да започнат бизнес в космоса чрез частни компании, за да не харчат бюджетни средства. За бизнеса космосът е нова игра. Засега, тя не е най-популярната, но вече е доста рискована и с високи залози. Проблемът е в подробностите - както при всяка игра и тук са необходими правила, които да се спазват от всички играчи. Някои такива правила вече действат, други се раждат пред очите ни. Законодателство срещу глобализация Колективните международни договори, държавните законодателни актове, двустранните международни споразумения, вътрешните правила на международни агенции и консорциуми. Това далеч не е пълният списък на документите, които установяват реда в космическия отрасъл. За да се разпредели по чиниите тази законодателна салата, ще бъде необходима не една докторска дисертация. За да покажем колко голяма е бъркотията в тази сфера, нека дадем нагледен пример с орбиталния проект OneWeb. Той цели до 2020 година да осигури за цялото население на Земята широколентов спътников интернет. За тази задача се създава група от 900 спътника. Нека анализираме географията на проекта. Компанията инициатор е регистрирана във Великобритания. Ключовите инвеститори са международните Airbus и Intelsat, американските Hughes и Coca-Cola, индийската Bharti Enterprises, мексиканската Grupo Salinas и други. Спътниците ще се произвеждат във френския град Тулуза, а за извеждането им в орбита ще отговарят руските ракети \"Союз\" и \"Протон\". Реторичният въпрос е: законодателството на коя държава трябва да регулира този проект? Също толкова интересна задача - как ще се уреждат правата и задълженията на космическите агенти, насочени към космоса, ако те започнат да се регистрират в екзотични страни? Например, в Бангладеш или Буркина Фасо. На места, където не са и чували за международни договори за космоса, а законодателство за регулиране на тази сфера изобщо не съществува като клон на правото. Означава ли това, че ще може да се играе изобщо без правила? Не. Все пак има универсален набор принципи, които регламентират космическата дейност на всички държави и частни компании в космоса. Това са основни норми на международното космическо право, закрепени в междуправителствени споразумения под егидата на ООН, които всички играчи на пазара сякаш спазват. Поне на думи. Принципите са следните: свобода на изследване и използване на космическото пространство и небесните тела за благото на цялото човечество (тук всичко е ясно). Космическото пространство и небесните тела не подлежат на национално присвояване (по-просто казано, всяка държава може например да построи база на Луната, но не и да обяви повърхността под нея за своя територия). Държавите носят отговорност за всяка национална космическа дейност (това означава, че Русия отговаря изцяло за Роскосмос, Китай - за CNSA, САЩ - за NASA, SpaceX и така нататък). Нека приемем, че космическите държави ще продължат и в бъдеще да спазват тези правила. Държава срещу бизнес Никоя държава не харчи за развитие на космическата сфера над 1 % от брутния си вътрешен продукт. През последните години лидерите в сектора дори неведнъж обявяваха намаляване на разходите и свиване на програми. Русия оряза лунния си проект до минимум и отложи за дълго пускането на тежката ракета \"Ангара\". САЩ временно се отказаха от ново кацане на Луната и свиват участието си в Международната космическа станция. Тези и много други фактори ни водят до очевидната тенденция - държавите постепенно сами се отдръпват от близкия космос. Те си запазват далечните мисии и изстрелванията на космически обекти за военни и национални цели, а останалата търговско-космическа дейност прехвърлят на милостта на частния бизнес. В резултат, в момента за почти три четвърти от икономическите проекти в космоса отговорност носят предприемачи. Зад всичко това ясно прозира стремежът на водещите световни икономики да пренесат в космоса макиавелисткия подход, който вече бе успешно изпробван на Земята. Той включва създаване на национални предприятия при максимално благоприятни условия за търговска дейност в космоса; без да се харчат бюджетни средства да се постигне смазващо икономическо преимущество в космическото пространство; да започнат да диктуват собствените си условия на останалите играчи на пазара от позиция на превъзходство. Това е напълно реална перспектива и засега към тази цел най-последователно вървят САЩ. Владение срещу ползване Следващият проблем, с който предстои да се сблъскаме в относително близко бъдеще, е чрез какъв правен принцип да се разпределят териториите на съседните планети. Засега най-вероятна изглежда американската практика от времето на Дивия запад - кол, забит на територията на участъка, закрепва правото на собственост върху него. Разликата е само в това, че няма да се установява право на владение, а право на ползване. Усвоената част от повърхността на планетата няма да става далечен анклав на Русия, САЩ или някоя друга страна. Материалните (полезни изкопаеми, проби) и нематериални (резултати от изследвания) блага най-вероятно ще се разпределят според правото на първия пристигнал. Нека не забравяме и за потенциалното Елдорадо на 21 век - астероидния пояс. Класиците на научно-популярния жанр раздухват тази тема не по-лошо от букмейкъри преди финала на Шампионската лига. По данни, на които се позовава руския вестник \"Коммерсант\", общата стойност на полезните изкопаеми, съсредоточени между Марс и Юпитер, достига астрономическите 700 квинтилиона долара, а средностатистическият астероид съдържа 1,5 милиона тона кобалт, което е една четвърт от земните залежи на този метал. Как ще си разделим богатството? Най-вероятно по схемата печели този, който първи се докопа до най-тлъстите парчета от астероидния пояс. /БТА", "date": "2018.04.22", "title": "Може ли Космосът да стане свободна икономическа зона"}
{"url": "https://www.dnevnik.bg/bulgaria/2018/04/22/3167133_sled_aresta_na_ivancheva_antikorupcionnata_komisiia/", "text": "Председателят на Комисията за противодействие на корупцията и отнемане на незаконно придобито имущество (КПКОНПИ) Пламен Георгиев заяви, че ще се предприемат действия за промяна в закона, с която на практика ще се облекчат строежите. Става дума за свързания с ареста на районния кмет на \"Младост\" Десислава Иванчева документ, който според подателя на сигнала срещу нея - Александър Ваклин, тя е забавила да издаде близо година. Това е уведомление до заинтересованите страни - преди началото на строеж и след като има разрешително за такъв, за което прокуратурата и антикорупционната комисия на няколко пъти наблегнаха, че е формална процедура, а Иванчева е поискала подкуп от 500 хил. евро за нея. Георгиев каза в предаването \"Неделя 150\" по БНР, че в закона има пропуски и той трябва да се промени. Когато този документ, чийто инструктивен срок за издаване е 2-седмичен, е забавен - да се приема за мълчаливо съгласие на кмета, т.е. да се приема, че е издаден и строeжът може да започне. Според чл. 32 от Закона за противодействие на корупцията и за отнемане на незаконно придобитото имущество комисията \"разработва предложения за изменения в законодателството с антикорупционна насоченост\". На въпроса как за едно формално действие преди началото на строеж, каквото е издаването на уведомлението до заинтересованите страни, е искан подкуп от половин милион евро, Георгиев обясни, че е дребно действие, но със сериозни последици. Защото без него не може да се започне строежът, а обикновено строителният предприемач е теглил кредит и от забавянето на този документ той губи много, защото му текат лихви, срокове и т.н. \"То се оказва по-важно от разрешението за строеж\", коментира още шефът на антикорупционната комисия. По думите му \"новата кметица\" - Иванчева бе избрана чрез частични местни избори, т.е. по-късно от останалите кметове, много бързо се е ориентирала в обстановката, но това не означавало, че други кметове не се възползват от вратичката в закона. \"Имаме доста сигнали, така че тепърва предстои действие\", подчерта Георгиев. Не се съгласи с мнението, че обществото не е приело изцяло позитивно първата акция на новосформирания антикорупционен орган. Само определени медии и постоянни критици със странни аргументи критикували работата на разследващите и комисията във вторник, когато бяха задържани кметът на \"Младост\" Десислава Иванчева, заместникът ѝ Биляна Петрова и соченият от прокуратурата за посредник при вземането на подкупа - бивш кмет на столичния квартал Петко Дюлгеров. Вчера сходна позиция застъпи и председателят на правната комисия и депутат от ГЕРБ Данаил Кирилов, който обяви, че  хвалещите румънския модел говорят за прекомерност при ареста на Иванчева . Пламен Георгиев се оплака и от адвокатите на тримата задържани, тъй като говорили, че по делото няма нито едно доказателство. \"Съдът казва - аз съм убеден, че има обосновано предположение за авторство, как може адвокатите да говорят, че няма нито едно доказателство и да казват на черното - бяло\", възмути се той и допълни, че първият рунд или битка е спечелена от обвинението. В петък съдия Пламен Панайотов (бивш прокурор, работил с шефа на антикорупционната комисия Пламен Георгиев) реши да остави в ареста Иванчева, Петрова и Дюлгеров. Определението му не е окончателно и подлежи на обжалване. Шефът на антикорупционната комисия обясни, че парите за подкупа, за който са обвинени тримата на няколко пъти се разменяли между разследващите и Ваклин. Причината - Иванчева на няколко пъти отлагала уговорката за вземането на парите и всеки път органите на досъдебното производство трябвало да проверят маркировката им. Георгиев обаче увери, че сега парите са в материалите по делото и предполага, че им се извършват химическа и дактилоскопна експертизи.  Той отклони въпроса дали Иванчева и Петрова сега ще осъдят България в европейския съд за защита на правата заради продължителния арест, при който са били без вода, с белезници и т.н. Георгиев поясни, че работата на оглавяваната от него комисия е свършила преди това, но не пропусна да отбележи, че прокуратурата си е свършила перфектно работата. И макар на Иванчева да ѝ е било некомфортно, проблемите от това арестът да не бъда направен щели да са по-големи. \"Този случай е ясен, нека хората наберат смелост и да подават сигнали и за други случаи. Да видят как работим и да сигнализират, без тях не можем да си вършим работата\", каза на финал Георгиев.", "date": "2018.04.22", "title": "След ареста на Иванчева антикорупционната комисия иска законова промяна за облекчаване на строежите"}
{"url": "https://www.dnevnik.bg/photos/2018/04/22/3167143_snimka_na_denia_chestit_rojden_den_vashe_velichestvo/", "text": "Хиляди зрители в залата \"Роял Албърт хол\" получиха вчера редкия шанс да изпеят \"Честит рожден ден\" на кралица Елизабет Втора, предаде Асошиейтед прес, цитирана от БТА. Кралицата, придружавана от най-големия си син принц Чарлз, помаха на събралите си, които й честитиха празника. Елизабет Втора излезе на сцената след поп-концерт с участието на британски изпълнители като Стинг, Том Джоунс и Джейми Кълъм, както и австралийската звезда Кайли Миноуг, певците Шаги и Крейг Дейвид.", "date": "2018.04.22", "title": "Снимка на деня: Една кралица на 92"}
{"url": "https://www.dnevnik.bg/politika/2018/04/22/3167145_i_petur_moskov_shte_pravi_diasno_konservativno/", "text": "\"Следващите месеци ще работя за създаването на силна дясна консервативна формация\". Това обяви пред Би Ти Ви Петър Москов - бивш член на ДСБ и ексминистър на здравеопазването във втория кабинет на Бойко Борисов. Според него към тази формация трябва да се присъедини и проевропейската част от Патриотичния фронт. В новото обединение Москов няма да кани Радан Кънев и Христо Иванов. Те направиха своя избор – \"Демократична България\", която е либерална формация с ляв уклон, допълни той. За отделянето на Движение България за гражданите от Реформаторския блок с мотива, че той не се бори с диктатурата по време на сегашното управление, Москов каза, че диктатура не вижда. Той се притеснява повече от нов фронт около проруското крило на Патриотичния фронт, президента Румен Радев и БСП. За ареста на кмета на \"Младост\" Десислава Иванчева бившият депутат обяви, че това е румънският модел на действия на прокуратурата.", "date": "2018.04.22", "title": "И Петър Москов ще прави дясно консервативно обединение"}
{"url": "https://www.dnevnik.bg/citat_na_deniia/2018/04/22/3167149_citat_na_denia_kogato_vidish_otbora_na_junaited/", "text": "Бившият футболист на \"Манчестър юнайтед\"  Димитър Бербатов  описва спомените си от прекараните четири години на \"Олд Трафорд\". Нападателят беше гост в предаването \"Събуди се\" по Нова телевизия. За първи път нападателят разкри, че може и да спре с футбола скоро, ако не успее да си намери отбор през лятото. В момента Бербатов е свободен агент, след като  договорът му с индийския \"Керала бластърс\" приключи .", "date": "2018.04.22", "title": "Цитат на деня: Когато видиш отбора на \"Юнайтед\", получаваш ерекция"}
{"url": "https://www.dnevnik.bg/sviat/2018/04/22/3166743_kak_feisbuk_sledi_horata_izlezli_ot_akaunta_si_i_tezi/", "text": "На изслушването си в американския Конгрес създателят на \"Фейсбук\" Марк Зукърбърг даде уклончив отговор на въпроса следи ли дейността на потребителите в браузъра, дори след като са излезли от акаунта си. Той избегна и подробния отговор на въпроса дали мрежата му следи дейността на хора, които изобщо нямат регистрация. Отговорът и на двата въпроса е \"да\". Неизвестното е как човек, който няма акаунт, може да поиска компанията да изтрие данните му. По-рано тази седмица компанията публикува обяснение на сайта си по темата. Как \"Фейсбук\" получава данни от други сайтове и приложения - чрез плъгини като бутоните \"сподели\" и \"харесай\", вградени в други страници - чрез логването с фейсбук акаунт в други сайтове и приложения - чрез Facebook Analytics, които помагат на сайтове и приложения да анализират как потребителите използват услугите им - чрез Facebook ads and measurement tools, които позволяват на сайтове и приложения да показват реклами от рекламодателите на \"Фейсбук\", да публикуват свои реклами и да следят колко са ефективни те \"Когато посещавате сайт или приложение, което използва услугите ни, ние получаваме информация, дори когато сте излезли от профила си или нямате акаунт във \"Фейсбук\". Това е така, защото другите приложения и сайтове не знаят кой използва \"Фейсбук\", обясняват от компанията. Те уточняват още, че в такъв случай получават по-малко информация, но до тях стигат данните кога и коя страница е посетил човекът. Какви данни получава \"Фейсбук\" от трети страни Когато потребител посети даден сайт, браузърът праща искане към сървъра на сайта и споделя с него IP адреса, браузъра и операционната система. В отговор сайтът изпраща към бразуъра две неща: съдържанието си и инструкции да изпрати същата информация към други компании, които публикуват съдържание или предлагат услуги в същия сайт. Така че \"Фейсбук\" и страницата получават една и съща информация.", "date": "2018.04.22", "title": "Как \"Фейсбук\" следи хората, излезли от акаунта си, и тези, които нямат такъв"}
{"url": "https://www.dnevnik.bg/sport/2018/04/22/3167146_raniliiat_policai_na_macha_cska-levski_e_priznal/", "text": "Към наказателна отговорност за хвърлената бомбичка, която рани двама полицаи по време на дербито между ЦСКА и \"Левски\" в сряда, е привлечен мъж, роден 1993 г. Той е обвинен за причинени телесни повреди, направил е пълни самопризнания и е заявил, че съжалява за стореното. Това се разбра от думите на градския прокурор Емилия Русинова и шефа на Столичната полиция Ивайло Иванов на специален брифинг днес, свързан с инцидента. По време на мача от сектор Б, в който стоят привържениците на \"Левски\", беше хвърлена бомбичка. При избухването ѝ се е счупило стъкло на врата на Националния стадион \"Васил Левски\", а 24-годишната Гергана Зашева и колегата ѝ Петър Иванов пострадаха. Зашева  претърпя операция на окото , като остава за лечение в болница. \"Извършителят на деянието, за който твърдим, че е такъв е роден през 1993 г. Пострадалата жена е само 1 година по­-голяма от него\", посочи Русинова, цитирана от \"Фокус\" и допълни, че той не е познат на полицията - няма регистрации и не е осъждан. В хода на разследването са разпитани 64 футболни запалянковци, както и близки на задържания, пред които той е признал извършеното, каза още градският прокурор. И допълни, че са \"иззети дрехите на обвиняемия, с които е бил облечен в момента на извършване на деянието\". Той е с прокурорско задържане до 72 часа, тъй като прокуратурата ще иска постоянния му арест от съда. Повдигнато му е обвинение за тежка телесна повреда по хулигански подбуди. А предвиденото в закона наказание за това е затвор от 5 до 15 години. \"Към момента според събраните данни дрехите, бомбата и маската са му дадени от непознато за него лице\", обясни Русинова. Първоначално шефът на Столичната полиция обясни, че задържаният е бил предприел действия по укриване, тъй като не бил намерен на адресите, които обитава. От думите му след това се разбра, че органите на МВР са установили контакт със задържания, след като по-късно той вече е имал желание да се предаде. Шефът на СДВР подчерта, че още в петък самоличността му е била установена от полицията, но той се е явил вчера в столичната полиция с адвокат и е направил пълни самопризнания. посочи Иванов. \"За нас задържаният беше известен като фен на Левски, който посещава футболни срещи\", коментира директорът на СДВР и поясни, че той е близък до ядрото на агитката на \"Левски\". Във връзка с пострадалата във вторник жена от столичната \"Жандармерия\", Иванов каза, че лекарите не могат да се наемат с период, за да се види дали напълно ще бъде възстановено зрението ѝ или ще има разлика между двете очи. \"Първоначално бяха дали срок от 3 до 6 месеца. Първата операция беше успешна, стъклото от окото й е извадено. Окото е спасено. Предстои още една операция, поставена ѝ е изкуствена леща\", обясни той. \"Тя доказа, че е достоен служител на МВР. Да се надяваме, че ще я видим пак в редиците ни\", заяви Ивайло Иванов. Заместникът му Антон Златанов пък обясни, че да организират операцията и да проверят всеки един от 4 хил. зрители на сектор \"Б\" е било трудно и е криело рискове от безредици. \"Не срещнахме съпротива, деянието беше заклеймено и от публиката като недопустимо\". \"Да открием задържаното лице за нас беше не просто въпрос на дълг и работа, но и на чест\", заяви той. Инцидентът предизвика спешни срещи с участието на няколко институции. В петък министрите на вътрешните работи Валентин Радев и на спорта Красен Кралев заедно с представители на СДВР, Българския футболен съюз и депутати от парламентарни комисии обсъждаха мерки за борба с футболното хулиганство. Според тях  ключът е в това да се увеличи личната отговорност , тъй като наказанията за футболните клубове не са достатъчно ефективни. В същото време дисциплинарната комисия към БФС  загърби собствения си правилник и наказа \"Левски\" само за мач без публика , вместо за три срещи. В правилника пише, че при хвърлен предмет и последвали тежки последствия наказанието е за три мача. Отново там пише, че тежки последствия са тези, при които нараненият лежи в болница два или повече дни, какъвто е случаят със Зашева. \"ЦСКА-София\" реагира остро, определи наказанието за \"смешно\" и  поиска оставката на всички членове на комисията . Най-големият полицейски синдикат - Синдикална федерация на служителите в МВР (СФСМВР),  настоя за спешни мерки срещу \"терора по стадиони и улици\".", "date": "2018.04.22", "title": "Ранилият полицаи на мача ЦСКА -\"Левски\" е признал вината си и съжалява"}
{"url": "https://www.dnevnik.bg/bulgaria/2018/04/22/3167150_spored_povecheto_bulgari_zapadut_se_stremi_kum/", "text": "Според мнозинството българи по-скоро Западът отколкото Русия се стреми към въоръжен конфликт. Това показват резултатите от национално представително проучване на социологическата агенция \"Афис\". То е проведено между 13 и 17 април като интервюирани пряко са 1021 пълнолетни. От отговорите се вижда, че има рязък спад на доверието спрямо Европейския съюз и българската армия – съответно с 9 и 5 пункта в рамките само на последния месец. В частност руските симпатии нито намаляват, нито се увеличават, но за сметка на това бележат съществен ръст антизападните настроения, се казва в анализа на данните от агенцията. Тя е собственост на Юрий Асланов, който е и член на ръководството на БСП. И едните, и другите искат конфликт На въпроса \"Кой, според Вас, се стреми към подобен конфликт?\", 44% отговарят, че \"главно Западът\" желае влошаване на обстановката. Само 5% дават противоположния отговор – \"главно Русия\". Все пак 39% от запитаните посочват, че и двете страни се стремят към конфликт. От \"Афис\" все пак посочват, че периодът на провеждане на изследването съвпада с американските ракетни удари над Сирия, които създадоха риск конфликтът между САЩ и Русия да навлезе в неуправляема спирала на \"нападение – отговор на нападението – отговор на отговора\". Посочват и че България не прави изключение във възприемането на Запада или част от Запада като източник на заплаха за мира. \"От години насам реномирани агенции, например американската Pew Research, показват следното (цитираме публикация от 2017 г.): 38% от анкетираните в 30 страни смятат \"силата и влиянието на САЩ\" за \"водеща заплаха\" за собствената си държава, а 24% – за \"малка заплаха\". Сред 21 страни, в които това усещане расте, попадат европейски държави като Испания, Германия, Франция и Великобритания. Последните две са преки участници в настоящия военен конфликт\", посочват от агенцията. Над половината (55%) от пълнолетните граждани са на мнение, че напрежението между Запада и Русия през идните месеци ще продължи да нараства, показват данните. На обратното мнение – че ще спадне, са едва 17%. Още 30% смятат, че градусът на напрежението ще се запази на сегашното ниво. На въпроса, \"Ако подобно напрежение се запази или нарасне, каква трябва да бъде позицията на България?\", преобладаващият отговор на 64% от хората е – \"Възможно най-неутрална\". Общо 11% смятат, че България трябва да застане на страната на Запада, а общо 25% – на страната на Русия. Борисов, Нинова и Сидеров - близки до мнозинството  Според \"Афис\" случващото на международната арена едновременно влияе и не влияе на вътрешнополитическите нагласи и ориентации. Промяна в електоралните нагласи няма. Готовността за гласуване за отделните партии и коалиции се запазва на досегашните нива. Ако сега се стигне до избори за Народно събрание, в новия парламент ще попаднат в низходящ ред ГЕРБ, БСП, ДПС и \"Обединените патриоти\". Всички останали политически сили засега остават извън сметките на евентуалното бъдещо разпределение на депутатските мандати. За сметка на това рязко е скочил делът на гражданите, които не възнамеряват да подкрепят нито една партия или коалиция – от 29% на 36%, сочат данните. Геополитическата криза обаче оказва силно влияние на доверието в някои основни институции и водещи политически лидери. Рязък спад на доверието регистрираме спрямо Европейския съюз и Българската армия – съответно с 9 и 5 пункта в рамките само на последния месец. За сметка на това с 5 пункта се е покачило доверието в президентската институция. От друга страна, като най-адекватна и близка до позицията на мнозинството от хората се възприема позицията на трима от политическите лидери – премиера Бойко Борисов, лидера на БСП Корнелия Нинова и на \"Атака\" Волен Сидеров. Доверието в тях е нараснало съответно с 3, 5 и 5 пункта. Доверието във всички останали политически лидери спада. Борисов, наред с няколко страни в ЕС, се въздържа да даде безрезервна подкрепа за акцията на трите западни страни в Сирия, преди това и по казуса \"Скрипал\". С това се доближи до доминиращото обществено мнение по въпроса и получи подкрепа дори от страна на лидера на БСП. На свой ред реакциите на Нинова й привлякоха по-висока обществена подкрепа, без това на този етап да се отразява на подкрепата за ръководената от нея партия. Сидеров пък е известен с откритите си проруски позиции, което го прави по-адекватен спрямо мнението на преобладаващото мнозинство в страната, анализират от \"Афис\". Това е обяснимо предвид на обстоятелството, че в периоди на големи изпитания и смутове партиите и другите структури на гражданското общество отстъпват на заден план, а напред излиза лидерството, коментират социологическата агенция.", "date": "2018.04.22", "title": "Според повечето българи Западът се стреми към въоръжен конфликт, сочи изследване на \"Афис\""}
{"url": "https://www.dnevnik.bg/photos/2018/04/22/3167207_fotogaleriia_vupreki_vsichko_-_edna_scena_za_nova/", "text": "Четиpи от най-известните групи от близкото минало се събраха на концерт в събота вечерта в зала \"Арена Армеец\". Вижте снимки от изпълненията на \"Нова генерация\", \"Ревю\", \"Контрол\" и \"Хиподил\". Концертът беше открит от група \"Нова Генерация\".", "date": "2018.04.22", "title": "Фотогалерия: \"Въпреки всичко\" - една сцена за \"Нова генерация\", \"Ревю\", \"Контрол\" и \"Хиподил\""}
{"url": "https://www.dnevnik.bg/sviat/2018/04/22/3167242_niama_postradali_bulgarski_voenni_pri_atakata_v_kabul/", "text": "Няма пострадали български военнослужещи при атентата днес в Кабул. Това докладва полковник Георги Маргитин - национален командир на 35-ия контингент на Въоръжените ни сили, който участва в мисията на НАТО \"Решителна подкрепа\" в Афганистан, съобщи Министерството на отбраната. Експлозията е станала на голямо разстояние от базата, в която работят и живеят българските военни. Самоубийствен атентат беше извършен днес в афганистанската столица Кабул - срещу административен център за регистрация в избирателните списъци. Има неустановен брой жертви, съобщи за Франс прес полицията. \"Хората се бяха събрали, за да си вземат картите за самоличност. Експлозията стана на входа. Беше атентатор самоубиец. Има жертви, но още не знаем колко\", каза началникът на полицията в Кабул Дауд Амин, цитиран от БТА. Най-малко 48 цивилни са убити, а 112 са ранени в днешния самоубийствен атентат в Кабул, за който пое отговорност групировката \"Ислямска държава\", предаде Франс прес, цитирайки нови данни на вътрешното и здравното министерство. Атентатът бе извършен срещу център за регистрация на избиратели в столицата. Сред убитите има най-малко 21 жени и пет деца. Атентатът е извършен в източната част на столицата, в населения главно с шиити квартал \"Даш е Барши\". Това е първото нападение в Кабул срещу център, подготвящ избирателните списъци за парламентарните избори на 20 октомври от началото на регистрациите на 14 април. Предишният атентат в Кабул беше извършен точно преди месец, на 21 март - първия ден от персийската нова година. Жертвите бяха над 30, а ранените - поне 70. Отговорност за извършеното от камикадзе нападение пое групировката \"Ислямска държава\".", "date": "2018.04.22", "title": "Няма пострадали български военни при атаката в Кабул (обновена)"}
{"url": "https://www.dnevnik.bg/bulgaria/2018/04/22/3167240_edva_10_minuti_e_bil_ogledut_na_kolata_v_katastrofata/", "text": "Тройна експертиза ще решава разсеяност или повреда в автомобила на Цвета Таскова e причината тя да се блъсне с колата си в автобус на магистрала \"Тракия\" миналия петък.  При тежкия инцидент на 13 април  загинаха шестима души, а други 26 бяха ранени.  На съдебното заседание за мярката за неотклонение на Таскова  се разбра от защитата ѝ, че след катастрофата експертите са направили едва 10-минутен оглед на автомобила на Таскова, а заключението било, че той е технически изправен, информира \"Нова телевизия\". Това беше потвърдено и от наблюдаващия случая прокурор пред телевизията.  Той все пак наблегна, че това е само първоначален оглед, който не е с разглобяване на автомобила. Обвиниетелят подчертава, че има доверие в работата на специалистите, направили диагностиката. Именно това е един от мотивите на прокурор Миро Ангелов да поиска най-тежката мярка за неотклонение за Таскова. Автоексперти, които не са вещи лица, но ежедневната им работа е свързана с диагностика на различни видове автомобили коментират пред телевизията: \"Проверка и диагностика на един автомобил за 10 минути е... доста бърз и според мен - нещателен оглед. Ние за автомобили, които не са катастрофирали, отделяме по над 2 часа. В случая много човешки съдби са на кръстопът, визирам не само шофьорката и нейното семейство, а и много роднини на пострадалите и загиналите, които искат истината да излезе наяве\", заяви Румен Дунев, експерт и шампион по автомобилизъм. Затова е назначена нова, тройна експертиза. Основната теза на прокуратурата е, че колата на Таскова се е ударила в предната лява гума на автобуса, при което той се е завъртял надясно и се е преобърнал в канавката. А тя обяснила, че започнала изпреварване със скорост 110 км/ч, като в началото на маневрата усетила някаква несигурност в автомобила, който без причина се насочвал настрани.  Опитала да го овладее, но не успяла. \"Вероятно автомобилът само е отклонил движението на автобуса. Ако един лекоатлет тича и малко дете се изпречи на пътя му и го бутне встрани, той може да излезе от пътеката, въпреки че тежи 80-100 кг, а детето – 20 кг\", коментира още Дунев. Ремонт на автомобила на Таскова е правен няколко дни преди катастрофата. \"Това със сигурност ще бъде проверено по делото, но тъй като в началото имахме данни ,че автомобилът бил технически изправен и тя е употребявала алкохол - това ме мотивира да поискам най-тежката мярка\", обясни прокурор Ангелов. Той каза, че лично е посетил Цвета в ареста. \"Исках да й връча постановление за медицинска и психиатрична помощ. Може да съм прокурор, но съм и човек . На всеки му е тежко в тези моменти. Така че видях – наистина, тя е много притеснена и за нея това е шок\", споделя обвинителят. След два дни втората съдебна инстанция ще решава дали да промени мярката на Таскова в по-лека или да я остави в ареста.", "date": "2018.04.22", "title": "Едва 10 минути е бил огледът на колата в катастрофата на \"Тракия\""}
{"url": "https://www.dnevnik.bg/biznes/2018/04/22/3167244_okolo_17_ot_abonatite_na_chez_plashtat_smetkite/", "text": "Над 250 хил. битови клиенти на ЧЕЗ предпочитат да плащат безкасово сметките си за електроенергия. Те използват банките, интернет, терминални устройства или мобилния си телефон, като най-предпочитаните начини за безкасово разплащане са по интернет и директния дебит на банките. Това показват данните на най-голямото електроразпределително дружество, което обслужва Западна България. Броят на осъществените безкасови транзакции за периода януари – март е 752 хил., с което достигна 17% от общия брой плащания през тези месеци. От тях 281 хил. плащания са извършени по банков път. За първото тримесечие на тази година се регистрира и ръст от 14% при интернет плащанията – над 468 хил., спрямо същия период на миналата 2017 г. Безкасовите начини на плащане спестяват време и усилия на потребителите и ги правят независими от мястото и работното време на касите. През последните години устойчиво нараства броят на клиентите на ЧЕЗ, които предпочитат да бъдат обслужвани от разстояние, посочва компанията.", "date": "2018.04.22", "title": "Около 17% от абонатите на ЧЕЗ плащат сметките безкасово"}
{"url": "https://www.dnevnik.bg/sport/2018/04/22/3167247_keniika_specheli_maratona_v_london_s_chetvurto/", "text": "Кенийката Вивиан Черуйот спечели тазгодишното издание на Лондонския маратон. Тя пробяга дистанцията за 2:18.31 часа, което е най-доброто ѝ постижение в маратони. Черуйот обаче остана на повече от три миути след рекорда на Пола Радклиф, поставен през 2003 г. (2:15.25 часа). Постижението на Черуйот е четвърто най-добро в историята на Лондонския маратон. За кенийката, която е олимпийски шампион на 5000 метра, това беше едва второ участие в английската столица след това преди 12 месеца, когато завърши четвърта. Втора и трета след Черуйот бяха друга кенийка Бригид Косгей (2:20.13 часа) и представителката на Етиопия Тадалеш Бекеле (2:21.30). Преди състенизанието три участнички започнаха с надежди да подобрят рекорда на Радклиф. Освен Черуйот това бяха Мери Кейтани и Тирунеш Дибаба. Кенийката Кейтани дори се движеше по график, но във втората част на дистанцията загуби темпо и завърши едва четвърта. Трето място за Мо Фара При мъжете победата за трети път грабна Елиуд Кипчоге от Кения. 33-годишният бегач, който е олимпийски шампион от маратона в Рио де Жанейро победи в оспорвана конкуренция Тола Шура Китата от Етиопия и Мо Фара от Великобритания. Кипчоге наложи много високо темпо и се движеше по график да подобри световния рекорд в маратона, но накрая забави, обяснявайки това с по-високите температури. Резултатът на кениеца беше 2:04.16 часа, което е със 79 секунди по-бавно от рекорда на сънародника му Денис Кимето. Етиопецът Китата завърши на 33 секунди след Кипчоге. Четирикратният олимпийски шампион на 5000 и 10 000 метра Фара подобри рекорда на Великобритания, но не успя да се пребори за победата. През миналата година Фара сложи край на кариерата си на пистата, но се насочи към маратоните. Той постигна 2:06.21 часа, подобрявайки досегашното върхово постижение на Стив Джоунс, което се задържа 33 години.", "date": "2018.04.22", "title": "Кенийци доминираха в маратона в Лондон, Мо Фара остана трети"}
{"url": "https://www.dnevnik.bg/politika/2018/04/22/3167249_prezidentut_da_kaje_da_sprem_li_saniraneto_i/", "text": "Ако предложението на БСП за намаляване на депутатските заплати и ваканции е надлежно входирано в деловодството на Народното събрание то ще бъде разпределено и всеки ще има възможност да огласи своята позиция на комисия и в пленарната зала, увери председателят на парламента Цвета Караянчева в интервю за предаването \"Неделя 150\" на БНР. За изявленията на президента Румен Радев от изминалата седмица, сред които и тези в лекцията му пред студенти в УНСС и призива му за изсветляване на процесите в държавата Караянчева заяви: \"Президентът е институция и трябва да говори, да показва проблемите, но не по този начин, по който го прави. Трябва да чува и обратното мнение. Разбирам, че е военен, но не бива да реагира първосигнално и да напада личностно човек, който се е опитал да го критикува. Мисля, че това което той направи и личностно нападна г-н Цветанов, не му прави чест. Така не се прави.\" Визирайки критиките за некачествено законодателство на сегашния парламент Цвета Караянчева отчете, че \"законодателството, което сега се прави, е по-качествено от правеното през годините назад, а парламентът е една от прозрачните институции\". За призива на държавния глава за повече светлина в държавата и \"да се включат прожекторите\", Караянчева изтъкна: \"Нямаме драма в това. Аз не знам къде още трябва да се включат прожекторите в парламента. Всичко е отворено. Всичко е пред погледа на гражданите. Нека президентът да каже да спрем ли санирането, да спрем ли магистралите.\"", "date": "2018.04.22", "title": "Президентът да каже да спрем ли санирането и магистралите, призова Цвета Караянчева"}
{"url": "https://www.dnevnik.bg/politika/2018/04/22/3167252_gerb_ima_strategiia_za_svaliane_avtoriteta_na/", "text": "ГЕРБ води координирана атака срещу президента Радев и БСП. Това обяви лидерът на БСП Корнелия Нинова в предаването \"Неделя 150\" на БНР в коментар за проведения Консултативен съвет за националната сигурност (КСНС) тази седмица. \"Изненадах се след края на КСНС, защото вътре и дума  не е ставало за излизане на България от ЕС и НАТО . Нито един от текстовете не навежда на такава мисъл и изведнъж отвън се говори това\", каза Нинова. Според нея причината за това е страх от авторитета на президента Радев и неприемане, че са загубили една институция: \"Те (ГЕРБ) не могат да проумеят, че може да има институция, която не им е послушна, обяви Нинова. Корнелия Нинова смята, че става дума за \"координирана атака срещу президента Радев и БСП за сваляне на авторитета на президента\". \"Координирана, защото мисля, че това се прави от г-н Цветан Цветанов в ролята му на уж лошото ченге, г-н Борисов – уж добрия. Вътре на КСНС Борисов и Цветанов атакуваха в синхрон г-н Радев. Единият за тъмнината и светлината, прозрачността и кражбата в държавата – Бойко Борисов, а другият - за превъоръжаването на армията и затова какъв самолет да бъде купен. Стратегия за сваляне на авторитета на Румен Радев виждам зад това\", аргументира се Нинова. През седмицата зам.-председателят на ГЕРБ Цветан Цветанов и президентът Румен Радев размениха на няколко пъти остри реплики. Повече по темата четете  тук . Тя подкрепи казаното от президента Румен Радев по време на лекцията пред студенти от УНСС: \"Или трябва да променим статуквото, или ще дойдат националистически, популистки вълни, с които е непредсказуемо накъде ще тръгне Европа и България.\" По повод  призива на президента държавата да се управлява на светло , за да не се гонят инвеститори и български граждани в чужбина, тя коментира: \"Промяната може да се случи. Може да започне първо с това – прозрачност, информираност, да се знае всичко, да е на светло и да продължи със следващи крачки – онези, които грешат, крадат, да носят отговорност.\" Нинова сподели и мнението си за и задържането на кмета на район \"Младост\", която е обвинена във взимане на подкуп. Според нея начинът на задържането е минал нормалността и границите: \"Задържането пет часа на улицата, на тротоара с белезниците – повече показност, отколкото съдържание. Подобни показни арести, приключиха с осъдителни присъди за България в Страсбург и ги плати народа.\"", "date": "2018.04.22", "title": "ГЕРБ има стратегия за сваляне авторитета на президента, обяви Корнелия Нинова"}
{"url": "https://www.dnevnik.bg/sport/2018/04/22/3167257_roni_osulivan_navaksa_tri_freima_izostavane_no/", "text": "Петкраният световен шампион  Рони О’Съливан  започна с трудна победа участието си на тазгодишното първенство в \"Крусибъл\". Англичанинът победи с 10:7 фрейма Стивън Магуайър, въпреки че изоставаше с 3:6 след съботния ден. В един момент в първата сесия О'Съливан губеше дори с 0:4, като целият му първи ден беше белязан от колебания. Ракетата се развихри в неделя и след първата минисесия пасивът му вече беше само един фрейм – 6:7. Ключов се оказа 11-ият фрейм, когато Магуайър пропусна лесна червена при аванс от 49 точки и О’Съливан разчисти масата. След паузата последваха четири безответни фрейма за петкратния първенец на света, които го пратиха във втория кръг. Там О’Съливан ще срещне победителя от сблъсъка между Алистър Картър и Греъм Дот. Обратът стана факт след седем успешни фрейма за О'Съливан срещу само един за Магуайър. След  шокиращото отпадане на шампиона  за последните две години Марк Селби, до нова сензация не се стигна. В 26-те си поредни участия в \"Крусибъл\" О'Съливан е отпадал само три пъти в първия кръг (1993, 2000 и 2003 г.). \"Знам, че първите мачове винаги са много трудни, но съм доволен, че продължавам. Стивън изигра няколко много тежки мача в квалификациите, аз бях по-свеж, но просто ми трябваше време да напипам ритъма. Всеки мач е различен така че трудното ми начало тук не значи нищо\", каза Ракетата. Той обясни, че е бил наистина притеснен, след като загуби първите четири фрейма от Магуайър. \"Не мисля, че отпадането на Селби ще увеличи напрежението върху мен. Бих казал, че той дойде тук като фаворит, може би сега ние останалите ще си повярваме малко повече, че е възможно да спечелим\", добави О’Съливан. Неговият съперник Магуайър поздрави съперника си, отчитайки че е бил по-добър. \"Мисля, че резултатът е справедлив. Единствената причина, поради която бях напред в резултата след съботния ден е, че Рони имаше лош ден и не играеше добре. Днес го видяхме в добра форма и не успях да следвам ритъма му\", каза Магуайър след срещата.", "date": "2018.04.22", "title": "Рони О’Съливан направи впечатляващ обрат за първа победа на световното по снукър"}
{"url": "https://www.dnevnik.bg/zelen/2018/04/22/3167256_pri_zasileno_policeisko_prisustvie_vkozashtitnici/", "text": "При засилено полицейско присъствие и частни охранители на къмпинг \"Корал\" започна протестът на екозащитници, информира БНР. Причината е, че частна фирма огради близо 120 дка терен, в който попада и единственият път, който води до плажната ивица. Въпреки очакванията за сблъсъци, между частните охранители и протестиращите напрежение няма. По пътя за къмпинга има повече от 5 полицейски поста, които са спирали колите с протестиращи за щателна проверка. Вече един час хората, които защитават малкото останала незастроена територия по морето стоят пред оградения път с разпънат транспарант, на който пише \"Ибердрола\", ти ли ще унищожиш Корала и Дюните\". \"Ибедрола\" е испанската форма, закупила терена. \"Колове на беззаконието, поставени в тялото на Корал\" - така протестиращите описват оградата, която спира достъпа до плажа. Заради оградения път до плажната ивица не може да стигне и линейка. Адвокат Дончо Бораджиев обясни: \"Едни колове са забити надълбоко в едни пясъчни дюни, защитени по закон. От тук човек с багаж под ръка и дете не може да мине. За количка да не говорим. По Конституция имаме свободен достъп до плажовете. Плажовете и брегът около тях е държавна собственост. Черноморското крайбрежие е национално богатство и ние не можем да си позволим да бъде заграбено по този начин\". Представители на частната фирма също бяха на протеста. Те твърдят, че не предвиждат да строят ваканционно селище, но не искат в частната територия да има поставени палатки и каравани. Протестиращите пък заявиха, че ще се борят до последно срещу приемането на Общия устройствен план на Царево, който предвижда застрояването и на къмпинг \"Корал\".", "date": "2018.04.22", "title": "При засилено полицейско присъствие екозащитници протестират на къмпинг \"Корал\""}
{"url": "https://www.dnevnik.bg/biznes/2018/04/22/3167341_evrozonata_gleda_polojitelno_na_kandidata_za/", "text": "В еврозоната гледат много позитивно на евентуалното кандидатстване на България за механизма, предхождащ валутния съюз, заяви в специална видеоконферентна връзка от Вашингтон с България главен изпълнителен директор на Световната банка Кристалина Георгиева, цитирана от БНР. \"Притесненията за това, че България може да стане втора Гърция са несериозни, защото ние имаме от времето на кризата през 90-те години, когато нашата финансова система се срина, ние имаме една тема, която всички политически партии досега и съм убедена така ще бъде и в бъдеще са единни - и тя е макроикономическата стабилност.\", посочи Георгиева. Кристалина. Тя разговаря с медиите след срещата между Световната банка и Международния валутен фонд. На нея са набелязани три основни риска пред световната икономика - евентуалната търговска война, високото ниво на задлъжняване и липсата на структурни реформи. \"Eвропа, дори имайки Гърция все още като високо задлъжняла страна, изглежда стабилна\", смята Георгиева. На специален брифинг с видеоконферентна връзка от Вашингтон главният изпълнителен директор на Световната банка представи пред български медии основните теми от пролетните срещи на СБ и МВФ във Вашингтон. 13 млрд. долара повече Изявлението дойде само няколко часа след оповестяването на новината, че акционерите на Групата на Световната банка - правителствата на 189 държави, са одобрили увеличение на капитала на Групата в размер на 13 млрд. долара, съобщава БТА. Финансовият пакет, одобрен от Комитета за развитие на Борда на управителите, се състои от 7.5 млрд. долара капитал за Международната банка за възстановяване и развитие (МБВР) и 5.5 млрд. долара капитал за Международната финансова корпорация, чрез общо и селективно увеличение на капитала, като по този начин общият капитал на МБВР ще възлезе на 52.6 млрд. долара. \"Това е най-голямото увеличение на капитала в историята на тези институции, то идва в сложно от геополитическа гледна точка време, получихме доверието на най-големия ни акционер САЩ и това е позитив както за международните отношения, затова увеличението на капитала е добра новина, както за нас, така и за света\", заяви по време на брифинга за български медии главният изпълнителен директор Кристалина Георгиева. Тя уточни, че повишението ще позволи на финансовите институции от групата да разполагат практически с около 100 млрд. долара инвестиции на година, като освен капиталовата инжекция в одобрения пакет има предвидени и важни реформи в институциите от Групата на Световната банка. Като пример посочи преминаването към към устойчив финансов модел и създаването на финансов буфер, който да се използва в момент на криза. \"Когато през 2010 г. работихме за тогавашното увеличаване на капитала с 5 млрд. долара, тогава световната икономика попадна в криза, а нашите възможности бяха ограничени, затова този път имаме обица на ухото от кризата през 2008 г.\", поясни Георгиева. Според нея увеличението на капитала означава, че \"с повече пари ще може да направим много повече в нашия регион\". Кристалина Георгиева представи и последните икономически прогнози и очаквания, изразени по време на пролетните срещи. Според нея в 9 от 10 страни по света се отбелязва растеж, като двигателят е инвестиции, производство и търговия. Положителните тенденции са налице, но в същото време има три големи риска пред световната икономика. На първо място - страх от търговска война, заради засилваща се опасност от протекционизъм. Задълбочаването на задлъжнялостта и най-вече на публичните дългове е втората област, която буди тревога. \"Държавните дългове растат с опасна скорост, в момента има огромен дълг в размер на 164 трилиона натрупан дълг, което е два пъти повече от брутния продукт на световната икономика включително\", заяви Георгиева. Третият риск е свързан с липсата на структурни реформи в различните държави понастоящем. \"Изглежда в международен план пак ще си ремонтираме покрива, когато вали, а не когато световната икономиката е в добро състояние\", обясни главният изпълнителен директор на Световната банка. Работни места, които изчезват Другите теми, обсъждани по време на пролетните срещи, са свързани с бъдещето на труда и кризата с работните места. Георгиева цитира доклад на финансовата институция, според който в ЕС в последните години са изчезнали 15 на сто от работните места за нискоквалифицирани работници, но са създадени също толкова нови високотехнологични работни места. \"Проблемът е в уменията и дали правителствата са инвестирали в човешкия капитал\", обясни Георгиева. Тя цитира друго изследване на Световната банка. \"В богатите страни около 70 процента от богатството е човешкият капитал. В по-бедните страни, той съставлява около 40 на сто от богатството\", изтъкна Георгиева. Пролетните срещи на МВФ и Световната банка се закриват днес във Вашингтон. Българската делегация се води от министъра на финансите Владислав Горанов, който представлява и Г20 по силата на българското председателство на ЕС.", "date": "2018.04.22", "title": "Еврозоната гледа положително на кандидата за чакалнята България, смята Кристалина Георгиева"}
{"url": "https://www.dnevnik.bg/sviat/2018/04/22/3167339_djeims_kamerun_vse_oshte_se_nadiava_da_zasneme_4/", "text": "Режисьорът Джеймс Камерън все още се надява да заснеме четири филма, продължения на научната фантастика \"Аватар\" от 2009 година, предаде агенция Ройтерс. Камерън заяви пред медиите, че в момента се намира в стотния снимачен ден на второто и третото продължение на научно-фантастичната сага, съгласно договора си с филмовата къща \"Туенти фърст сенчъри фокс\" (21st Century Fox),  която е в процес на продажба от филмовия гигант \"Уолт Дисни\" (Walt Disney)  като част от сделка за 52.4 милиарда долара.  Ако продукциите се окажат успешни, Камерън ще пристъпи към реализацията на четвъртия и петия \"Аватар\", за които вече е написал сценариите. \"Аз съм лично свързан и с четирите продължения\", заяви Камерън в студиото в Манхатън бийч в Калифорния, където се снимат продълженията. Снимки с герои и същества от четирите нови продукции са окачени по стените на студиата, но те не бяха показани на репортерите. През септември 2017 г. се появиха съобщения, че Камерън е пристъпил към снимките на продължението на \"Аватар\". Той е най-скъп филм в историята с 2.8 милиарда долара от продажба на билети по цял свят. Излизането на втората част на филма е предвидено за 2020 година. ", "date": "2018.04.22", "title": "Джеймс Камерън все още се надява да заснеме 4 продължения на \"Аватар\""}
{"url": "https://www.dnevnik.bg/sport/2018/04/22/3167352_manchestur_siti_otpraznuva_titlata_s_razgrom_nad_suonzi/", "text": "Новият шампион във Висшата лига \"Манчестър сити\" изигра първия си мач след спечелването на титлата. През миналия уикенд \"гражданите\" си гарантираха трофея, след като преследвачът \"Манчестър юнайтед\" загуби. Сега в първия двубой пред собствена публика като шампион, съставът на Пеп Гуардиола разгроми с 5:0 \"Суонзи\". Интрига почти нямаше, след като още в 12-ата минута \"гражданите\" поведоха в резултата. Давид Силва откри, а четири минути по-късно се разписа Стърлинг. През второто полувреме точни бяха Кевин Де Бройне, Бернардо Силва и Габриел Жезуш. Успехът е 29-и за \"Сити\" от началото на сезона, като тимът вече е само на един от изравняване на рекорда на \"Челси\" от миналия сезон за 30 победи в рамките на една кампания. Гуардиола не можеше да разчита на контузените Агуеро и Джон Стоунс, както и на наказания Фернандиньо, а почивка получиха Лерой Сане, Николас Отаменди и Кайл Уокър. Въпреки това \"Сити\" започна много силно. Още в началните минути \"гражданите\" имаха няколко шанса, а в 12-ата вече бяха напред в резултата. Атака с марка \"Манчестър сити\" и няколко бързи подавания изведе Стърлинг в наказателното поле, той върна към връхлитащия Давид Силва и испанецът отбеляза деветия си гол от началото на сезона. Четири минути по-късно резултатът беше удвоен, а в основата на попадението бяха същите футболисти. Фабиан Делф направи хубаво двойно подаване със Силва и буквално сервира топката на Стърлинг на три метра пред опразнената врата – 2:0. За английския национал това беше 18-и гол във Висшата лига. Предишното най-добро постижение на Стърлинг за бившия му отбор беше девет гола през сезон 2013-14. След втори гол \"гражданите\" свалиха драстично оборотите и само разиграваха топката, правейки го с лекота. През първата част \"Сити\" си подаде общо 542 пъти, с което постави рекорд по този показател във Висшата лига. Петима футболисти в небесносиньо пък направиха повече подавания от целия отбор на \"Суонзи\" (58 паса) за първата част – Гюндоган (89), Компани (87), Лапорт (86), Делф (69) и Давид Силва (68). Притежанието на топката през първото полувреме беше 85 на 15 процента, а \"лебедите\" завършиха със само два удара. \"Сити\" отправи шест и всеки един от тях беше точен. Втората част започна по абсолютно същия начин и след девет минути игра падна трети гол. Негов автор стана Кевин Де Бройне със страхотен изстрел по диагонала. Белгиецът получи пас от Данило, видя че има пространство и напредна, а шутът му изненада Фабиански. Отбелязването на трети гол не отказа \"Сити\" да преследва още попадения, а \"Суонзи\" беше безпомощен да спре шампионите. В 63-ата минута Стърлинг беше повален от Федерико Фернандес в наказателното поле и \"гражданите\" получиха дузпа. Изстрелът на Жезуш от 11-те метра беше спасен от Фабиански, но при добавката Бернардо Силва се разписа. След четвъртия гол Гуардиола направи бързо трите си смени и пусна на терена младия Фил Фоудън, ветеранът Яя Туре, както и Бенжамен Менди. Французинът, който постави рекорд за най-скъп защитник, лекуваше контузия дълго време и записа първи мач след 211 дни прекъсване. Две минути преди края на редовното време най-накрая името си сред голмайсторите записа и Жезуш. Туре копна технично топката към бразилеца, а той с глава успя да прехвърли Фабиански. \"Сити\" вече има 90 точки и 98 отбелязани гола. До края на сезона \"гражданите\" трябва да изиграят още четири срещи, в които могат да подобрят още рекорди. Върховото постижеине за точки е 95 на \"Челси\" от сеозн 2004-05, а за попадения – 103 отново на сините от 2009-10. \"Суонзи\" остава 17-и в класирането с 33 точки, само на четири пред \"Саутхемптън\", който е първият изпадащ. След края на двубоя феновете на \"Сити\" нахлуха на терена, за да празнуват титлата и дълго време не пуснаха да се прибере Менди. Титлата на \"гражданите\" обаче ще бъде връчена на тима на 6 май в домакинския мач с \"Хъдърсфийлд\".", "date": "2018.04.22", "title": "\"Манчестър сити\" отпразнува титлата с разгром над \"Суонзи\""}
{"url": "https://www.dnevnik.bg/bulgaria/2018/04/22/3167359_delo_sreshtu_deputat_buksuva_veche_6-ta_godina/", "text": "Съдебните институции продължават да си прехвърлят делото за търговия с влияние срещу бившия депутат от ГЕРБ и настоящ от ДПС Димитър Аврамов. Народният представител беше задържан през юли 2012 г. Близо 6 години по-късно делото е пак в прокуратурата, информира в. \" Сега \". Подсъдим като помагач на Аврамов е Методи Петков - бивш общински съветник от Плевен. Според обвинението Аврамов е получил 100 хил. лв. от търговец. Аврамов бе арестуван през лятото на 2012 г., непосредствено преди излизането на поредния евродоклад за напредъка на България в областта на правосъдието. Прокуратурата го обвини, че е поискал 50 хил. лв. и \"малко земя\" от бизнесмена Светлозар Илчовски, за да реши спор в негова полза. Няколко дни по-късно Аврамов поискал още 50 хил. лв. и 100 дка земя. Илчовски твърдеше, че арестуваният депутат е действал от името на бившата шефка на правната комисия в парламента Искра Фидосова. Аврамов бе изключен от ГЕРБ след ареста. Обвинителният акт срещу него беше внесен в съда през 2013 г. Три години по-късно Аврамов беше оправдан от Софийския градски съд (СГС).  През февруари 2017 г.  Апелативният съд в София отмени присъдата и нареди ново гледане от друг състав на градския. Мотивите за това останаха неизвестни, тъй като делото е секретно. При второто гледане първата инстанция е открила пропуски в обвинението и наскоро е върнала делото на прокуратурата. Държавното обвинение е обжалвало връщането и тепърва апелативният съд трябва да реши дали то е правилно. При всяко положение обаче процесът няма да тръгне в следващите месеци. При второто гледане на делото градският съд е открил в обвинителния акт нарушения, които са довели до ограничаване правата на подсъдимите. Според съдия Снежина Колева той не отговаря на изискванията за яснота и непротиворечивост.  Наблюдаващ прокурор по делото беше Румяна Арнаудова, която след като главен прокурор стана Сотир Цацаров, се издигна до обвинител във Върховната касационна прокуратура и стана говорител на главния прокурор.", "date": "2018.04.22", "title": "Дело срещу депутат буксува вече 6-та година"}
{"url": "https://www.dnevnik.bg/sport/2018/04/22/3167362_machut_na_zvezdite_v_basketbola_zavurshi_s_atraktivni/", "text": "Отборът на \"Креди Хелп\" (зелените) спечели  мача на звездите  в българското баскетболно първенство, след като се наложи със 135:103 над \"Тойота\" (червените). Двубоят се проведе в \"Арена Ботевград\" и предложи много атрактивни изпълнеия. Нито за момент обаче съставът на \"Тойота\" не успя да излезе напред в резултата и \"Креди хелп\" се наложи в отделните части (41:32; 36:27; 33:29; 25:15). В почивката между първата и втората части Христо Захариев от  \"Балкан\" (Ботевград)  спечели състезанието за умения. Той премина трасето за 19.83 секунди, преборвайки се с Айзея Юмипиг (27.48 секунди), Йордан Бозов (24.57 секунди), Алан Арнет (32 секунди) и Венцислав Петков (23.56 секунди). В турнира по забивки надделя друг играч на \"Балкан\" ДеВон Уошингтън. Сериозна конкуренция имаше и в турнира за стрелба от зоната за три точки. В него участваха Джордан Калахан, Константин Коев, Филип Виденов, Мартин Дурчев и Николай Маринов. Победата грабна Коев.  Николов 14, Коев 5, Захариев 9, Тейлър 24, Арнет 12 (Милов 6, Маринов 11, Виденов 7, Иванов 6, Гудул 22, Юмипиг 13, Перин 6).  Янев 7, Бозов 8, Райт 9, Уошингтън 14, Кесар 11 (Дурчев 5, Върбанов 2, Петков 15, Раванел 19, Фортънбъри 5, Джетър, Калахан 8).", "date": "2018.04.22", "title": "Мачът на звездите в баскетбола завърши с атрактивни изпълнения и 238 точки"}
{"url": "https://www.dnevnik.bg/photos/2018/04/22/3167293_fotogaleriia_svetovnite_snimki_na_denia_-_21-22_april/", "text": "Баланс по мазен прът в Шри Ланка в чест на новата година.", "date": "2018.04.22", "title": "Фотогалерия: Световните снимки на деня - 21-22 април 2018 г."}
{"url": "https://www.dnevnik.bg/bulgaria/2018/04/22/3167363_sled_3_dni_bez_voda_v_dobrich_avariiata_po_mrejata/", "text": "Вече е отстранена аварията, която наруши изцяло водоподаването в Добрич за три денонощия, съобщи агенция \"Фокус\". Причина за нея станаха множество повреди по водопровода, захранващ града с вода, към помпена станция \"Приморци\". От Министерство на регионалното развитие и благоустройството информираха, че причина за аварията е недобре поддържаната, близо 20 години, ВиК инфраструктура. За отстраняването на авариите три дни денонощно работиха пет екипа, а от ВИК-Добрич увериха, че след отстраняването на възникналите проблеми ВиК-мрежата на града ще бъде подготвена за летния сезон. Кметът на общината Йордан Йорданов по-рано днес обяви, че ако до 20.00 часа водоподаването все още остане нарушено, ще бъде обявено частично бедствено положение. На заседание на Щаба за бедствия и аварии бе взето решение на четири точки на града да бъдат разположени водоноски, но водата от тях може да се използва само за битови нужди. Водоноски имаше в ж. к. \"Христо Ботев\" в района на \"Джеронимо\", в квартал \"Балик\", над Спортното училище в квартал \"Дружба\" и на паркинга на площад \"Тракийски\". ", "date": "2018.04.22", "title": "След 3 дни без вода в Добрич аварията по мрежата вече е отстранена"}
{"url": "https://www.dnevnik.bg/sviat/2018/04/22/3166253_nai-bogatiiat_makedonec_za_2015_g_e_predlojen_za/", "text": "Известният македонски бизнесмен Йордан (Орце) Камчев е предложен за почетен консул на България в Македония. Това потвърди за \"Дневник\" външното министерство в Скопие след публикации в македонските медии. Информацията дойде за първи път от македонското издание  \"Сакамдакажам\" . Македонското министерство пък обясни, че предложението е дошло от \"посолството на Република България\" и че \"следва обичайна законова процедура за взимане на решение за това предложение.\" Потърсено от \"Дневник\" за коментар, Министерството на външните работи на България поиска въпросът да бъде изпратен писмено, но все още не е отговорило към датата на публикуване на тази новина. Според процедурата в Македония искането ще се разгледа от министерството в Скопие, мнение ще трябва да дойде и от Министерството на финансите и секретаря по законодателни въпроси към кабинета на премиера Зоран Заев. След обработка на документацията външното министерство на Македония го предлага на кабинета. Кой е Йордан Камчев През 2016 г. \"Форбс\" провъзгласи 46-годишния Камчев за най-богатия македонец с около 228 млн. евро, а бизнесът му (събран в конгломерата  \"Орка Холдинг\" ) включва интереси в енергетиката, медицината, спорта, хотелиерството и други. Много от фирмите, притежавани или контролирани от него, получаваха години наред обществени поръчки за десетки или дори стотици милиони евро. Медии, критични към управляващите в Македония, през годините неведнъж са го посочвали като близък до правителствени кръгове - първо на  социалдемократите  в началото на миналото десетилетие, а по-късно и на ВМРО-ДПМНЕ, по времето на бившия премиер Никола Груевски. Западни медии  са го свързвали  и с бившия шеф на тайните служби Сашо Миялков, но и с бившия британски премиер Дейвид Камерън. На 29 август 2016 г. той беше на разпит в  Специалната прокуратура . До февруари той беше един от собствениците на \"Медиjа принт Македониjа\" (известна като МПМ) - групата на македонските  издания  \"Дневник.мк\", \"Утрински весник\", \"Телеграф\" и други, която затвори врати през 2017 г. При смяната на собствеността ѝ стотици журналисти останаха на улицата, след като хартиените издания  спряха да излизат , а по-късно сайтовете им също спряха работа. МПМ е разследвана от Специалната прокуратура като най-голям донор на предизборната кампания на ВМРО-ДПМНЕ на местните избори през 2013 г., с 252 хил. евро (по-късно компанията премина в ръцете на дипломата, сега председател на Общото събрание на ООН, Сърджан Керим).", "date": "2018.04.22", "title": "Най-богатият македонец за 2015 г. е предложен за почетен консул на България"}
{"url": "https://www.dnevnik.bg/sviat/2018/04/22/3167365_makron_putin_e_mnogo_silen_mesi_se_v_nashite_demokracii/", "text": "Френският президент Еманюел Макрон определи руския държавен глава Владимир Путин като \"много силен човек, пред когото никога не трябва да проявяваме слабост\" в момент, когато напрежението между Запада и Москва е особено изострено, предаде Франс прес, цитирана от БТА. Руският президент е \"много силен човек, силен президент\", каза Макрон в интервю на английски за телевизия Фокс нюз, излъчено днес преди утрешното му държавно посещение във Вашингтон. \"Мисля, че никога не трябва да проявяваме слабост пред президента Путин. Когато сте слаби, той се възползва от това\", каза Макрон. \"Той е силен и интелигентен, но не и наивен и е обсебен от стремежа да се меси в нашите демокрации\", заяви френският президент за руския си колега. \"Меси се навсякъде в Европа и САЩ, за да отслаби демокрациите ни, защото смята, че това е полезно за страната му. Той иска Велика Русия. Хората се гордеят с политиката му. Той се държи изключително сурово с малцинствата и с противниците си с някаква представа за демокрацията, която аз не споделям\", отбеляза Макрон, като същевременно увери, че постоянно поддържа контакт с Путин. \"Уважавам го. Познавам го. Не си правя илюзии\", заключи Макрон.", "date": "2018.04.22", "title": "Макрон: Путин е много силен, меси се в нашите демокрации"}
{"url": "https://www.dnevnik.bg/v_pamet/2018/04/22/3167366_pochina_vurn_troiur_igral_v_poredicata_ostin_pauurs/", "text": "Актьорът Върн Тройър, станал известен с ролята си на Мини Ми в комедийната филмова поредица \"Остин Пауърс\", е починал в събота, съобщи новината във Фейсбук семейството му. Тройър беше висок само 81 см поради генетична аномалия. В изявлението на семейството се казва, че \"депресията и самоубийството са много сериозни проблеми\", но не се съобщава причината за смъртта. Главният актьор в поредицата \"Остин Пауърс\" Майк Майърс заяви, че Върн Тройърс ще му липсва и го определи като изключителен професионалист и много позитивен човек. Върн Тройър е признавал публично, че има проблеми с алкохола. През април беше съобщено, че той е приет в болница.", "date": "2018.04.22", "title": "Почина Върн Тройър, играл в поредицата \"Остин Пауърс\""}
{"url": "https://www.dnevnik.bg/sport/2018/04/22/3167371_za_treti_put_sustezatel_ot_ljuksemburg_specheli/", "text": "Боб Юнгелс (\"Куикстеп\") спечели 104-ото издание на най-старата колоездачна класика Лиеж-Бастон-Лиеж. Състезателят от Люксембург се превърна в едва третия представител на Великото херцогство, който триуфира в \"Старата дама\" след Марсел Ернцер през 1954 и Анди Шлек през 2009 г. Юнгелс, който не беше слаган сред един от фаворитите преди състезанието, изненада другите с атака 18 километра преди финала. Съставът на \"Куикстеп\" наложи високо темпо, за да пази лидера си Жулиен Алафилип, но Серхио Енао от \"Скай\" атакува и Юнгелс се присъедини към него. Последваха ги Майкъл Уудс (\"Драпак\") и Якуб Фулсанг (\"Астана\"), но състезателят от Люксембург продължи с високо темпо и се откъсна. В групата на фаворитите всички се гледаха един друг и това помогна на Юнгелс да отвори сериозен аванс. Той пресече финала след 6:24.44 часа езда, а 37 секунди след него пристигнаха Уудс и Ромен Барде от AG2R. Още две секунди по-късно финишира групата на големия фаворит и съотборник на Юнгелс Алафилип. Той доведе със себе си Доменико Поцовиво и Енрико Гаспарото (\"Бахрейн Мерида\"), Давиде Формоло (\"Бора\"), Роман Кройцигер (\"Мичълтън Скот\"), Серхио Енао и Фулсанг. Четирикратният шампион в Лиеж-Бастон-Лиеж Алехандро Валверде завърши едва 13-и. Испанецът не успя да сбъдне мечтата си да се изравни с великия Еди Меркс с по пет победи в надпреварата. Малшанс имаше шампионът от 2013 г. Даниел Мартин, който малко преди финалното изкачване Сен Никола спука предна гума и надеждите му за нов успех се изпариха. \"За мен това е най-великото еднодневно състезание, най-красивото. Като колоездач от Люксембург аз имам голяма подкрепа тук и моето семейство идва тук да ме гледа. Победата е много специална за мен\", каза Юнгелс. Победата е първа в Лиеж-Бастон-Лиеж за \"Куикстеп\". Съставът записва много успешна пролет, в която има 27 победи в различни състезания. Няколко дни по-рано \"Куикстеп\" записа дебютен успех и във \"Флеш Валон\" чрез Алафилип. Общо успехите в Белгия за местния отбор през 2018 г. са 11. \"Куикстеп\" спечели и двата монумента на територията на Белгия –  Обиколката на Фландрия чрез Ники Терпстра  и сега Лиеж-Бастон-Лиеж. Лиеж-Бастон-Лиеж е един от петте монумента в колоезденето, заедно с  Милано-Санремо , Обиколката на Фландрия,  Париж-Рубе  и Обиколката на Ломбардия. Първото издание на \"Старата дама\" е през 1892 година. Тазгодишното издание включваше 257 километра и близо 4000 метра различки във височините с 11 кратки и стръмни височини в региона на Ардените.", "date": "2018.04.22", "title": "За трети път колоездач от Люксембург спечели най-старата класика Лиеж-Бастон-Лиеж"}
{"url": "https://www.dnevnik.bg/sport/2018/04/22/3167392_mark_markes_vze_bezapelacionna_pobeda_v_gran_pri_na/", "text": "Световният шампион по мотоциклетизъм Марк Маркес спечели за шеста поредна година състезанието за Гран при на САЩ. Пилотът на \"Хонда\" не остави съмнение в превъзходството на любимата си писта, където никой друг освен него не е печелил. Испанецът взе първа победа за сезона, след като в Бахрейн беше втори, а в Аржентина едва 18-и. Маркес, който спечели квалификацията в събота беше наказан с три места заради инцидент с Маверик Винялес и трябваше да стартира четвърти. Това не му попречи и още в първия завой испанецът беше втори. Йоан Зарко поведе след добър старт, а Винялес изгуби две позиции. По-назад бяха Андреа Яноне, Валентино Роси и Андреа Довициозо. Постепенно Маркес поведе и започна да се откъсва, като никой не можеше да следва темпото му. В един момент Яноне беше втори, но италианецът беше изпреварен от Винялес. До края на състезанието световният шампион нямаше никакви проблеми и финишира спокойно на първото място. \"Моята стратегия беше да започна силно, да натискам здраво и да се откъсна. Ритъмът ми беше добър и съм доволен. Исках да се усамотя на първото място, за да не влизам в дуели\", каза след финала победителят. За Маркес това беше 93-и старт в кралския клас, като той взима 35-а победа и за 65-и път е на подиума. Той измина състезателната дистанция за 41:52 минути и завърши с аванс от 3.5 секунди пред Винялес. Подиумът дипълни Андреа Яноне със \"Сузуки\" (+6.704). Топ 10 допълниха Валентино Роси, Андреа Довициозо, Зарко, Дани Педроса (който караше с оперирана китка), Тито Рабат, Джак Милър и Алейш Еспаргаро. \"Насладих се на това състезание, въпреки някои проблеми с предната гума. Щастлив съм, надявам се това да бъде първото от поредица добри състезания\", каза Маверик Винялес след състезанието, посещавайки подиума си на покойния Ники Хейдън. След три кръга от началото на сезона в MotoGP лидер в шампионата е Андреа Довициозо с 46 точки, а Маркес има една по-малко. Трети излезе Винялес с 41 пред досегашния лидер Кал Кръчлоу (38 точки). Валентино Роси е едва седми с 29. Следващият старт през сезона е на пистата \"Херес\" за Гран при на Испания на 6 май.", "date": "2018.04.22", "title": "Марк Маркес взе безапелационна победа в Гран при на САЩ"}
