{"url": "https://www.dnevnik.bg/sviat/2020/01/10/4014957_london_gotvi_sobstven_cheren_spisuk_za_narushiteli_na/", "text": "Великобритания планира да създаде независим от Европейския съюз санкционен режим, в чиито рамки могат да се блокират активи на заподозрени в нарушения на човешки права, предаде  \"Файненшъл таймс\" . Граждани на Русия, Либия и Северна Корея може да се окажат засегнати от мярката според събеседници на вестника в правителството. Очаква се външният министър Домик Рааб да обяви механизма през февруари - след момента, когато се очаква Великобритания да напусне съюза. Впоследствие Лондон ще представи конкретен списък с хора, които ще бъдат засегнати. Замразяване на активи във Великобритания ще е сред ограничителните мерки, казват източници на \"Файненшъл таймс\". Граждани на Саудитска Арабия също може да попаднат в списъка заради убийството на Джамал Хашокжи в края на по-миналата година. За Рааб списъкът ще е пример за способността на Великобритания да играе глобална роля на международната сцена след Брекзит, продължава публикацията. Министърът същевременно признава, че Вашингтон и Отава вече са изпреварили с мерки срещу нарушители на правата на човека по закона \"Магнитски\", и обещава \"тясно сътрудничество\" с Канада, за да бъдат \"подведени под отговорност тези, които носят отговорност за най-сериозните нарушения на правата на човека по целия свят\". Рааб вчера е разговарял с канадския си колега Франсоа-Филип Шампан в опит да представи Великобритания като част от нова западна коалиция, която смята да накаже обвинените в убийства, мъчения и нехуманно отношение към други. Миналия месец ЕС потвърди, че създава общоевропейски санкционен механизъм за  случаи на нарушения на права по закона \"Магнитски\" . Очаква се инициативата да бъде разработена за половин година. \"Файненшъл таймс\" обаче се позовава на Рааб, за да заяви, че след приемането на собствен санкционен механизъм Лондон може да действа \"по-бързо и решително\", тъй като няма да е нужно да се съгласуват мерки с 27 държави, членуващи в съюза, както е сега. Например санкции срещу Русия обикновено не поддържат Италия, Гърция, Кипър и други, а пет членки бяха против създаването на европейски закон \"Магнитски\". През май миналата година Камарата на общините в Лондон прие регламент, позволяващ на Великобритания да води собствена санкционна политика, отделна от тази на ЕС, която може да включва замразяване на активи и забрана за влизане в страната.", "date": "2020.01.10", "title": "Лондон готви собствен \"черен списък\" за нарушители на права след Брекзит"}
{"url": "https://www.dnevnik.bg/zelen/2020/01/10/4014929_prirodozashtitnici_upravliavashtite_da_izberat/", "text": "Новият министър на околната среда и водите да бъде личност с достатъчен професионален капацитет, вътрешна убеденост и отговорно отношение към природата - за това настоя коалицията от неправителствени организации и граждански групи \"За да остане природа в България\" в позиция, разпространена днес, след като беше обявена  оставката  на досегашния шеф на ведомството Нено Димов. Той беше арестуван вчера, а ден по-късно му е повдигнато обвинение в умишлена безстопанственост заради водната криза в Перник. Според екокоалицията от избора на следващия екоминистър зависи \"гражданите в България да имат нормална среда на живот с чист въздух, чиста питейна вода и опазена природа, а България да избегне санкции от Европейската комисия\". За целта те апелират правителството окончателно да изостави \"досегашната политика на поставяне на частните интереси пред обществените, която води до катастрофа в областта на околната среда, водите, биоразнообразието и борбата с климатичните промени\".  Природозащитниците изтъкват като провали, изискващи промяна на политиката на Министерството на околната среда и водите няколко теми, които са лична отговорност на екоминистъра: От \"За да остане природа в България\" припомнят, че управлението на водните ресурси е пряка отговорност на Министерството на околната среда и водите. Според тях Нено Димов е действал безстопанствено както с язовирите за питейни нужди, така и с реките.  Въздухът: Екокоалицията припомня продължаващите обгазявания на Гълъбово със серен диоксид и новата наказателна процедура от 2019 г. по този проблем, както и осъдителното решение на съда на Европейския съюз през 2017 г. за мръсния въздух в България. \"ЕК все още не е доволна от мерките, предприети от Нено Димов по изпълнение на съдебното решение и през 2018 изпрати официално писмо, в което каза, че е обезпокоена от бавния темп на промените\", припомнят експертите на \"За да остане природа в България\".  Боклукът: Според природозащитниците в тази сфера на политиката правителството през последните три години е \"пълен провал\" с кулминация в \"безконтролния внос и горенето на отпадъци\". Хоризонталните наказателни процедури означават, че има систематично неприлагане на европейското природозащитно законодателство, извън единичните казуси. Природозащитниците напомнят, че срещу България са започнати хоризонтални процедури за европейската природозащитна мрежа \"Натура 2000\", за извършваните екологични оценки и оценки на въздействието върху околната среда (ОВОС). \"Натура 2000\": Димов е водил кампания срещу екологичната мрежа, като се е обявил срещу собствените си учени и международно признати български специалисти по биоразнообразие, се казва в позицията. Национални защитени терирории: Припомнят се също и опитите на Нено Димов се опита да прокара плановете за застрояване на Национален парк \"Пирин\" и Природен парк \"Витоша\". \"И двата парка сега са без актуален план за управление, а софиянци не могат да ползват ски съоръженията на Витоша\", допълват природозащитниците. Според тях заради нежеланието на Нено Димов да одобри плана за управление на Природен парк \"Българка\" продължават да се изсичат поголовно естествени букови насаждения във вододайните зони на Габрово и Трявна, като също заради липсата на планове за управление се изсичат безогледно и природните паркове \"Странджа\" и \"Сините камъни\".  \"За да остане природа в България\" обвинява Нено Димов, че не е действал в защита на природата и по Черноморието, след като България беше осъдена заради казуса \"Калиакра\", и е позволил да продължават \"да никнат нелегални строежи\" в община Царево\", както и е неглижирал \"криминалното опожаряване и източване на Шабленското и Дуранкулашкото езеро, извършени с разрешение на подчинения му регионална инспекция\".  Природозащитниците предупреждават още, че е възможно правителството да се наложи да върне на Европейската комисия (EK) близо 1 милиард лева за строежа на магистралата заради незаконно решение по ОВОС от 2017 г., подписано от Нено Димов. Те изтъкват, че от коментарите на ЕК по апликационната форма за магистралата става ясно, че избраното трасе унищожава Кресненското дефиле, нарушава европейските директиви и се очаква да доведе до високи глоби и наказателни процедури. Екокоалицията обвинява Димов и за преексплоатацията на горите. \"Нито един горскостопански план, приет по негово време, не е подложен на процедури по екологична оценка или да е извършена оценка за съвместимост с \"Натура 2000\", твърдят природозащитниците. Принципен проблем и \"масова практика\" на екоминистерството според позицията на природозащитните организации е и \"криенето на информация за околната среда\". Позицията припомня, че през 2019 година МОСВ е получило антинaгpaдaтa \"Kaтинap\" на Програма \"Достъп до информация\" зa влoшaвaнe нa пpaĸтиĸитe пo пpeдocтaвянe нa дocтъп дo инфopмaция и пo-ĸoнĸpeтнo зa oтĸaзитe дa пpeдocтaви дocтъп дo paзpeшeния, ĸoитo MOCB e издaлo нa въглищни цeнтpaли дa изгapят oтпaдъци зa eĸcпepимeнтaлни цeли – инфopмaция, cвъpзaнa cъc здpaвeтo и живoтa нa xopaтa. ", "date": "2020.01.10", "title": "Природозащитници: Управляващите да изберат внимателно следващия екоминистър"}
{"url": "https://www.dnevnik.bg/sviat/2020/01/10/4015010_otkradnati_v_drezden_legendarni_bijuta_sa_predlagani_v/", "text": "Две от изключителните бижута, откраднати миналата година в Дрезден, са били предложени на желаещи да ги купят в Израел. Това съобщи израелската фирма за сигурност CGI Group, наета за издирване на крадците и скъпоценностите след обира в един от най-прочутите музеи на Германия и Европа. Престъпният удар от 25 ноември беше много прецизно насочен и бързо извършен, а крадците избягаха с плячка за стотици милиони евро. Лица, твърдящи, че притежават Белия диамант от Дрезден и нагръдната звезда на Полския орден на Белия орел, искали за всеки от тях по 9 милиона евро (около 10 млн. долара). Това е станало в поредица от съобщения по електронна поща, обясни изпълнителният директор на CGI Group Цвика Наве. По думите му за плащането е било поставено условие да е в биткоин. \"Цялата информация е спроделена с прокуратурата в Дрезден\", допълва Наве. Но електронните писма са били криптирани с различни методи и е практически невъзможно да бъдат проследени, посочва агенция ДПА. Белият диамант от Дрезден е безцветен 49.71-каратов камък, шлифован в четвъртита форма, известна като възглавница. Смята се, че той е толкова чист, а създателят на колекцията Фридрих Аугуст I бил толкова омаян от красотата му, че платил около 1 милион долара, за да го притежава.", "date": "2020.01.10", "title": "Откраднати в Дрезден легендарни бижута са предлагани в Израел"}
{"url": "https://www.dnevnik.bg/sport/2020/01/10/4015017_voleibolut_shte_tursi_vnimatelno_selekcioner_za/", "text": "Българската федерация по волейбол (БФВ) ще избира внимателно кой да е селекционер на мъжкия национален отбор. Това заяви пред \"Дневник\"  Любомир Ганев, който получи управленски правомощия , а през март се очаква да стане председател на организацията. \"Договорът на Силвано Пранди изтече с края на олимпийската квалификация. Неговата голяма цел беше да класира отбора за олимпийските игри, тъй като той виждаше потенциала, в който някои се съмняваха\", каза Ганев. На олимпийската квалификация в Берлин българският отбор се представи силно и показа променен облик. След три поредни победи, включително срещу Франция и европейския шампион Сърбия, обаче българите загубиха от Германия в полуфинала. Игрите в Токио 2020 ще са вторите след Рио 2016, в които България няма да участва. По думите на Ганев сега трябва да бъде поставено вниманието върху олимпийските игри в Париж 2024. \"В моята управленска платформа съм заложил включването на треньорски съвет. Целта е да има специалисти, които да анализират кой треньор е най-подходящ. Трябва добре да обмислим\", продължи Ганев. Той добави, че Силвано Пранди е един от най-добрите треньори, привличани от българската федерация, и вратата за него остава отворена.", "date": "2020.01.10", "title": "Волейболът ще търси внимателно селекционер за националите"}
{"url": "https://www.dnevnik.bg/sviat/2020/01/10/4015013_sasht_obiaviha_novi_ikonomicheski_sankcii_sreshtu_iran/", "text": "Съединените щати наложиха още санкции на Иран заради ракетните атаки срещу американски войници тази седмица. \"Обявяваме допълнителни санкции срещу иранския режим,\" каза Мнучин на пресконференция в Белия дом, в която участваше и държавният секретар Майк Помпео. \"Несъмнено\" Иран искаше да \"убие американски войници\" по време на атаката, каза Мнучин.  Никой не пострада при ударите в сряда  и в медиите се появиха съобщения, че атаката е била контролирана и коодинирана с американската страна така, че да няма жертви, но Техеран и Вашингтон отричат това. По същото време американското министерство на финансите публикува съобщение. В него се споменават осем високопоставени представители на иранския режим, работили за \"дестабилизиращите цели\" на ислямската република. Санкциите ще останат в сила, докато Иран \"не промени поведението си\", каза в телефонен брифинг за журналисти специалният представител на САЩ по въпросите на Иран Брайън Хук. Икономическите мерки освен това пречат износът да \"поддържа живота\" на икономиката в страна, която по думите му \"е най-големият спонсор на тероризъм\". Сред хората, в ключени в санкционния списък днес, са секретарят на иранския Съвет за национална сигурност Али Шамхани, заместник-началникът на щаба на въоръжените сили Мохамед Реза Ащиани и ръководителят на милициите \"Басидж\" към гвардията (активни в дейности като потушаване на няколко антиправителствени протеста) Голамреза Солеймани. \"Финансиране на външната политика\" Осмината \"са осъществявали терористичните заговори на Иран в региона\" и са отговорни за \"убийството на 1500 иранци\" на скорошните протести, обясни Брайън Хук. Числата с жертвите от протестите преди седмици в  редица ирански градове бяха съобщени за \"Ройтерс\"  от официални представители. В него не е новият командир на  поделението на външни операции \"Ал Кудс\"  Есмаил Каани, наследил  убития  Касем Солеймани, тъй като той е санкциониран още от 2012 г. В новия списък са и най-големите производители на стомана, алуминий, мед и желязо, чиито годишни приходи са в размер на милиарди. Общо 17 компании са засегнати, включително такива от текстилната индустрия. Прибавена към санкционираните е и \"мрежа от три базирани в Китай и Сейшелите организации\", заедно с \"плавателен съд, участващ в покупката, продажбата и превоза на ирански металургични продукти, както и с доставката на критично важни компоненти за иранските металопроизводители.\" Хук добави, че всеки, който запази и продължи да развива бизнес отношенията си с компании от тези сектори, ще също ще попадне под ударите на санкциите, тъй като приходите от индустрията се използват за финансиране на външната политика. Същевременно Мнучин заяви, че ще бъдат направени изключения от санкции, за да може американци или чужди граждани да участват в разследването на авиокатастрофата на летището в Техеран със 176 жертви. В момента службата за контрол на чуждестранни активи трябва да издаде специално разрешение на американски разследващи и представители на \"Боинг\" да участват и потенциално да пътуват до Иран. Помпео междувременно каза, че \"вероятно\" самолетът е бил свален от иранска ракета. Вчера нямаше официални коментари по темата от американската администрация, но американски медии цитираха анонимно редица нейни служители, според които на базата на съществуващия материал се е случило именно това. Канада обвини Иран в прав текст, че негова ракета е свалила самолета, макар  премиерът Джъстин Трюдо да допусна , че това може и да е станало умишлено.", "date": "2020.01.10", "title": "САЩ обявиха нови икономически санкции срещу Иран заради ракетните удари в Ирак"}
{"url": "https://www.dnevnik.bg/sviat/2020/01/10/4014864_iranskata_propast_mejdu_evropa_i_trump_se_raztvaria/", "text": "Различията между САЩ и Европа по иранския въпрос изглеждат по-дълбоки от всякога след рязкото покачване на напрежението в последните дни, но Париж, Лондон и Берлин биха могли да се опитат да използват факта, че Доналд Тръмп открехна вратата за дипломацията. \"В последните три години пропастта продължава да се задълбочава\", отбелязва Бенжамен Хадад, френски изследовател от \"Атлантически съвет\" - мозъчен тръст във Вашингтон. След смъртта на влиятелния ирански генерал Касем Солеймани при американски въздушен удар и преди ответните атаки на Техеран срещу бази с американски военни в Ирак американският държавен секретар Майк Помпейо се отказа от дипломатическите клишета и упрекна европейците, че не са били \"толкова полезни\", колкото е очаквал, в подкрепата си за САЩ. Франция \"просто не е права\", отвърна той на френска министърка, заявила, че светът \"е станал по-опасен\" след смъртта на Солеймани. В сряда в изказването си, чиято цел бе да се постави началото на етап на успокояване, американският президент тържествено поиска подкрепата на европейските съюзници, които не престава да критикува. Той изиска две неща - съюзниците да постъпят като САЩ и да излязат от споразумението за иранската ядрена програма, също така да увеличат военните си усилия в Близкия изток. По първото искане отговорът изглежда категоричен и той е \"не\". Докато милиардерът републиканец говореше от Белия дом, неговият най-близък съюзник в Европа Борис Джонсън уверяваше за пореден път иранския президент Хасан Рохани в \"трайната ангажираност на Обединеното кралство\" към споразумението от Виена. Призив към НАТО Споразумението, подписано с Иран през 2015 г. от Германия, Китай, САЩ, Франция, Русия и Великобритания, остава \"най-добрата рамка, с която разполагаме в момента\", за да се попречи на Техеран да се сдобие с атомна бомба, смята британският премиер. Доналд Тръмп обаче се изтегли от него именно понеже смяташе, че то не може да постигне тази цел. На същото мнение е и Европейският съюз, въпреки че споразумението на практика е все по-застрашено след възстановяването на американски санкции и постепенния отказ на Ислямската република да изпълнява задълженията си по него. \"Струва ми се немислимо европейските съюзници да се хвърлят след Тръмп в пропастта, където той, изглежда, ни води\", казва за АФП Рейчъл Ризо, специалистка по трансатлантическа сигурност в друг мозъчен тръст - Центъра за нова американска сигурност. Според нея Вашингтон и европейците са на диаметрално противоположни позиции по този въпрос, като напрежението между тях заплашва да се задълбочи още повече, преди евентуално да настъпи разведряване на обстановката. Защото всъщност според мнозина лидери от Стария континент ескалацията в Близкия изток е резултат точно от изтеглянето на американците от иранското споразумение, което те така и не приеха. Второто искане на Доналд Тръмп беше отправено към НАТО, от която той поиска да се ангажира \"много повече\" в района. Европейците \"ще оценят иронията на един президент, който не престана да критикува Атлантическия алианс и неговите членове, а се обръща към тях, когато е изправен пред криза\", отбелязва Джули Смит от американската неправителствена организация \"Германски фонд Маршал\". \"Между чука и наковалнята\" Въпросът е дали те ще искат, при положение че ситуацията е по-напрегната от всякога, а също дали ще имат капацитета за това. \"Те обаче трябва да погледнат много сериозно на това искане\", за да не се окажат в същото положение като в Сирия, когато обявеното от Доналд Тръмп изтегляне на американците ги изненада, макар че той ясно заяви намеренията си много преди това, обяснява пред АФП Бенжамен Хадад. Джули Смит отбелязва, че европейците, загрижени едновременно да не конфронтират твърде открито с американския си съюзник и да не скъсат окончателно връзките си с Техеран, \"са между чука и наковалнята\". При все това речта на Доналд Тръмп остави известна вратичка за дипломация. Той отново заяви, че е готов да преговаря по ново споразумение с Иран, и изтъкна по безпрецедентен начин общите интереси на американците и иранците в борбата срещу джихадистката групировка \"Ислямска държава\". \"Налице е, колкото и да е парадоксално, по-интригуваща възможност, отколкото през септември\", каза Бенжамен Хадад. Тогава една среща между Тръмп и Рохани, подготвена от френския президент Еманюел Макрон, изглеждаше съвсем възможна в ООН, преди планът да пропадне. Според експерта след \"крайно бруталното, но много навременно\" ликвидиране на Солеймани \"се наблюдава различна динамика от американска страна, Тръмп е останал с впечатлението, че е отбелязал точка, че от позиция на силата е установил по-благоприятни отношения с Иран\". \"Макрон е в идеална позиция да изиграе ролята на посредник, но в крайна сметка това ще зависи от Вашингтон и Техеран\", допълва той./БТА", "date": "2020.01.10", "title": "Иранската пропаст между Европа и Тръмп се разтваря"}
{"url": "https://www.dnevnik.bg/kultura/2020/01/10/4014977_andrju_loid_uebur_shte_tursi_pantofkata_na_pepeliashka/", "text": "Британският композитор Андрю Лойд Уебър ще представи новия си мюзикъл \"Пепеляшка\" през септември в Лондон, а продукцията е описана като едно ново преосмисляне на класическата приказка. Спектакълът, за който Уебър вече е написал музиката, е базиран на идея на актрисата Емералд Фенел, съобщава \"Ройтерс\". Фенел беше сценарист на втория сезон на британския шпионски сериал \"Убивайки Ийв\", а като актриса участва в третия сезон на историческия сериал на \"Нетфликс\" \"Короната\", посветен на живота на кралица Елизабет II. В него тя влиза в образа на Камила Паркър Боулс. Тази пролет Фенел ще дебютира и като режисьор с филма \"Обещаваща млада дама\", на който е и сценарист. В лентата главната роля е поверена на Кери Мълиган. \"Отдавна исках да композирам моя версия на Пепеляшка, но не намирах адаптация на класическата приказка, която наистина да ме заинтригува\", коментира Лойд Уебър в официално изявление. Той добави, че Фенел е написала нещо наистина вълнуващо и оригинално и в момента, в който го е прочел, му е станало ясно, че ще работи с нея. Композиторът е известен с мюзикъли като \"Котките\" и \"Фантомът на операта\", а текстовете на песните за новата продукция ще напише Дейвид Зипъл, с когото вече са си партнирали при сценичната версия на романа на Уики Колинс \"Жената в бяло\". Режисьор на \"Пепеляшка\" ще бъде Лорънс Конър, който също вече е работил с Уебър. Интересен факт е, че мюзикълът ще се играе в Театър \"Джилиан Лин\", който от 2018 г. носи името на хореографката на \"Котките\" и \"Фантомът на операта\".", "date": "2020.01.10", "title": "Андрю Лойд Уебър ще търси пантофката на Пепеляшка в нов мюзикъл"}
{"url": "https://www.dnevnik.bg/sviat/2020/01/10/4015047_sled_agresivna_manevra_ruski_boen_korab_spria_na_50_m/", "text": "Руски боен кораб е извършил агресивна маневра срещу американски ракетен ескадрен миноносец \"Фарагът\" (USS Farragut е наричан на английски \"разрушител\") в северната част на Арабско море, съобщиха от Петия американски фолт. Руснаците са се отклонили едва на 50-ина метра от възможен сблъсък. В него се казва, че американската страна е изпратила няколко предупредителни сигала за действия, \"увеличаващи риска от сблъсък\". По международния стандарт за сигнали в морето са били направени и 5 кратки силни звукови сигнала, но командирът на руския кораб не се отклонил от курса, твърдят от американския флот. \"Фарагът\" е част от бойната група на ядрения самолетоносач \"Хари Труман\" и една от основните му задачи е да прехваща потенциално вражески кораби, опитващи се да наближат самолетоносача. Според Си Ен Ен, която първа разпространи новината, руснаците са се оттеглили едва след директна комуникация между мостика на двата кораба. Преди 7 месеца имаше подобен инцидент в Тихия океан, когато се наложи американският кораб да направи рязка маневра, за да не се блъсне с руския. Руското министерство на отбраната отхвърли твърденията на Пети американски фолт. Според руската версия американският кораб е пресякъл пътя на руския. Действията на американците са определени като \"непрофесионални\" и \"умишлено нарушаване на международните правила за сигурност\".", "date": "2020.01.10", "title": "След агресивна маневра руски боен кораб спря на 50 м от разрушител на САЩ"}
{"url": "https://www.dnevnik.bg/evropa/2020/01/10/4014891_ot_gashterizoni_i_pleteni_puloveri_do_uspehi_dnes/", "text": "Ветерани от студентските протести през 1968, природозащитници, борци за мир, консерватори, защитници на животните, феминистки, комунисти: на 12 и 13 януари 1980 година в Карлсруе се беше събрала една много пъстра група хора. Много от мъжете бяха с дълги бради и гащеризони, а жените - със саморъчно плетени пуловери. В крайна сметка от всичко това възникна една нова партия, която щеше да промени Германия. Роди се партията на \"Зелените\". Министър без висше образование Утвърдените до онзи момент германски партии не бяха виждали такова чудо. След края на войната във ФРГ десетилетия наред доминираха ХДС, ХСС, ГСДП и СвДП. А \"Зелените\" с летящ старт успяха още през 1983 година да влязат в Бундестага. В началото там ги третираха като невъзпитани деца. Но при тях бързо се появи и първото лидерско поколение - участниците в студентските протести от края на 60-те години. Ото Шили, известен като адвокат на крайни левичари, беше лицето на първата парламентарна фракция на Зелените. А Йошка Фишер, идващ от средите на тъй наречените автономни във Франкфурт, които изобщо не си поплюваха и участваха дори в насилия, през 1985 година стана екоминистър в провинция Хесен. Първият министър от редовете на \"Зелените\", при това - без висше образование. Битката срещу ядрената енергетика, борбата за мир на Запад и на Изток, защитата на гражданските права - тези теми доминираха през първите \"зелени години\". През 1993 Зелените се сляха с източногерманския \"Съюз 90\", в който се бяха обединили различни граждански движения от бившата ГДР. Обединената партия се нарече \"Съюз 90/Зелените\" и всъщност и до днес официално носи това име. Но в Източна Германия \"Зелените\" тъй и не успяват да привлекат широки електорални маси. Там подкрепата за тях е доста по-ниска, отколкото на Запад, и най-вече отколкото в големите градове в западните германски провинции. През 1998, близо две десетилетия след възникването, Зелените се добраха до самия център на властта. Като коалиционен партньор на социалдемократите \"Зелените\" управляваха Германия в продължение на седем години, а Йошка Фишер стана федерален министър на външните работи. Тъкмо в този период те изживяха и най-големия обрат в своята история. По време на Косовската криза Фишер подкрепи участието на германски войници в ударите срещу сръбски позиции, а партията му беше принудена да го последва, макар че дотогава водеше последователна пацифистка политика. И нищо чудно, че на партийния конгрес на \"Зелените\" през май 1999 той бе нацелен с пликче червена боя по дясното ухо. Зелените днес Докато бяха в правителството, \"Зелените\" постигнаха една своя важна цел - раздялата с атомната енергия. След дълги и мъчителни преговори през 2002 година политиката и бизнесът се договориха, че до 2020 година Германия ще се откаже от ядрената си енергетика. Днешният съпредседател на партията Аналена Бербок казва, че това решение е упражнило решително влияние върху нейната личност. Тогава била на 22, припомня тя в интервю за ДВ. \"За мен отказът от ядрената енергетика, прокаран от правителството на ГСДП и \"Зелените\", беше доказателство, че политиката може да постига промени дори когато съпротивата е толкова голяма. Като част от правителството \"Зелените\" осъществиха онова, за което се бяха борили дълги години\", казва тя. Вярно, че следващото правителство отмени това решение, после обаче дойде катастрофата във Фукушима през 2011 и Германия окончателно се отказа от атомната енергия. Рейтингът на \"Зелените\" в допитванията хвръкна нагоре и те спечелиха изборите за парламент (Ландтаг) в провинция Баден-Вюртемберг. Винфрид Кречман стана първият \"зелен\" министър-председател на федерална провинция. Откакто опазването на климата излезе на челни позиции в политическия дневен ред, \"Зелените\" в Германия стабилно получават около 20% подкрепа в допитванията и участват в правителствата в 11 от общо 16-те федерални провинции. На изборите за Европейски парламент през 2018 те постигнаха рекордните 20.5%. От пет години насам \"Зелените\" в Германия набират все повече скорост - нищо, че критиците им ги наричат \"партия на забраните\". В партията се записват много млади хора, а членският ѝ състав нарасна от 60 000 на 100 000 души. Мнозина наблюдатели смятат, че Зелените имат добри шансове отново да влязат в правителството след изборите за Бундестаг догодина. Една перспектива, за която едва ли някой е мечтал при основаването на партията преди 40 години.", "date": "2020.01.10", "title": "Германските \"Зелени\": От гащеризони и плетени пуловери до успехите днес"}
{"url": "https://www.dnevnik.bg/sport/2020/01/10/4014747_po_500_dolara_na_spasiavane_kak_vratar_ot_visshata/", "text": "Вратарят на \"Брайтън\" Матю Райън няма много възможности да се прибира в своята родина Австралия, докато сезонът във Висшата лига тече, но намери начин да се включи в борбата с опустошителните пожари в страната и последиците от тях. Стражът обяви, че ще дари сума на една от природозащитните организации, Wires. За всяко спасяване от вратарите във Висшата лига в предстоящия 22-и кръг австралиецът ще дарява по 500 австралийски долара (263 паунда). \"Заради опустошителните пожари у дома реших да помогна и ще дарявам по 500 австралийски долара за всяко регистрирано спасяване от вратарите във Висшата лига в кръга, който предстои. Избрах да даря сума за Wires, надявам се още повече хора да помагат и да бъдем полезни на всички, които са засегнати\", написа Райън в \"Туитър\". Средно на кръг във Висшата лига има между 50 и 70 спасявания от вратарите, които се отчитат от официалната статистика. Така Райън може да дари между 25 и 35 хиляди долара, което е между 13 и 18 хиляди паунда. 27-годишният австралиец има пет сухи мрежи от началото на сезона и е трети във Висшата лига с общо 75 спасявания. С повече от него са единствено Бернд Лено от \"Арсенал\" с 82 и Мартин Дубравка от \"Нюкасъл\" с 88. Пожарите в Австралия взеха най-малко 25 жертви, а хиляди домове бяха унищожени. От огнените стихии са засегнати милиони животни. Кризата в страната обедини  редица спортисти , които изразиха готовност да помогнат с различни суми.", "date": "2020.01.10", "title": "Хванете топката: как вратар от Висшата лига ще помага на родната Австралия"}
{"url": "https://www.dnevnik.bg/sviat/2020/01/10/4015067_i_spored_nato_iran_moje_da_e_svalil_samoleta_kiev/", "text": "Иран може да е свалил украинския пътнически самолет, разбил се вчера сутринта малко след излитане от Техеран. Това заяви генералният секретар на алианса Йенс Столтенберг и стана поредният западен представител, отправил подобно твърдение за ислямската република. Вчера канадският премиер  Джъстин Трюдо обяви тази версия за основната на Канада , а днес държавният секретар на САЩ Майк Помпео не я изключи. \"Важно е да установим фактите,\" каза първо Столтенберг, цитиран от \"Ройтерс\" и призова Иран да \"сътрудничи на разследването\". Той присъства на извънредна среща, свързана с Иран, на европейските външни министри. По-късно обаче добави: \"Нямаме причина да не вярваме на информацията, която видяхме от различни съюзници от НАТО... че самолетът може да е бил свален от иранските системи за противовъздушна отбрана,\" обясни Столтенберг. \"Затова и се нуждаем от задълбочено разследване, за да установим всички факти.\" Иран води разследване като страна, на чиято територия стана инцидентът със 176 жертви. След първоначален отказ Техеран е готов да допусне представители на \"Боинг\" (компанията, произвела машината) до разследването. На терен вече са украински експерти (тъй като самолетът бе на украинска авиокомпания), а анализът на \"черната кутия\" предстои в Техеран. \"Без прибързани заключения\" В социалните мрежи обаче се появиха кадри, според които иранските власти са заравнили с булдозери мястото на катастрофата. Според анализатори това би попречило да бъдат установени истинските причини за инцидента, включително да се провери дали украинският боинг е свален от ракета. В \"Туитър\" представители на иранските авиационни власти нарекоха твърденията \"абсурд\". САЩ обаче вече поискаха \"независимо разследване\", след като  обявиха, че се включват в съществуващото . Междувременно шефът на Националната служба за сигурност (СБУ) в Киев Иван Баканов, цитиран от  \"Интерфакс Украйна\" , заяви, че основните версии за инцидента, приоритизирани от разследващите в страната, са две: зенитно-ракетен комплекс или тероризъм. Това означава, че версията за технически проблем,  споменавана вчера като една от трите възможни , е отпаднала. Украински служители още вчера допуснаха, че полет 752 е бил уцелен от руска ракета. Президентът Володимир Зеленски обаче призова да не се правят спекулации, особено предвид чувствителността на темата за отношенията с Русия. И идеята за удар от ракета, макар да е разследвана от СБУ и да привлича вниманието на обществото, \"повдига серия въпроси\", така че е нужно въздържание от \"прибързани решения\", заяви Баканов.", "date": "2020.01.10", "title": "И според НАТО Иран може да е свалил самолета, Киев разследва \"ракетен удар или тероризъм\""}
{"url": "https://www.dnevnik.bg/bulgaria/2020/01/10/4015071_ekaterina_zaharieva_se_obiavi_za_po-goliama_rolia_na/", "text": "България настоява за успокояване на напрежението след последните събития, свързани с Ирак и Иран, за запазване на Глобалната коалиция за борба с Даеш в Ирак и на обучителната мисия на НАТО там. Страната подкрепя и по-голяма роля на Европейския съюз в региона. Тази позиция бе изразена днес от вицепремиера и външен министър Екатерина Захариева по време на първия за 2020 г. Съвет \"Външни работи\" в Брюксел, съобщи Министерството на външните работи. Той бе свикан извънредно заради последните събития в Ирак и региона. Външните министри бяха запознати с развитието на ситуацията от Върховния представител на ЕС по външни работи и политиката на сигурност Жозеп Борел и от генералния секретар на НАТО Йенс Столтенберг. Захариева изрази пълна подкрепа за активните действия на Върховния представител Жозеп Борел с цел деескалация на напрежението в региона. \"Трябва да играем водеща роля и да действаме сега, за да не съжаляваме по-късно. Трябва да предоставим силен мандат на Върховния представител за действията му в региона. Добре е да помислим за изпращането на специален пратеник на ЕС в Близкия изток\", каза Захариева. По време на съвета е потвърдено, че ЕС ще продължи да работи с всички международни и регионални партньори за успокояване на напрежението и е готов също активно да подкрепя всяка инициатива, идваща от региона, която има за цел дългосрочна стабилност и сигурност. съветът ще продължи да разработва конкретни начини за проактивна подкрепа на тези регионални усилия, информира пресслужбата на външното министерство. Министрите са били единодушни, че Ирак и регионът не могат да си позволят нова война, необходима е незабавна деескалация и максимална сдържаност на всички страни. \"Ще бъде изключително лошо решение, ако точно в момента, когато стабилизацията на Ирак е едва в началото си, Глобалната коалиция и обучителната мисия на НАТО се изтеглят от там. Ще настане хаос, групировката \"Ислямска държава\" ще се възстанови много бързо. Всички усилия, които международната общност положи – включително с цената на човешки жертви, и с финансови средства, за побеждаване на \"Ислямска държава\" ще се преобърнат много бързо\", е мнението, изразено от Захариева. Външните министри потвърдиха подкрепата на ЕС за единството, независимостта и териториалната цялост на Ирак и ангажимента си към стабилност и възстановяване на страната, продължава съобщшението. В него се казва, че е изразено общо мнение, че работата на Глобалната коалиция е от решаващо значение за стабилността на Ирак и трябва да продължи в тясно сътрудничество с иракските партньори. Съветът осъди всяка атака срещу силите на коалицията, включително последните атаки срещу базите й в Ирак. По повод катастрофата на украинския пътнически самолет в Иран, при която на 8 януари загинаха 176 души, България смята, че е много важно, каквито и сигнали има от Иран, да бъде извършено независимо разследване и да бъде даден достъп на експерти от държавите, които имат най-много жертви в катастрофата. \"Това ще позволи изясняване на истината и премахване на всякакви спекулации по случая\", прогнозира българският външен министър.  Министрите изразиха също дълбока загриженост от продължаващото намаляване на ядрените ангажименти на Иран в рамките на Съвместния всеобхватен план за действие (СВПД). ЕС остава ангажиран със запазването на СВПД, който е ключов елемент от глобалната архитектура за ядрена безопасност и е от съществено значение за регионалната стабилност и международната сигурност. Съветът призова за пълното и всеобхватно изпълнение на Плана от всички страни. Друг акцент в дневния ред на външните министри е била влошената среда за сигурност в Либия и военната ескалация в района на Триполи. В дискусията участва и Специалният пратеник на ГС на ООН за Либия Гасан Саламе. СВнР осъди военната ескалация в Либия. Заявена е позицията, че всяка външна намеса в Либия в подкрепа на която и да е от страните в конфликта би довела единствено до допълнително дестабилизиране на страната и региона. Министрите се обединиха около необходимостта от по-активна роля на ЕС за постигане на примирие, осъществяване на мониторинг за неговото спазване и в намирането на политическо решение на кризата, информира българското външно ведомство. \"Либия е в нашия двор. В момента там има между 700 000-800 000 незаконни мигранти - каза министър Захариева. – Не всички имат желание да се отправят към Европа, но крайно неприемливи са продължаващото насилие, атаките срещу мирни цели и граждани. Тревожно е и че имаме много играчи в региона – както държавни, така и недържавни структури. Министрите бяхме информирани и, че към Либия се отправят и много бойци от Даеш от Сирия.\" Външните министри потвърдиха подкрепа си за усилията на специалния представител Саламе. Изразена бе силна подкрепа и за Берлинската инициатива за провеждане на международна конференция за бъдещето на Либия, която да подпомогне прилагането на плана на Саламе за преодоляване на кризата. \"Всички дадохме много силен мандат на Жозеп Борел и германския външен министър Хайко Маас да се положат всички усилия за подкрепа на мисията на ООН в Либия и на Берлинската инициатива\", заяви външният ни министър Екатерина Захариева. Тя изрази надежда, че такава конференция ще бъде възможна още този месец. По време на дискусията за Либия министрите са отправили призив за спазване на наложеното от ООН оръжейно ембарго. В тази връзка Съветът реши да възложи на Върховния представител Борел да предложи конкретни мерки, които ЕС може да предприеме, за мониторинг на примирие и спазване на оръжейното ембарго по море, суша и въздух, стъпвайки на опита от Операция \"София\", проведена преди година в Средиземно море, завършва съобщението.", "date": "2020.01.10", "title": "Екатерина Захариева се обяви за по-голяма роля на ЕС в Близкия изток"}
{"url": "https://www.dnevnik.bg/photos/2020/01/10/4014761_fotogaleriia_svetovnite_snimki_na_denia_-_10_ianuari/", "text": "Момент от откриването на Зимните младежки олимпийски игри в Швейцария.", "date": "2020.01.10", "title": "Фотогалерия: Световните снимки на деня - 10 януари"}
{"url": "https://www.dnevnik.bg/sport/2020/01/10/4015082_jujna_koreia_vze_mladejkata_zimna_olimpiada_kum_koiato/", "text": "Южнокорейската провинция Гангвон ще е домакин на младежките зимни олимпийски игри през 2024 г., за които България до скоро твърдеше, че има интерес. Решението беше взето по време на сесията на МОК в Лозана, където в четвъртък започна третата зимна младежка олимпиада. Общо 79 от 81 гласували подкрепиха предложението игрите след четири години да са в Гангвон. В основата е залегнала приемствеността, като за събитието ще бъдат използвани съоръжения от зимните олимпийски игри в Пьонгчанг 2018. Идеята България да поиска младежки олимпийски игри се зароди през септември 2018 г. Тогава президентът на МОК Томас Бах препоръча на страната да се кандидатира за домакин на зимни олимпийски игри. Министър-председателят Бойко Борисов отвърна, че ще е по-добре най-напред България да натрупа опит с домакинство на младежкия форум и  възложи задача да се подготви кандидатура .      Намеренията бяха състезанията да са в София и на Витоша, както и на Боровец. Това постави на дневен ред  темата за състоянието на съоръженията на Витоша . Последва разговор на министъра на спорта Красен Кралев с Бах в Буенос Айрес. След него министърът посочи, че  бюджетът за домакинство на зимните младежки игри е между 30 и 40 млн. евро . Въпреки че постепенно темата за кандидатура на България отшумя, преди месец Кралев каза, че  \" имаме амбиция да подадем кандидатура за организиране на зимни младежки олимпийски игри през 2024 г.\" . Впоследствие генералният секретар на БОК  Белчо Горанов обясни пред \"Дневник\" , че преди няколко месеца е потвърдено пред МОК, че страната е готова да приеме наблюдатели. Отговор от МОК обаче не последвал. На сесията в Лозана за член на МОК беше избран президентът на ФИФА Джани Инфантино. С включването му международната футболна федерация се завърна в ръководството на олимпийския комитет след петгодишно отсъствие. Инфантино беше приет с 63 гласа \"За\" и 13 \"Против\". Освен него за членове бяха избрани председателят на Международната федерация по тенис Дейвид Хагерти и президентът на Японския олимпийски комитет Ясухиро Ямашита. Без представител остава леката атлетика, която заедно с футбола загуби позиции преди пет години покрай тежките скандали (изключени бяха Сеп Блатер от ФИФА и Ламин Диак от Международната федерация по лека атлетика).     ", "date": "2020.01.10", "title": "Южна Корея взе младежката зимна олимпиада, към която гледаше и България"}
{"url": "https://www.dnevnik.bg/analizi/2020/01/10/4014050_energiini_eksperti_proektut_aec_belene_e_rekordno/", "text": "                         Уважаеми г-н президент, Решението, да се обърнем към Вас, е нашата надежда, че под Ваша егида е последната възможност да бъде организирано открито обществено обсъждане за огласяване на обективните факти относно проектa \"Белене\" и спирането му, докато не е късно. Дълбоко сме убедени, че този проект е не само рекордно корупционен за новата история на България, но е и излишен за енергийната система на страната след 2030 година. За да илюстрираме тази наша убеденост е достатъчно да цитираме обосновката за напускане на предишния опит за строеж на АЕЦ \"Белене\" от страна на немската компания RWE: непрозрачно изразходване на средствата по проекта, лошо управление, недостатъчни финансови ресурси и опит на НЕК ЕАД. Нека добавим от нас проблема с непрестанното намаляване на кадровия потенциал. За нас е тревожно, че понастоящем се готви същата организация на проекта, като се използва същата \"източена\" държавна компания, която няма нито лицензи, нито разрешения за ядрени дейности, същите менажери и консултанти на НЕК, както при проваления втори опит. Няма информация от Министерство на енергетиката за намерения да организира търгове за отговорните поетапни дейности, което е задължение на държавната администрация по Закона за обществените поръчки (ЗОП). Нещо повече, за болшинството енергийни и ядрени специалисти, които не случайно не се допускат до форумите, организациите и медиите, проект поради редица несъответствия със съвременните стандарти на ЕС за ядрената безопасност, за сигурност на електроенергийната система и много други нарушения на българското законодателство. И не на последно място по важност бихме искали да изтъкнем високия икономически риск от този проект, за който сме убедени,че ще се превърне в икономическа катастрофа за страната. Убедени сме също, че след официалното обявяване на намеренията на правителството за изграждане на тази централа пред Европейската комисия (а такова до сега не е направено!) ще бъдат поставени десетки технически и финансови въпроси, на които този проект, както и цялата инвестиционна политика на държавата в момента в областта на Националния план \"Енергетика и климат\", не отговарят. Така например: АЕЦ \"Белене\" и при втория безуспешен опит за подновяване на строителството в периода 2006-2012 г., и сега, че \"вече сме платили едно оборудване и трябва да го използваме по някакъв начин\". Очевидно те са пренебрегнали дейността на \"Временна парламентарна анкетна комисия (към 41 Народно събрания) за проверка на всички данни, факти и обстоятелства за решения и действия по проекта АЕЦ \"Белене\" от 2002 г. до края на месец март 2012 г.\" Ако прокуратурата бе довършила разследването върху използваемостта на предишните доставки и изградености, които също бяха афиширани като потенциални активи в тогавашните проекти, щяха да са изяснени схемите за \"изчезването\" им. Дори стоманобетонният корпус на първи реактор бе разрушен по незаконен път за прикриване на дефектите и неговата неизползваемост, както и за облагодетелстване на деятели. Сега останките представляват компроментирана основа и доказателство за неизползваемостта на съществуващата площадка. Накратко, това, че впоследствие сме придобили едно оборудване, което е по-малко от 10% от бъдещия бюджет на проекта, не е основание да харчим останалите 90% при абсолютно неясни пазарни условия и смазващо конкурентната роля на новите електроенергийни технологии към годината на предполагаемия пуск на 1-ви блок.  Новият, трети опит за строителство на АЕЦ \"Белене\", е за политиците, които сляпо го подкрепят. Той се промотира при енергийна стратегия, която е с изтекъл срок и е невероятно морално остаряла. Нито стратегията за енергийно развитие, нито националният план за действие по енергийна ефективност са адекватни в условията на четвъртия енергиен пакет в ЕС. Действията за възстановяване строителството на АЕЦ \"Белене\" са в нарушение на изискванията на чл. 15 (3) и (4) и Раздел IV от Закона за безопасно използване на ядрената енергия; на чл.4 (2) , чл.46 (1) и чл.87 (3) от Закона за енергетиката; на чл.3, чл.6(6) от Закона за устройство на територията и пр.: без техническа оферта, без утвърдени основни технически документи за безопасността на проекта, с деградирала площадка, при това в Зона \"Натура\", с все още неясен формат на проекта и бюджет и много други недостатъци. Отричаме третия опит за строителство на АЕЦ Белене и защото той противоречи изцяло на Закона за регионалното развитие и на Национална концепция за пространствено развитие. Това са неизчерпателно изредени елементи от тежки нарушения на националото законодателство и европейските директиви, за което не трябва да чакаме ЕК да ни санкционира. Обосновката, която България трябва да представи пред ЕК, трябва да съдържа задълбочени сравнителни анализи защо точно АЕЦ \"Белене\" е необходима на Българската енергийна система, защо е най-изгодният от техническа и икономическа гледна точка вариант, или на газифицираните ТЕЦ в комплекса \"Марица изток\", или на неусвоения хидроенергиен потенциал или на малките модулни ядрени реактори и т.н. В тази връзка основателен е и въпросът ни, защо Министерство на енергетиката засекрети поръчания и платен от БЕХ доклад на БАН за целесъобразността от изграждане на АЕЦ \"Белене\". В него, макар и в осакатен вид, се прокрадваха обективни заключения за рискове от този проект.  АЕЦ \"Белене\" е причина за нова национална икономическа катастрофа поради няколко обстоятелства: - използването на наличните стари реактори означава да се изгради нерегулируема електропроизводствена мощност от 1000 мегавата, която не може да следи изменението на електропотреблението; – съществуващите два хилядника в АЕЦ \"Козлодуй\" са прекалено голяма нерегулируема мощност за ЕЕС на България. И сега един от двата блока се спира по време на пролетното пълноводие, съвпадащо с ниското електропотребление, или работи продължително на финансова загуба и увеличена ядрена опасност при 500 или 750 мегавата. Поради това изграждането и пускането на всеки блок в АЕЦ \"Белене\" ще бъде физически възможно само след спиране на съответен блок в АЕЦ \"Козлодуй\"; - технологиите за производство на електроенергия от слънце и вятър се усъвършенстват толкова бързо, че цените на електроенергията от тях спадат значително под цените от досегашните електроцентрали. Дори без да са предвидени в плановете на сегашните политици, възобновяемите източници ще станат преобладаващи. Но те са пресекващи. Грубо казано пресекват всяка вечер и възникват отново всяка сутрин. Добавянето на нерегулируеми ядрени хилядници към пресекваемите източници изисква изграждане и функциониране на още толкова хиляди мегавати, допълващи регулируеми електроцентрали. Това е антиикономически феномен, защото е причина за неимоверното удвояване на необходимите инвестиции, респективно на неприемливото нарастване на цените на електроенергията. Такава икономическа неизгодност на нерегулируемите ядрени хилядници не може да съществува в условията на един общоевропейски либерализиран пазар. Освен ядрената безопасност, а съществуващите постепенно да се погребват. Затова все по-често, както у нас, така и в други страни на ЕС, вече се говори не за \"икономическа целесъобразност\", а за \"политическа протекция\" и за несъстоятелна \"държавна подкрепа\" на новите ядрени проекти, а в същото време все по-малко чужди инвеститори изграждат енергийни обекти на пазарни принципи (без държавна подкрепа). Прекрачването на бегло очертаните икономически контури е непосилно за която и да е икономика и затова говорим, че изграждането на АЕЦ \"Белене може да има разрушителни последствия за българската. Решението за изграждане на АЕЦ Белене не отчита редица нови алтернативни политики и факти за енергийното развитие на България, като: - устойчивия спад на производството и потреблението на електроенергия в страната в резултат на приложение на редица мерки за енергийна ефективност и новите стандарти за сгради и улично осветление, като към 2035-2040 година прогнозите са, че - започналото масово навлизане на децентрализирани енергийни източници в съчетание с използване на запасители на електроенергия, които са в състояние да върнат част от запасената електроенергия през периодите на високи цени. Една разновидност на тези производители, които са и потребители, са притежателите на електроавтомобилите. - по-изгодния вариант за мадернизация на въглищните ни централи с приложение на нови паро-газови технологии с минимални емисии на парникови газове, което може да се окаже спасително за икономиката на региона на комплекса \"Марица изток\".  България успя да развие един от най-мощните инженерингови потинциали в света за изграждане на възобновяеми енергийни мощности. Български компании проектират и изграждат ВЕИ инсталации навсякъде по света. Този потенциал може да бъде успешно реализиран в страната, което ще бъде в съответствие с новата енергийна политика в контекста на \"Новата зелена сделка\" на ЕС и ще осигури изпълнението на Националния план \"Енергетика и климат\". Споменаваме накратко тези съображения, за да подчертаем, че досегашните слабости в планирането на енергийното развитие на страната могат да се преодолеят единствено чрез Светът преминава през периода на велик енергиен преход. Не бива да се допуска България отново да е губеща страна през този период. Страната има нужда от научно обоснована, формализирана и регламентирана организация за планиране на държавната енергийна стратегия, която включва пълен набор от влияещи фактори, методи и модели за планиране, анализиране и оптимално избиране на възможните подходи, политики и действия, а не от предопределени решения \"на парче\" за един проект, който води до загубата на милиардни под влияние на външни сили. Отговорите на въпросите, свързани с борбата за световно преразпределяне чрез проблемите при взаимодействието енергетика – икономика – технологии – околна среда – общество – сигурност – климат – глобализация- интернет на нещата, не бива да са отново за сметка на сателитни държави като България. Поради изложените съвсем накратко факти и обстоятелства ние апелираме, до изясняване на ограничителните условия и сроковете за работа на ТЕЦ-овете на местни въглища и на АЕЦ \"Козлодуй\", правителството да не променя действащото ПМС 250/28.03.2012 год. за прекратяване изграждането на АЕЦ \"Белене\". По времето на този мораториум да се разработи и узакони методология за стратегическо енергийно планиране, въз основа на която Като един от вариантите за възможно ядрено развитие в нея да бъде оценка на възможностите за използуване на доставеното оборудване за АЕЦ \"Белене\" за изграждане на 7-ми блок в АЕЦ \"Козлодуй\" с регулируема мощност. В заключение се обръщаме към Вас, уважаеми г-н президент, с предложение да организирате открита дискусия по темата с участие на широк кръг технически и икономически специалисти, на която да бъдат представени всички гледни точки, придружени от писмени становища, така както бе организиран разширения Експертен съвет на Миниистерство на енергетиката на 20 май 1997 година, който тогава далновидно оцени проекта като \"икономически и технически нецелесъобразен\". Готови сме да предоставим своите налични знания, опит, документи и архиви на всеки добронамерен участник в съграждането на здрава България.", "date": "2020.01.10", "title": "Експерти: АЕЦ \"Белене\" е рисков, корупционен и излишен проект"}
{"url": "https://www.dnevnik.bg/analizi/2020/01/10/4014374_tozi_razgovor_e_zaduljitelen_demenciiata_koiato_uj_ne/", "text": "                         \"Никога няма да вкарам близък в дом, особено пък майка и баща!\" зарича се млада жена в бурна дискусия в социалните мрежи. И допълва, че сме длъжни на свой ред да се грижим за родителите си, които са се грижили за нас. Поводът за виртуалната шумотевица е сигналът на омбудсмана Диана Ковачева, че в дом за възрастни хора с деменция за една година са починали 24 души от общо 60 настанени обитатели. Според омбудсмана процентът на починалите е притеснително висок – тревога, която проверката на социалното министерство отхвърли с констатацията, че в проверявания дом няма нарушения. Темата е деликатна и болезнена, пресича няколко фундаментални въпроса за човешкото съществуване, за които у нас няма култура да се говори, а камо ли да се действа. Оттук по естествен начин следват ефектните институционални акции, пораждащи емоционална вълна, но без прагматично дефиниране на проблемите и набелязване на нужните решения. Съвременното семейство се \"стеснява\". Това създава предизвикателства пред грижите за уязвимите му членове, сред които са възрастните хора с деменции. В отговор на променящото се общество държавите развиват политики тези необходими грижи да се оказват от професионалисти. Добрите световни практики са утвърдени и България има възможност да ги заеме и приложи. Въведени са индивидуализирани грижи – в дома на болния или извън него. У нас обаче \"този проблем все още остава в пределите на семейството\", обяснява социологът Венелин Стойчев, автор на пилотно проучване за нуждите на хората с деменция у нас. \"Истината е че \"даваме\" родителите си само ако са наистина много болни и ако признаем поражението си в жонглирането на грижата за тях, за семейството си и работата\", разказва Елица Баракова – активист за подобряване на грижите за дементно болните и дъщеря на човек с Алцхаймер. В същото време общественият ни договор мълчаливо не допуска хора с дефицити. Населените места са недостъпни за хора със затруднения, здравната система поставя сериозна финансова бариера пред уж гарантирания достъп (50% от разходите за здраве българинът вади директно от джоба си), а палиативните грижи са на практика извън обхвата на здравноосигурителната система. Конкретно възрастните с деменция могат да разчитат единствено на освидетелстване от ТЕЛК, което осигурява минимална финансова добавка към пенсията им. По данни на НЗОК през 2019 г. институцията е реимбурсирала частично лекарствата на 766 пациенти с диагноза Алцхаймер за малко под 140 хил. лв. В същото време болните от Алцхаймер у нас са повече от 70 000 души, а като се прибавят другите причини за деменция, засегнатите стават между 100 000 и 160 000. Пътят на много от тези хора – диагностицирани или не - завършва в домове. \"В повечето домове, без значение как се наричат и дали са \"профилирани\" се увеличава броят на хората с деменции. Мирише лошо, защото хората се сменят по график, а не по нужда. Хранят се по график, а не при желание. В скъпите домове една санитарка се грижи за десетина човека, а в по-достъпните домове една санитарка се грижи за 30 души. Персоналът рядко работи само там. Лекари няма. Няма дори на кого да платим за по-качествена грижа\", разказва Елица Баракова. По данни на Световната здравна организация (СЗО) хората с деменция са между 5 и 8% от населението над 60 години. През септември 2019 г. Фондация \"Състрадание Алцхаймер\" оповести данните от международно проучване. Двама от трима души смятат, че деменцията е нормална част от стареенето, разкриват резултатите. В същото са убедени и 62% от практикуващите в здравеопазването. В действителност деменцията се дължи на различни неврологични заболявания, като в 2/3 от случаите причина е болестта на Алцхаймер. Навременната диагностика и адекватното лечение може значително да повиши качеството на живот и да го удължи. В момента различни източници сочат, че между появата на първите симптоми и диагностицирането могат да минат между 2 и 5 години, а голям брой случаи изобщо не се диагностицират. Друго проучване, проведено в началото на миналата година в България сред 142 души показва, че 95% от респондентите не намират достатъчно информация за тези състояния, нито за услугите, които човек може да потърси за засегнатите си от болестта близки. Българският дипломат Илиян Василев губи съпругата си след 8-годишна битка с деменцията: \"Проблемът у нас е най-вече в игнорирането на това заболяване. Това изобщо не е тема. В България общественото възприятие за деменциите е под всякаква критика.\" Според Елица Баракова има остра нужда от лидерство, което да обобщи нуждите, да привлече професионалисти, да ги окрили за действие, и да обърне внимание на обществото. \"Всъщност науката сочи, че перспективата е все повече хора да бъдат засегнати от това заболяване и ние трябва да започнем да изискваме създаване на услуги. Нужен е също контрол върху качеството на съществуващите услуги, обучение на хората, ангажирани в грижата за хора с деменция\", допълва тя. Преди години любимият на хора по целия свят писател Тери Пратчет обяви, че е болен от Алцхаймер. Голяма част от борбата му с болестта беше публична, а целта беше да се подобри разбирането към преживяващите деменция. Тери Пратчет пожела след като болестта му се развие до определен етап, да получи медицински асистирана смърт. У нас евтаназията е забранена, а обществото ни е много далеч от готовността изобщо да говори спокойно за смъртта. В случая с Алцхаймер обаче този разговор е задължителен, ако търсим обективност и разбиране на проблема. \"По световни данни средната преживяемост след поставяне на диагноза Алцхаймер е 7 години, като хората са в относително приемливо състояние, да кажем, в 5 от тях. Близките ги изпращат в дом, когато вече не могат изобщо да се справят с грижите\", споделя Христина Янева, която коментира проблема като медик и дъщеря на засегнат от заболяването. \"Често тези хора имат и съпътстващи заболявания. Затова има медицинска логика да има страшно висока смъртност\", смята тя. Всъщност смъртта на близо половината обитатели на дом за стари хора само за година е ужасяваща, но това е естествен завършек на липсващите грижи за страдащите от деменция у нас. И въпросът не е дали тези хора можеше да са живи, а готови ли сме като общество да инвестираме за повече достойнство в оставащите им дни на тези, ако броят на тези дни няма да бъде умножен.", "date": "2020.01.10", "title": "Този разговор е задължителен. Деменцията, която уж не ни засяга"}
{"url": "https://www.dnevnik.bg/analizi/2020/01/10/4014611_da_ne_se_ogranichavame_samo_s_bolnica_za_ministrite_da/", "text": "                         Не знам защо се вълнувате толкова, че правителството искало нова болница за самото него си, ама за един по-тесен и изискан кръг от него си, а не за широкия кръг от куци, кьорави и сакати правителствени служители, дето ходят да си развяват гастритите и мазолите в сегашната Правителствена болница. Разбира се, че ще искат отделна болница – то, дето се вика, и аз съм ходила в Правителствена, което е достатъчно доказателство, че това не е никак луксозна и елитарна болница, а някакъв едва ли не временен лазарет. болницата няма да им е първото. Ето я например Националната служба за охрана. Нали се сещате кои са НСО? Онези, дето все блъскат някакви нещастници, дето пресичат на пешеходни пътеки, както и такива, които им пречат да карат с двеста и осемдесет по пътя от Полски Тръмбеш към Горна Оряховица. Така че, нека не се ограничаваме само с болница. Нека например има и правителствен язовир, построен специално за тесния кръг от правителството, така че когато другите язовири от страната бъдат източени от широкия кръг на правителството, тесният да продължи да има достъп до чиста питейна вода, с която да се жабурка, да си мие зъбите и да си приготвя пилешка супа. А също и, разбира се, да може да приготвя ястията за чуждестранни делегации, защото не върви да правиш с него. После какво ще я правим тая посланичка, като я свие коремът, докато се разхожда с трактор по новостроящото се трасе на магистрала \"Струма\"?? Също така, нека направим и един университет за тесния кръг от правителството и неговите, на кръга, деца. Може например да го разположим в Швейцария, защото там въздухът е достатъчно добър за специфичните им тесни бели дробове. Там може да се обучават и раздават дипломи на всички, които трябва да бъдат назначени на съответните тесни постове, за да няма после хън-мън, и кой бил завършил аграрна икономика с добър 3.75 във филиала на Свищовския университет, пък защо е назначен за член на нещо си, пък кой знаел испански на ниво В1, с което можеш да си поръчаш хляб в хлебарницата, но и едновременно да станеш консул във Валенсия, и прочие сложни бюрократични казуси, сещате се. Тва ще е И какво, какво още може да си направят тия хора, дето да не е за всички, а само за тесен кръг?? Щях да кажа банка, хахаха, ама после се сетих, че това вече е правено, бе, алоо. И въобще, то още от едно време така ни е останало – да си има нещо специално за едните (чиста вода по време на радиация, храна от резерва, сухо мляко), пък за останалите – квото има.", "date": "2020.01.10", "title": "Да не се ограничаваме само с болница за министрите, да има и язовир"}
{"url": "https://www.dnevnik.bg/sport/2020/01/10/4014643_nebrejniiat_berbatov_i_negoviiat_gol_na_veka/", "text": "Небрежно докосване от Димитър Бербатов и в стил \"Димитър Бербатов\". Попадение на българина след технично изпълнение беше избрано за гол на века за \"Монако\". Клубът проведе анкета сред почитателите си, а голът на Бербатов срещу \"Ница\" от 2014 г. получи 45% от гласовете. \"Благодаря, \"Монако\", написа българинът във \"Фейсбук\".", "date": "2020.01.10", "title": ""}
{"url": "https://www.dnevnik.bg/sviat/2020/01/10/4014468_po-mladite_bulgari_viarvat_poveche_na_trump_no_vsichki/", "text": "                        63% от българите не смятат, че президентът на САЩ Доналд Тръмп е способен да се справи със световната политика, а 26% имат доверие в него. 67% и 26% са съответно средните показатели за Европа. Освен това по-младите българи са по-склонни да изразят подкрепа за него, същото важи за младите словаци и руснаци. Това показва проучване на авторитетния център \"Пю\", проведено през пролетта и есента на 2019 г. То обхваща 32 държави, в които средно 64% от хората нямат  доверие на Тръмп. В проучването са включени и четирима други световни лидери –  Ангела Меркел ,  Еманюел Макрон , Владимир Путин и Си Цзинпин. Путин е най-популярният сред тях – той се ползва с доверието на 62% от българите, следва го Ангела Меркел с 50%, Макрон с 32% и Си с 23%. България е и една от двете европейски държави, в които  доверието към Путин  е над 50%, другата е Гърция. Повечето от политиките на Тръмп са непопулярни по света. Над 50% неодобрение е регистрирано за оттеглянето на САЩ от  ядреното споразумение с Иран , ограниченията на имиграцията, издигането на стена по границата с Мексико, оттеглянето от споразумения за климата и налагането на мита върху други стоки. Единственото негово действие, което събира повече подкрепа, отколкото негативни мнения (41% на 36%) са преговорите със севернокорейския лидер  Ким Чен-ун. Има шест държави, в които около или над половината население изразява подкрепа за Тръмп. В Израел например 74% подкрепят решението му да премести посолството от Тел Авив в Ерусалим, а 66% са доволни от развалянето на ядрената сделка с Иран. Фараж, Фидес и крайнодесните Като цяло поддръжниците на десни популистки партии са почитатели и на Тръмп. Във Великобритания, например, подкрепата за него сред избирателите на \"Юкип\"на  Найджъл Фараж  е 63%, а сред другите – 22%. 48% от избирателите на унгарската \"Фидес\" одобряват Тръмп, за разлика от едва 19% от останалите унгарци. Висока подкрепа той има и сред избирателите на близката до Католическата църква полска партия \"Право и справедливост\" - 61%, но и като цяло в Полша – 42%. САЩ като цяло Отношението към Америка е позитивно, но има големи разлики между 33-те нации. Най-проамерикански са настроени Полша (79%), Литва (70%) и Унгария (66%). България също е сред по-големите почитатели на САЩ сред европейските държави със своите 57% - също, колкото и Великобритания. Най-скептични към САЩ вЕвропа са холандците, от които само 46% изразяват одобрение, шведите (45%) и германците (39%). Извън континента, най-голяма подкрепа САЩ имат в Израел (83%).", "date": "2020.01.10", "title": "По-младите българи вярват повече на Тръмп, но всички се уповават на Путин"}
{"url": "https://www.dnevnik.bg/sviat/2020/01/10/4014571_iranskite_raketi_ne_sa_za_podceniavane/", "text": "Изстрелването от Иран на повече от дузина ракети по ръководените от САЩ сили в Ирак стана след години на подготовка за конфронтация с неговия враг - суперсила с по-голяма и по-модерна военна мощ. Заливната държава разполага с повече от 500 хил. души редовна армия, включително 125 хил. членове на елитното й звено - Корпуса на гвардейците на ислямската революция (КГИР), се казва в миналогодишен доклад на Международния институт за стратегически изследвания. Но международните санкции и ограниченията за внос на оръжие пречат на Иран да разработва или купува по-съвременни оръжия. За да компенсира този дисбаланс, Иран разработи асиметрични средства за отговор - балистични ракети, смъртоносни дронове и мрежа от съюзнически милиции в Ирак, Сирия, Ливан и Йемен, освен всичко друго, за да може да причинява щети, избягвайки традиционното бойно поле. \"Ако се води конвенционалната война, те щяха да са напълно разбити\", каза бивш британски военен командир, пожелал да остане анонимен, имайки предвид чувствителността на въпроса. \"Конвенционалните им сили са много, много разпръснати и доста стари, освен това с остаряло въоръжение. Те харчеха всичките си средства за способности за асиметрични атаки. В това отношение са много добре подготвени\". До вчера стратегията бе да не се стига до пряк конфликт със САЩ, след като напрежението се покачи, откакто Вашингтон излезе от многостранната ядрена сделка през 2018 г. и възобнови санкциите си. Съперникът от Залива - Саудитска Арабия неотдавна усети какви щети могат да бъдат нанесени с ракети и дронове, след като удар срещу петролните й обекти миналата година за кратко намали продукцията й наполовина и блокира 5 процента от световните доставки на петрол. Рияд и Вашингтон обвиниха Иран, че свързан с атаката, нещо, което Техеран отрича. Иран разполага с най-много балистични ракети в Близкия изток. Някои от тях са базирани върху по-старите, широко използвани модификации на ракети \"Скъд\" с обсег от най-малко 750 км (466 мили). Други, създадени въз основа на севернокорейските ракети \"Нодон\", могат да прелетят до 2000 км., като в обсега им са Израел и Югоизточна Европа, според доклад на американската Агенция за военно разузнаване от миналата година. КГИР разполага с флотилия от въоръжени с ракети моторни лодки и малки подводници, които може да използва срещу американски военни кораби или търговски танкери, за да прекъсне транспортния поток на петрола във водите на Залива, където според Вашингтон Техеран е атакувал шест танкера миналата година. \"Ако погледнете корабите, танковете и изтребителите, Иран изглежда доста слаб. Но ако вземете предвид антикорабните и балистичните ракети, дроновете и други подобни оръжия, тогава той изглежда доста по-силен\", каза Джереми Бини, редактор за Близкия изток и Африка на списание \"Джейнс дифенс\". Иранските дронове може да бъде използвани за наблюдение или да са въоръжени с бомби, казват военни експерти. \"В Персийския залив на Иран действително не са му необходими големи кораби, нито фрегати и разрушители. Моторниците и корабите, въоръжени с оръдия и ракети, ще свършат работа\", каза Хосеин Арян, военен анализатор, който е служил 18 години в иранския флот преди и след Ислямската революция от 1979 г. Генерал-майор Касем Солеймани, чието убийство при американски удар с дрон в Багдад миналата седмица провокира иранското отмъщение вчера, беше командващ на силите \"Ал Кудс\" на КГИР. Това звено извършваше тайни операции извън Иран, като работеше в тясно взаимодействие със съюзнически сили и милиции в Ирак, Сирия и Ливан. Иранските лидери обещаха сурово отмъщение заради гибелта на Солеймани, който бе национален герой за много иранци, но бе смятан за опасен злодей от западните правителства. Той бе погребан в Иран във вторник, след като десетки хиляди иранци се събраха, за да му отдадат последна почит на церемония, водена от върховния лидер на Иран. Американски представители заявиха, че Солеймани е бил убит, защото разузнаването е установило, че сили под негово командване са планирали атаки срещу американски цели в региона, въпреки че не е предоставило доказателства. Демократите в американския Конгрес и някои от кандидатите на партията за номинация за президент предупредиха, че ескалацията на конфликта може да разпали по-голяма война в Близкия изток. Ливанската \"Хизбула\" заедно с шепа иракски милиции, тясно свързани с Иран, вече се зарекоха да отмъстят на американските сили за гибелта на Солеймани. Повече от 5000 американски войници се намират в Ирак заедно с други чуждестранни войски като част от коалицията, обучаваща и подпомагаща иракските сили за сигурност срещу заплахата от екстремистите от \"Ислямска държава\". Американски войски са разположени също в бази в Кувейт, Саудитска Арабия, Обединените арабски емирства и Катар. На катарска територия се намира военновъздушната база \"Ал Удейд\" - най-големият американски военен обект в региона. В Бахрейн е намира щабът на Пети американски флот. /БТА", "date": "2020.01.10", "title": "Иранските ракети не са за подценяване"}
{"url": "https://www.dnevnik.bg/gradska_sreda/2020/01/10/4013700_bulgargaz_toplofikaciia_sofiia_da_si_plashta_ili_da/", "text": "Софийската топлофикация не е платила сметките си за природен газ от юли, а само лихвите за забавянето вдигат дълга й с по 17 хил. лв. на ден. Напрежението между общинската фирма и държавната \"Булгаргаз\" се засилва в последните дни с намеци за спиране на газа и предложения \"Топлофикация\" да си търси друг доставчик. Това се вижда от официално писмо на газовия доставчик до министъра на енергетиката Теменужка Петкова и в отговорите на двете компании на въпроси на \"Дневник\". Това става в разгара на зимния сезон, в който семействата на 420 хил. абонати на дружеството или общо 1 млн. души, очакват от него топлина и топла вода. До 7 януари 2020 г. просрочените задължения на \"Топлофикация София\" ЕАД с настъпил падеж са общо в размер на 200.5 милиона лева като от тях 3.14 милиона лева са неустойка за забавеното плащане, съобщават от \"Булгаргаз\" ЕАД. \"Натрупаното задължение е в резултат на неплащане на издадените фактури за доставен природен газ, като най-старата от тях е от месец юли 2019 г.\", уточнява доставчикът. На 13 декември 2019 г. \"Булгаргаз\" сигнализира с писмо министъра на енергетиката Теменужка Петкова, че \"от началото на декември \"Топлофикация София\" не е извършвало плащания като не е предоставило и график за погасяване на просрочените задължения\". Към тази дата те са в размер на 155.79 милиона лева. Погасяването на задълженията от \"Топлофикация София\" ще осигури и гарантира доставките на природен газ в отоплителния сезон за всички клиенти на \"Булгаргаз\", както и на софийското топлофикационно дружество, предупреждават в писмото си до министър Петкова от \"Булгаргаз\". Копие от него е изпратено и на новия изпълнителен директор на отоплителното дружество Александър Александров. На въпрос на \"Дневник\" вярно ли е, че не си плащат задълженията, от \"Топлофикация София\" отговориха писмено на 20 декември 2019 г., че \"не са спряли да плащат задълженията си към доставчика и \"през последните дни от дружеството към \"Булгаргаз\" ЕАД са преведени над 5 милиона лева\". На 26 ноември 2019 г., дни след назначаването на новия изпълнителен директор на софийското дружество Александър Александров, той заяви на пресконференция, че \"в момента дълговете към \"Булгаргаз\" са 147 милиона лева, които включват и 50 милиона лева авансова фактура за месец ноември. Всички задължения се обслужват редовно\".      Александров обясни тогава пред \"Дневник\", че основна причина за натрупаните задължения през 2019 г. са високите цени на квотите за въглеродните емисии. Пред Дарик радио той уточни, че когато през пролетта енергийният регулатор е определял цените, той е калкулирал в цената на парното 11 лв. за въглеродните емисии, които \"Топлофикация\" трябва да купува, а те струват 28 евро. Така при предвидени 10 милиона лева за целта, дружеството трябва да плати 50 милиона лева, което също е част от финансовите проблеми Според данните, предоставени от \"Булгаргаз\" се оказва, че само в периода от 12 декември 2019 г. до 7 януари – 26 календарни дни, задълженията на \"Топлофикация София\" към доставчика са се увеличили с нови 44.7 милиона лева. От отоплителното дружество определиха проблема със задълженията към доставчика като системен и причина за това бил договореният начин на плащане за природния газ. Той бил с неизгодни условия за топлофикацията, но от доставчика отказвали да ги променят. \"Топлофикация София\" трябва да заплаща авансово за прогнозни количества газ, които сама определя, и след изтичането на съответния месец се прави изравняване. Абонатите на дружеството обаче плащат сметките си за потребената топлинна енергия (за същия този месец) близо 2 месеца след нейното фактуриране. Това създава дисбаланс в плащанията към доставчика, обясниха от отоплителното дружество. И добавиха, че принципалът на дружеството – Столичната община, многократно била поставяла въпроса за промяна на неизгодните условия в договора с \"Булгаргаз\", но винаги от там срещала отказ. Тази схема на плащане на природния газ – с предварително заявяване на прогнозни количества гориво към доставчика и авансовото им плащане, е избрана от \"Топлофикация София\", а не е наложена от доставчика, обясниха от \"Булгаргаз\". Общинското дружество я е предпочело, защото така избягва финансовото обезпечение, което се изисква по другата възможна схема – заплащане на горивото след месеца на доставката му. Доставчикът на газ заявява, че ако на софийското дружество условията по договора не му харесват, то има възможност при действащия вече либерализиран пазар на горива у нас - енергийната борса, да си търси природен газ от други източници. Според \"Топлофикация София\" не се е случило нищо различно от обичайното от години. Привеждат се данни, че в този период на годината задълженията към \"Булгаргаз\" са били 193.8 милиона лева през 2007 г., през 2008 г. - 268.6 милиона лева, през 2009 г. - 140.8 милиона лева, през 2010 г. - 100.8 милиона лева. Растящите огромни дългове предизвикаха старият Столичен общински съвет единодушно да гласува през юли 2019 г. ръководството на \"Топлофикация София\" да търси международен консултант да го управлява и да осигури стратегически инвеститор за технологичното му обновяване. Нужната сума за това се определя на 500 милиона лева. Засега няма индикации той да е намерен.", "date": "2020.01.10", "title": "\"Булгаргаз\" настоява \"Топлофикация София\" да си плаща и напомня, че може да си търси и друг доставчик"}
{"url": "https://www.dnevnik.bg/evropa/2020/01/10/4013309_edin_politicheski_eksperiment_se_razgrushta_na_dunava/", "text": "По време на Хабсбургската империя абревиатурата \"k.u.k.\" значела \"kaiserlich und königlich\" или имперски и кралски. В днешна Австрия тя значи Себастиан Курц, канцлера консерватор,  преизбран през септември , и Вернер Коглер, лидер на Зелената партия, който е вицеканцлер, пише \" Файненшъл таймс \". Новото австрийско коалиционно правителство, което  встъпи в длъжност във вторник , е експериментална смес от десни икономически и културни политики и прогресивна защита на околната среда. То ще създаде потенциален прецедент за други европейски страни, особено за Германия. Коалицията на консерватори и \"Зелени\" е приветствана поради три причини. Първо, тя показва, че Австрия не е в капана на \"големите коалиции\" между Австрийката народна партия и социалдемократите. Както и в Германия, където три от последните четири правителства бяха на \"големи коалиции\", тази формула, прилагана твърде дълго време, се превръща в рецепта за водещи до отслабване кавги, намиращи се в застой политики и увеличаване на подкрепата в обществото за десния популизъм. На второ място, добре е, че Курц скъса с крайнодясната Партия на свободата, с която управляваше от декември 2017 до юни 2019 г. Това правителство падна след скандала \"Ибисагейт\", свързан с видеозапис, на който тогавашният лидер на крайната десница Хайнц-Кристиан Щрахе обещава облаги срещу финансиране на жена, представяща се за племенница на руски олигарх. Според ФТ по време на 18-те месеца съвместно управление на двете партии крайнодесните са предизвикали недоверие у европейските партньори на страната. На трето място, коалицията на Дунава ще е тест за твърдението, че мнозинството европейски избиратели не искат опростените \"пенкилери\" на крайните националисти и антисистемни популисти. Те искат разумна смес от социален капитализъм, контролирана глобализация и усилия срещу климатичните промени. Изданието коментира, че в  съвместната програма  на двете партии има окуражителни елементи. Тя предвижда балансирани бюджети, намаляване на дълга, намаляване на данъка върху доходите и мерки, целящи постигане на въглеродно неутрална икономика до 2040 г. Според ФТ има обаче и две ненужни, нетолерантни предложения, за които Курц е настоял – превантивно задържане на търсещи убежище, смятани за потенциална заплаха, и разширяване на забраната за носене на забрадки в училищата. Австрийският политически експеримент все пак не може да служи във всички отношения като модел за Германия. \"Зелените\" са по-малък партньор във Виена и няма да имат големи министерства като финансовото или външното. В Германия обаче каквато и да е коалицията между християндемократи и \"Зелени\", вероятно ще бъде по-балансирана, отразявайки електоралната сила на всяка от двете партии. Но ако \"Зелените\" вземат външното министерство или други високи постове, ще трябва да проявят повече здравомислие за реалностите за властта, отбелязва още изданието, според което до следващите избори за Бундестаг германските \"Зелени\" трябва да отдадат по-вече внимание на политиката за сигурност и отбрана. Те са против увеличаването на разходите за отбрана, припомня ФТ.", "date": "2020.01.10", "title": "Един политически експеримент се разгръща на Дунава"}
{"url": "https://www.dnevnik.bg/bulgaria/2020/01/10/4014689_vuzduhut_v_sofiia_e_opasno_mrusen_bufernite_parkingi/", "text": "Въздухът в София е опасно мръсен, показва данните на гражданското сдружение  AirBG . Според тях нивата на фини прахови частици в целия град са над два пъти по-високи от нормата, която е 50 микрограма на 1 куб. м. В някои части на центъра, както и в източните райони разликите са дори над 6 пъти. Гражданското сдружение мери моментните данни, а сайтът на Министерството на околната среда подава осреднени - за 24-часов период и именно за него важи нормата от 50 микрограма на 1 куб. м, отбелязват експертите на Столичната община. Средните стойности, публикувани от общината за днес, сочат, че две от петте станции на Министерството на околната среда са отчели превишение на фините прахови частици - в \"Павлово\" и \"Хиподрума\", където нивата са над три пъти по-високи и преминават границата от 200 микрограма на куб. м.      Заради очакваните по-високи нива на замърсяване Столичната община въвежда днес безплатни буферни паркинги за всеки, който остави колата си и използва градския транспорт. Те са разположени по линиите на метрото на бул. \"Цариградско шосе\", бул. \"Черни връх\", бул. \"Ломско шосе\", на бул. \"Александър Малинов\" и на бул. \"Драган Цанков\". Освен в София въздухът е опасно мръсен в още няколко български града, сочат също данните на  AirBG  - в Пловдив, Дупница и Благоевград.", "date": "2020.01.10", "title": "Въздухът в София е опасно мръсен, буферните паркинги са безплатни"}
{"url": "https://www.dnevnik.bg/sport/2020/01/10/4014442_bulgarskiiat_otbor_se_nasochva_kum_purvite_startove_za/", "text": "Българският отбор по фрийрайд се насочва с амбиция за добро представяне в първите стартове за сезона. В събота петима състезатели ще премерят сили в четири категории. Двама от тях ще участват в състезанието в Льо Розие, което е от най-висок ранг от 4 звезди. Симеон Павлов и Валери Пелтеков са записани в ските при мъжете, като категорията е най-оспорваната заради голямата конкуренция. Борислав Гарибов започва последния си сезон в ските при младежите с участие в Капл, Австрия, където миналата година завърши пети. Състезанието е с ранг 2 звезди, като в него ще се включи и Тина Близнакова (ски), която получи \"уайлд кард\". Борис Първанов (сноуборд) също е поканен в надпреварата с ранг 3 звезди.  Тази година  българският отбор увеличи състезателите си на 12 . Те ще се включат в квалификациите за световния шампионат в дисциплината (Freeride World Tour), като фокусът ще бъде предимно върху младежите.", "date": "2020.01.10", "title": "Българският отбор се насочва към първите стартове във фрийрайда"}
{"url": "https://www.dnevnik.bg/evropa/2020/01/10/4014690_sled_nad_3_godini_kriza_britanskite_deputati_odobriha/", "text": "Британските депутати дадоха вчера, с исторически вот след три години и половина на криза, окончателното си одобрение за законопроекта, който ще позволи на Обединеното кралство да напусне ЕС на 31 януари, предадоха \"Франс прес\" и \"Ройтерс\". Камарата на депутатите, доминирана от консерваторите на премиера Борис Джонсън, прие текста с 330 срещу 231 гласа. След като мине през Камарата на лордовете следващата седмица и след това получи одобрението на кралицата, текстът, който превръща в закон споразумението за Брекзит, договорено с Брюксел, остава да бъде ратифициран от Европейския парламент на 29 януари - два дни преди съдбоносната дата. След като в края на миналата година Джонсън свика и спечели с голямо мнозинство предсрочни парламентарни избори като обеща да осъществи Брекзит в края на януари, несигурността около въпросите кога и как Великобритания ще напусне ЕС в голяма степен намаля.", "date": "2020.01.10", "title": "След над 3 години криза британските депутати одобриха законопроекта за Брекзит"}
{"url": "https://www.dnevnik.bg/bulgaria/2020/01/10/4014693_dvama_dushi_zaginaha_sled_kato_vlak_blusna_kola_na_jp/", "text": "Двама души загинаха след сблъсък между лек автомобил и влак. Инцидентът стана снощи на жп прелеза край сливенското село Желю войвода, съобщава БНТ. В автомобила са пътували пет души, като единият от тях е загинал на място. Вторият починал е бил закаран до Спешното отделение в Сливен, но лекарите не успели да го спасят заради множеството му тежки травми. Двама души са още в болница, а последният пътник от колата е бил изписан. Единият от пострадалите е с опасност за живота. По време на инцидента прелезът е бил със спусната бариера, звукова и светлинна сигнализация, твърди БНТ. В пътническия влак са пътували около 20 души. Те бяха извозени няколко часа след инцидента до гара Сливен с автобус.", "date": "2020.01.10", "title": "Двама души загинаха, след като влак блъсна кола на жп прелез"}
{"url": "https://www.dnevnik.bg/evropa/2020/01/10/4014692_es_zashtitava_iadrenata_sdelka_s_iran_vupreki_priziva/", "text": "Председателят на Европейския съвет Шарл Мишел защити вчера ядреното споразумение с Иран и предупреди иранския президент Хасан Рохани да не предприема никакви \"необратими действия\", предаде \"Франс прес\". Споразумението беше \"важен успех след 10 години интензивни международни преговори и остава важен инструмент за регионална стабилност\", се казва в съобщение от офиса на Мишел. В телефонен разговор с Рохани Мишел подчерта ангажимента на ЕС за намаляване на напрежението след  изстрелването на ирански ракети по бази в Ирак , където са разположени американски войници. Иранската държавна телевизия съобщи, че нападението е отмъщение за  убийството на ръководителя  на поделението \"Ал Кудс\" на революционната гвардия Касем Солеймани американски дрон на 3 януари край Багдад.  Тръмп, който в сряда  заложи на успокояване  на напрежението с Техеран, настоя европейците да напуснат споразумението за иранската ядрена програма, подписано във Виена през 2015 г. САЩ се оттеглиха от него през 2018 г. и възстановиха санкциите срещу Иран. Великобритания, Франция и Германия продължават да са част от това споразумение, както и Русия и Китай. \"ЕС има собствени интереси и визия\", се казва в съобщението и се уточнява, че Мишел е призовал иранския президент да се въздържа от необратими действия. Споразумението от 2015 г. виси на косъм, след като Техеран  обяви в неделя , че премахва всички ограничения за оборудването си на центрофуги, използвани за производството на ядрено гориво. Тази седмица ЕС води особено  интензивна дипломатическа дейност  в опит да намали напрежението в тази криза, както и в Либия. /БТА", "date": "2020.01.10", "title": "ЕС защитава ядрената сделка с Иран въпреки призива на Тръмп да я напусне"}
{"url": "https://www.dnevnik.bg/evropa/2020/01/10/4014695_es_shte_se_fokusira_vurhu_sigurnostta_i_turgoviiata_v/", "text": "Графикът за договаряне на споразуменията за периода след Брекзит между Великобритания и Европейския съюз, включително по въпросите на търговията и сигурността, е свързан с много предизвикателства. Това заяви вчера главният преговарящ на ЕС за Брекзит Мишел Барние, цитиран от ДПА и БТА. ЕС ще наблегне върху развитието на нови структури за сътрудничество и бъдещо партньорство в борбата с престъпността и тероризма, както и върху търговското споразумение, каза в Стокхолм висшият европейски представител. \"Предстои ни да свършим огромна по обем работа, ако искаме да осигурим амбициозно ново партньорство\", заяви Барние. Великобритания се очаква да напусне блока на 31 януари. Британският премиер Борис Джонсън настоя, че няма да удължи процеса на Брекзит още веднъж и ще договори споразумението за бъдещите отношения с ЕС до 31 декември, само 11 месеца след деня на Брекзит. \"(ЕС) ще настоява нашето икономическо партньорство да бъде изградено върху равноправни условия в областта на екологичните и социални стандарти, държавната помощ и данъчните въпроси\", каза Барние. Барние заяви, че Европейската комисия ще е готова на 1 февруари да връчи мандат за преговори, а разговорите ще започнат в края на февруари или началото на март. През юни се очаква лидерите на ЕС и Великобритания да направят равносметка на преговорите. Британските депутати  дадоха вчера, с исторически вот след три години и половина на криза,  окончателното си одобрение за законопроекта, който ще позволи на Обединеното кралство да напусне ЕС на 31 януари. В сряда Джонсън се срещна с председателя на Европейската комисия Урсула  фон дер Лайен, която предупреди , че няма достатъчно време за договаряне на всички аспекти от бъдещите отношения между ЕС и Великобритания до края на годината, така че двете страни ще трябва да изберат върху какво искат да се фокусират.", "date": "2020.01.10", "title": "ЕС ще се фокусира върху сигурността и търговията в бъдещите споразумения с Лондон"}
{"url": "https://www.dnevnik.bg/na_put/2020/01/10/4014610_koi_sa_durjavite_s_nai-kachestveno_grajdanstvo_i_kude/", "text": "Гражданството определя до голяма степен качеството на живот на човека, достъпа му до основни права, особено когато пътува. България е 37-мо място в изследване на базираната в Италия организация \"Двойно гражданство\", която е класирала 50 държави по 12 показателя, между които свобода на придвижване, здравеопазване, независимост на съдебната система, защита на собствеността, отношението към еднополовите бракове. Състоянието на правата на жените, майчинството, здравеопазването, трудовия пазар и пр. се оценява от 1 до 5 точки. Водят Исландия и Ирландия, събрали по 54 точки от максималните 60. България е оценена с 38 точки, колкото и Чили, а САЩ са само с 1 позиция и с 1 точка по-напред. Сред останалите членки на ЕС България изпреварва Полша, Гърция и Унгария (бел. ред. не всички държави - членки на ЕС са включени). Исландия Ирландия Финландия Швеция Великобритания Нидерландия Дания Норвегия Люксембург . България е оценена с максилмалния брой точки по показателя \"свобода на движение\", \"права на жените\" и \"закрила на майчинството\". Едва с по една точка е оценено равноправието в брака и правата на бащата, а с две - независимостта на съда. Исландия води благодарение на политиките си за закрила на бащинството - всеки татко получава 12 седмици платен отпуск, които да прекара с новороденото си бебе, разликата в заплащането на мъжете и жените е почти премахната, еднополовите двойки могат да сключват брак. Ирландия е класирана напред, защото притежателите на нейни паспорти могат да посетят 170 държави в света без виза, отпускът по майчинство тук е 42 седмици, а не 13, както в Исландия. Отпускът за бащинство обаче е само 2 седмици и затова страната остава на втора позиция. Идеята на съставителите на класацията е да подпомогнат сравненията между отделните държави особено за хората, които имат или се стремят към двойно гражданство. Ползите от този статут са възможността да живееш и работиш без ограничания в двете държави, да притежаваш собственост там, да пътуваш свободно, да гласуваш.", "date": "2020.01.10", "title": "Държавите с най-качествено гражданство и къде е България"}
{"url": "https://www.dnevnik.bg/video/2020/01/10/4014567_kak_nasa_otkri_vtorata_zemia/", "text": "НАСА обяви, че нейният спътник TESS, който търси екзопланети, е открил нова планета с размерите на Земята, която е на обитаемо разстояние от своята звезда и където може да има вода в течно състояние, съобщи \"Франс прес\". Новооткритата планета беше кръстена \"TOI 700 d\" и е относително близо до нас - на 100 светлинни години, съобщиха от Лабораторията за ракетни двигатели на НАСА в Пасадена, щата Калифорния. Повече за спътника TESS и за това как НАСА откри екзопланетата вижте във видеото.", "date": "2020.01.10", "title": ""}
{"url": "https://www.dnevnik.bg/sport/2020/01/10/4014698_shtabovete_na_kubrat_pulev_i_djoshua_pregovariat_za/", "text": "Кубрат Пулев е следващият съперник на  Антъни Джошуа , като щабовете на двамата боксьори вече преговарят за мач за световната титла. Това съобщи Sky Sports, позовавайки се на информация от говорителя на Международната боксова федерация (IBF). Пулев  е задължителен претендент за пояса на IBF, а Джошуа трябва да защитава тази титла, както и пояса на Световната боксова организация (WBO). \"Беше ни казано, че щабовете на Пулев и Джошуа преговарят и са поискали крайният срок да бъде удължен до 31 януари\", обяви говорителят на IBF. Шансовете такъв мач да има се увеличават и от факта, че претендентът на WBO Александър Усик се насочва към друг съперник. Украинецът, който държеше всички титли в полутежка категория, се качи в най-тежката дивизия и вече проведе един мач. Усик вече е избрал да се бие срещу Дерек Чисора в Лондон през март. \"Разговорите текат в момента и всички страни следват своя план. Ако нещата се получат до няколко седмици може да приключим\", коментира промотърът на Джошуа Еди Хърн. В последните месеци няколко пъти промотърът на Пулев Боб Аръм обяви, че българинът може да нокаутира Джошуа и ще го победи в мач за световната титла. Пулев вече имаше насрочен мач с Джошуа веднъж, като двамата трябваше да се бият през октомври 2017 г. Няколко седмици преди срещата българинът получи контузия на гръден мускул и се отказа. Джошуа държи три от поясите в тежка категория - IBF, WBO и този на Световната боксова асоциация (WBA). Британецът си ги върна след успех над  Анди Руис на 7 декември  в мач-реванш в Саудитска Арабия. През юни 2019 г. Джошуа претърпя единствената си загуба на професионалния ринг, когато беше нокаутиран от Руис в Ню Йорк.", "date": "2020.01.10", "title": "Щабовете на Кубрат Пулев и Джошуа преговарят за мач за световната титла"}
{"url": "https://www.dnevnik.bg/bulgaria/2020/01/10/4014701_slujbite_proveriavat_i_vik-plovdiv/", "text": "Държавната агенция \"Национална сигурност\" (ДАНС) и МВР проверява ВиК-Пловдив, съобщава БНТ. По данни на медията ще бъде извършена пълна проверка на дейността на държавното дружество. Акцията е разпоредена от вътрешния министър Младен Маринов. Очаква се подобни акции да има и в други ВиК дружества в страната. Вчера службите започнаха пълна проверка на водното дружество в Перник. В хода на акцията следователи влязоха и в Министерството на околната среда и водите, където се изземаха документи и за договорите за внос на боклук от Италия. В крайна сметка екоминистърът Нено Димов беше отведен за разпит в Националната следствена служба, след което се разбра, че е  задържан за 24 часа , но от прокуратурата така и не съобщиха официално какви са причините. Повече за акцията в министерството четете  тук.  За акцията в Перник четете  тук.", "date": "2020.01.10", "title": "Службите проверяват и ВиК-Пловдив"}
{"url": "https://www.dnevnik.bg/bulgaria/2020/01/10/4014714_kmetut_na_pernik_sushto_e_dal_pokazaniia_po_vreme_na/", "text": "Кметът на Перник Станислав Владимиров е дал показания в Специализираната прокуратура. Това обяви самият той пред \"Нова телевизия\", като подчерта, че това е нещо напълно нормално, тъй като още с встъпването си в длъжност е сигнализирал на държавното обвинение за начина на управление на местното ВиК и предстоящата водна криза. Вчера в Перник Специализираната прокуратура, антикорупционната комисия, ДАНС и МВР започнаха  съвместна акция , която беше ръководена от главния прокурор Иван Гешев. Пред журналисти той съобщи, че се води досъдебно производство и по него ще бъдат разпитани поне 30 души. По същото време  в сградата на Министерството на околната среда и водите също влязоха следователи , които събираха документи както за водната криза в Перник, така и за вноса на боклук от Италия. В крайна сметка екоминистърът Нено Димов беше отведен за разпит в Националната следствена служба, а след това  задържан за 24 часа.  Прокуратурата обаче не даде официална информация каква е причината за ареста му. Станислав Владимиров приветства действията на прокуратурата. По думите му \"радващо е, че има толкова бърза реакция\". Той добави, че част от предприетите краткосрочни мерки за справяне с кризата вече са изпълнени. Достигнат е приток от 100 литра вода в секунда, което трябва да осигури вода за няколко часа на ден на жителите на Перник до началото на март.", "date": "2020.01.10", "title": "Кметът на Перник също е дал показания по време на спецакцията в града"}
{"url": "https://www.dnevnik.bg/sviat/2020/01/10/4014717_sasht_vtorata_liniia_na_turski_potok_shte_razdelia/", "text": "САЩ са против втората линия на газопровода \"Турски поток\" - според Вашингтон Москва ще използва енергоизточниците си като политически инструмент, с който да разделя Европа. Това каза в интервю  за БНР  заместник държавният секретар по политическите въпроси Дейвид Хейл. \"Съзнаваме, че енергийната сигурност е много важна за Европа, и разбираме, че когато нашите съюзници имат сигурен достъп до енергоизточници, те са по-силни, по-благонадеждни съюзници\", казва той. \"Проблемът е, че Москва има други възгледи. Москва използва енергоизточниците си като политически инструмент, с който да упражнява влияние, да разделя Европа.  \"Северен поток 2\"  и втората линия на  \"Турски поток\"  са проблем, защото не осигуряват енергийна диверсификация за Европа. Те дестабилизират Украйна, защото Русия получава възможност да заобиколи тръбопроводите на украинска територия.\" Хейл е третият по важност човек в американската дипломация и трябваше да започне стратегическия диалог с България по-рано тази седмица. В крайна сметка той не успя да пристигне  заради напрежението в Близкия изток.  В програмата на пътуването му бяха още  Италия и Хърватия, които са свързани с ключови за САЩ енергийни проекти в строителство. В същия ден премиерът Бойко Борисов пътува до Истанбул за церемонията по откриване на \"Турски поток\". Съединените щати чрез посланик Херо Мустафа и други официални представители  са предупреждавали  България, че няма да има други ползи от \"Турски поток\", освен че ще транзитира руски газ. Позицията на София е, че новият проект, освен че не нарушава европейското законодателство (тръбите в България са част от проект за разширяване на съществуващата газопреносна мрежа и са 110% собственост на \"Булгартрансгаз\", за да не се третират като транзитен газопровод), е съвместим с газовия хъб \"Балкан\", с който страната в комбинация с газа, който ще дойде през интерконектора с Гърция, ще се превърне в разпределителен център, но  не всички споделят  тази позиция. Формално България разглежда тръбата от границата с Турция до тази със Сърбия като \"Балкански поток\" и Борисов неколкократно е настоявал журналистите да не използват името \"Турски поток\". Министърът на енергетиката Теменужка Петкова заяви преди няколко месеца, че българският участък ще е готов през първата половина на тази година заради забавяне на обществената поръчка за строителството.", "date": "2020.01.10", "title": "САЩ: Втората линия на \"Турски поток\" ще разделя Европа"}
{"url": "https://www.dnevnik.bg/evropa/2020/01/10/4014715_desetki_hiliadi_francuzi_protestiraha_sreshtu/", "text": "Десетки хиляди французи вчера отново излязоха на улиците, за да заклеймят  реформата на пенсионната система , предаде \"Франс пресю\", цитирана от БТА. Противопоставянето започнало преди повече от месец между синдикатите, които се обявиха срещу реформата, и правителството, продължава. Над 120 000 души са демонстрирали вчера в близо 30 града освен Париж, уточни АФП, която е използвала данни на полицията и префектурите. Синдикатите твърдят, че днес протестите са се включили 600 000 души.      В столицата се стигна до сблъсъци между полицията и агресивно настроени демонстранти, които са против пенсионната реформа, съобщи в. \"Фигаро\". При протестите в Нант също е имало сблъсъци между демонстранти и полицията, която е използвала сълзотворен газ, информира телевизионният канал Бе Ев Ем. Вчерашният ден е 36-ият на протести срещу плановете на правителството за пенсионна реформа. Многохилядни демонстрации са били организирани и в Тулуза, Марсилия, Бордо и Лион. Общата конфедерация на труда и други синдикати, сред които \"Форс увриер\", се събраха на общо заседание и поискаха проектът за реформа да бъде оттеглен преди да има каквито и да било преговори. Правителството обаче е твърдо решено да доведе докрай реформата, предвиждаща обединяване в единна точкова пенсионна система съществуващите 42 специални режима за пенсиониране, от които се възползват железничарите, служителите в парижкия обществен транспорт, както и медицинските сестри, които се пенсионират по-рано.      Правителството вече направи някои отстъпки за много професии, сред които полицаите, балетистите в операта, моряците и пилотите. Досега обаче кабинетът така и не успява да спре безсрочната стачка в обществения транспорт в Париж и в националната жп компания SNCF. В началото на седмицата премиерът Едуар Филип протегна ръка към синдикатите и насрочи за днес нова среща на социалните партньори, за да обсъдят конференцията за финансиране на пенсионната система, предложена от лидера на конфедерацията Лоран Берже. От началото на мобилизацията на 5 декември най-много проблеми създават стачката в жп транспорта и обществения транспорт в парижкия регион.  \"Ройтерс\" обобщава в кои сектори стачката повлия най-много. Енергетика Производството на електроенергия беше с почти 7 гигавата по-ниско в четвъртък според енергийната компания EDF и оператора на електропреносната мрежа RTE. Производството беше намалено в няколко атомни, газови и въглищни електроцентрали. EDF съобщи, че 12% от работната ѝ сила във Франция стачкува в сравнение с 36.5% в първия ден на протестите – 5 декември. Total съобщи, че по-малко от 5% от персонала в петте ѝ рафинерии са се присъедини към стачката. 54 от нейните 3500 бензиностанции са останали без гориво в четвъртък. Транспорт Стачките удариха най-тежко транспортните мрежи. SNCF съобщи, че една трета от всички жп работници стачкуват, докато при машинистите достигат до две трети. Участието в стачката е било по-ниско, отколкото на 5 декември. Само три на всеки пет високоскоростни междуградски влака TGV са се движели. Четири на всеки десет транспортни услуги, превозващи ежедневно хора, са функционирали в района на Париж, според SNCF. Компанията призова пътниците да намерят алтернативен транспорт. В Париж имаше сериозни закъснения по всички трамвайни, автобусни и метро линии, съобщи държавният оператор RATP. Нито една от 16-те линии на метрото в столицата не е функционирала нормално. Eurostar обяви, че влаковите услуги, свързващи Париж и Лондон, работят при ограничен график. Образование Образователното министерство информира, че 18.8% от началните учители в държавни училища стачкуват, както и 16.5% от учителите в основни училища – по-малко, отколкото на 5 декември. Туризъм Айфеловата кула беше затворена в четвъртък заради стачка на служителите ѝ. Версайският дворец и Лувъра останаха отворени.", "date": "2020.01.10", "title": "Десетки хиляди французи протестираха срещу пенсионната реформа"}
{"url": "https://www.dnevnik.bg/v_pamet/2020/01/10/4014732_pochina_bivshiiat_bulgarski_futbolist_petko_petkov/", "text": "Бившият футболист на \"Берое\" и националния отбор на България Петко Петков е починал на 73-годишна възраст, съобщиха от старозагорския клуб. Той си е отишъл след кратко боледуване. Петков е голмайстор №1 в историята на \"Берое\", като има 144 попадения в А група, отбелязани в 260 срещи. В Б група нападателят има впечатляващите 89 попадения в 92 мача. Той е двукратен голмайстор на първенството (1974 и 1976 г.), а с \"Берое\" печели два пъти Балканската купа. Има 14 гола за има в европейските турнири. Шампион на Австрия с тима на \"Аустрия\" (Виена), а с националния отбор на България има 33 мача и пет гола. \"Каквото и да напишем за големия Петко Петков, ще бъде малко. Истински отдаден на зеления отбор, винаги верен, истински бероец. Благодарим ти за всичко, което ни даде!\", написаха от \"Берое\" на официалния си сайт.", "date": "2020.01.10", "title": "Почина бившият български футболист Петко Петков"}
{"url": "https://www.dnevnik.bg/evropa/2020/01/10/4014730_krainodesni_atakuvaha_v_internet_avstriiski_ministur/", "text": "Австрийският канцлер Себастиан Курц осъди изпълнените с омраза съобщения в социалните медии, насочени към новия министър на правосъдието в кабинета му, която е от босненски произход, предаде Би Би Си. \"Ще действаме системно срещу омразата в мрежата\", написа в \"Туитър\" Курц. Политикът от \"Зелените\" Алма Задич, адвокат по човешките права, си навлече вълна от критики на крайнодесни активисти. Австрийски медии съобщиха, че трима полицейски служители от елитната част \"Кобра\" я охраняват денонощно. Правителството не е потвърдило тази информация. Задич, на 35 години, е един от четиримата членове на \"Зелените\", назначени на висши постове в кабинета на Курц,  който положи клетва във вторник . Младият канцлер консерватор прибегна до безпрецедентно партньорство със \"Зелените\" след  скандал с предишните му коалиционни партньори , крайнодясната Австрийска партия на свободата. Имиграцията бе сред политическите теми в Австрия през последните години, особено след като над милион мигранти, повечето от тях бежанци от Близкия изток, потърсиха убежище в Централна Европа през 2015-2016 г. Задич казва, че ще се стреми към справедлива имиграционна система като правосъден министър. Когато била на 10 години, тя избягала от войната в Босна с родителите си през 1994 г. и те се установили във Виена. Министърът е описвана като мюсюлманка, но самата тя отрича каквато и да е религиозна принадлежност. Като депутат, преди да се присъедини към новото правителство, тя вече беше мишена на подозрителните към произхода ѝ. Депутат от Австрийската народна партия на Курц веднъж я прекъсна, викайки: \"Тук не е Босна!\" Задич стана депутат през ноември 2017 г., а в средата на 2019 г. се присъедини към \"Зелените\". Във фейсбук казва, че е влязла в политиката, за да се бори за социална справедливост, така че всеки, \"независимо от социален или национален произход, каквито и да са религията и полът му, да има равни шансове в живота\". Тя отхвърля идеята, че хората трябва да изберат една-единствена идентичност: \"Многообразният Ню Йорк ми показа, че мога да бъда едновременно австрийка, босненка и европейка\", каза тя пред сайта news.at. След като завършила с успех училище и университет, тя работила за международни организации в Ню Йорк и прекарала шест години във виенска кантора, специализирана във въпроси за човешките права.", "date": "2020.01.10", "title": "Крайнодесни атакуваха в интернет австрийски министър от босненски произход"}
{"url": "https://www.dnevnik.bg/sport/2020/01/10/4014736_vratariat_koito_stana_golmaistor_v_nhl/", "text": "Десетки спасявания, отразяване на летящи шайби и постоянна концентрация – това се изисква от вратарите в Националната хокейна лига (НХЛ). Стражът на  \"Нашвил предатърс\"  Пека Рине даде нещо повече от себе си, след като отбеляза гол при успеха с 5:2 над \"Чикаго блекхоукс\" като гост. Финландецът вкара последната шайба в срещата само 22 секунди преди края. Той се разписа с удар от своята врата. Рине е първият вратар от 2013 г., който се разписва, и общо 12-ият в историята на НХЛ с отбелязано попадение. Мартин Бродьор има три попадения, а Рон Хекстал – две. \"Знам, че това е нещо, което се случва веднъж в живота, така че се наслаждавам истински\", каза финландският вратар, който направи и 29 спасявания.", "date": "2020.01.10", "title": ""}
{"url": "https://www.dnevnik.bg/politika/2020/01/10/4014739_karakachanov_za_dimov_dali_shte_ima_ostavka_shte/", "text": "Вицепремиерът и лидер на ВМРО Красимир Каракачанов е разговарял тази сутрин с премиера Бойко Борисов в Министерския съвет. След срещата той не отговори в прав текст дали ще има оставка на министъра на околната среда и водите Нено Димов, който бе  задържан за 24 часа вчера  след обиски в министерството заради водната криза в Перник и вноса на отпадъци от Италия. \"Имах разговор с премиера. Ще ви кажа, ще прочетете (дали ще има оставка) след това показно убийство\", каза Каракачанов, цитиран от БНР. Вчера Борисов обяви, че оставката е коалиционен въпрос, тъй като Димов е от квотата на \"Обединени патриоти\". В 15 ч днес в Съдебната палата ще бъде даден брифинг с подробности за разследването.  Нено Димов е министър на околната среда и водите от началото на мандата на третия кабинет на Бойко Борисов, където по думите му попада като експерт, а не като политик. По-късно е обявено, че е предложен за министър от ВМРО, и се смята, че е от квотата на по-малкия коалиционен партньор \"Обединените патриоти\". Дотогава Димов е председател на  Института за дясна политика  и е известен с твърдението си, че глобалното затопляне е манипулация. Той обаче има опит в министерството и политиката - в правителството на Иван Костов е бил зам.-министър в екоминистерството, а след това - депутат от ДСБ (още четете  тук ). В мандата на Нено Димов като министър има няколко скандала, но той запазва поста. Сред тях са опитът за  промяна без необходимата екооценка на плана  за управление на националния парк '\"Пирин\"  , искът на  Европейската комисия срещу България заради мръсния въздух , опитите за  промени в правилата в \"Натура 2000\"  и водната криза в Перник (всичко четете  тук ). В четвъртък прокуратурата започна проверка на екоминистерството заради  вноса на боклук от Италия . ", "date": "2020.01.10", "title": "Каракачанов обяви ареста на Димов за показно убийство"}
{"url": "https://www.dnevnik.bg/biznes/2020/01/10/4014749_proizvodstvoto_na_elektroenergiia_beleji_nai-goliam/", "text": "На годишна база ръст на промишленото производство е отчетен в добивната промишленост - с 1.4%, и в преработващата промишленост - с 1.4%, а спад - при производството и разпределението на електрическа и топлоенергия и газ - с 9.6%. Това сочат данните на Националния статистически институт (НСИ), разпространени днес. Те са към ноември. По-значително увеличение в преработващата промишленост спрямо съответния месец на предходната година се наблюдава при: производството, некласифицирано другаде - с 33.2%, печатната дейност и възпроизвеждането на записани носители - с 21.5%, производството на превозни средства, без автомобили - с 15.9%, обработката на кожи, производството на обувки и други изделия от обработени кожи без косъм - с 14.8%. Най-голямо намаление е отчетено при: производството на тютюневи изделия - с 14.8%, производството на метални изделия, без машини и оборудване - с 8.4%, производството на облекло - с 8.2%, ремонта и инсталирането на машини и оборудване - със 7.9%. През ноември 2019 г. намаление спрямо предходния месец е регистрирано в добивната промишленост - с 3.8%, при производството и разпределението на електрическа и топлоенергия и газ - с 0.5%, и в преработващата промишленост - с 0.3%. По-значителен спад в преработващата промишленост се наблюдава при: ремонта и инсталирането на машини и оборудване - с 11.7%, производството на напитки - с 5.1%, производството на химични продукти - с 4.8%, производството на хранителни продукти - с 4.5%. Съществено увеличение е регистрирано при: производството, некласифицирано другаде - с 16.6%, производството на лекарствени вещества и продукти - с 10.7%, обработката на кожи, производството на обувки и други изделия от обработени кожи без косъм - с 9.3%, печатната дейност и възпроизвеждането на записани носители - с 8.7%. По предварителни данни през ноември миналата година в промишленото производство е регистриран спад от 1% в сравнение с октомври. На годишна база производството е с 0.4% под равнището на съответния месец през 2018 година.", "date": "2020.01.10", "title": "Производството на електроенергия бележи най-голям спад в промишлеността"}
{"url": "https://www.dnevnik.bg/sviat/2020/01/10/4014748_ot_ekzoskeleti_do_programirane_sus_zamruznaloto/", "text": "Външен скелет, или екзоскелет, даващ на човека, който го носи, суперсили и игри, които по забавен начин учат децата да пишат софтуерни кодове. Такива иновации бяха представени на изложението за потребителска техника в Лас Вегас тази седмица, информира агенция \"Франс прес\". Механични мускули Екзоскелетът Guardian XO, създаден в сътрудничество между Sarcos Robotic и Delta Air Lines, даде възможност на посетителите на изложението лесно да вдигат куфар, тежащ 22.7 килограма, с една ръка с помощта на технологията за супергерои. Работниците, които носят този \"костюм\", могат да вдигат до 90.7 килограма осем часа без усилие според Делта. Компанията планира служители по обработването на багаж да тестват екзоскелета. Същевременно Panasonic представи собствен екзоскелет \"суперробот\", който пък ще помага на екипите да пренасят тежко оборудване за състезателите на предстоящите в Токио параолимпийски игри. Игра на кодове My Creativity Box представи играта Mochi, която по забавен начин и без екрани създава у децата умения за софтуерно кодиране. Комплектите Mochi позволяват на децата да създават роботизирано пътешествие за плюшено мече и да го управляват според историите в книжка. Играта насочва вниманието към формите, цветовете, животните и числата. С тригодишната ми дъщеря се сетихме за това, каза техническият директор Михран Варданян. Това е игра без екрани, така че децата не се пристрастяват към екраните, освен това научават някои неща за кодирането и други полезни работи, допълни Варданян. Програмиране със \"Замръзналото кралство\" Бъдещите софтуерни специалисти на най-различни възрасти са поканени да влязат в \"магичния свят на кралството на кодирането\" с помощта на онлайн образователна схема, създадена в партньорство с \"Дисни\" (Disney). Програмата Disney Codeillusion, която неотдавна бе пусната в САЩ, използва редица популярни герои от филмите на \"Дисни\", за да направи по-забавно обучението по компютърно кодиране. \"Например със \"Замръзналото кралство\" можеш да създадеш снежната магия на Елза, каза шефът на Life is Tech USA Сатоши Миягава, докато демонстрираше образователния инструмент. Със \"Зоотрополис\" можеш да създадеш уебсайт за наемане на нови полицаи, допълни той. Онлайн курсовете бяха създадени предимно с мисъл за децата в училищна възраст, но партньорът Life is Tech е на мнение, че много възрастни се интересуват от кодиране и искат забавен начин за придобиване на съответните умения. Искаме да изградим мост от детското кодиране до програмирането за възрастни, а също така да поддържаме мотивацията на учещите, каза Миягава по повод програмата, която струва 1900 долара. Звукът на бъдещето Носителят на награда \"Оскар\" композиторът Джорджо Мородер представи мелодия, създадена в сътрудничество с FPT Industrial, която да служи за звук на безшумните автомобили, като електромобилите например, които заменят шумните двигатели с вътрешно горене. И сега знаете, че двигателят работи, каза Мородер, който даваше обяснения, след като посетители чуха за първи път композицията му за двигател на автомобил. /БТА", "date": "2020.01.10", "title": "От екзоскелети до програмиране със \"Замръзналото кралство\": тех шоуто в Лас Вегас"}
{"url": "https://www.dnevnik.bg/evropa/2020/01/10/4014742_predsedateliat_na_suda_na_es_predupredi_polsha_za/", "text": "Председателят на Съда на Европейския съюз отправи завоалирано предупреждение към Полша заради реформата на правосъдната ѝ система, казвайки, че няма място в съюза за страни, които нямат независими съдилища, предаде \"Ройтерс\". Кун Ленартс коментира темата във Варшава седмици след като долната камара на парламента в Полша одобри законопроект, който  ще разреши да бъдат наказвани съдии , поставящи под въпрос планираните реформи. Европейската комисия предупреди, че законодателството ще постави в риск върховенството на закона. През 2019 г. Брюксел предприе  правни действия в Съда на ЕС  в опит да защити независимостта на полските съдилища. \"Не можете да бъдете член на Европейския съюз, ако нямате независими, безпристрастни съдилища, действащи в съответствие с правилото за справедлив съдебен процес и отстоявайки правото на съюза\", заяви Ленарт по време на дебат във Варшавския университет. \"Взаимното доверие не е сляпо доверие, взаимното доверие е доверие, което трябва да се заслужи, което трябва да се печели ден след ден от всички държави членки, от Белгия, от Холандия, от Люксембург, от Португалия, но също и от Полша, Унгария, балканските страни и т.н.\", подчерта той. Управляващата в Полша националистка партия \"Право и справедливост\" твърди, че реформите са необходими, за да стане правосъдната система по-ефикасна. Посещение на правни експерти Ленартс пристигна в Полша в същия ден, в който Венецианската комисия към Съвета на Европа пристигна във Варшава за консултации за реформите в правосъдието. Брюксел поиска Полша да спре приемането на законопроекта, докато се консултира с Венецианската комисия, която ще излезе с мнение следващата седмица. Полският Сенат,  където опозицията има мнозинство , може да преработи или да отхвърли законопроекта, когато го обсъжда следващата седмица, но контролираната от \"Право и справедливост\" долна камара ще може да анулира евентуални изменения.", "date": "2020.01.10", "title": "Председателят на Съда на ЕС предупреди Полша за спорните правосъдни реформи"}
{"url": "https://www.dnevnik.bg/biznes/2020/01/10/4014784_za_godina_turgoviiata_na_drebno_s_bitovi_stoki_e/", "text": "През ноември 2019 г. оборотът в търговията на дребно, без тази с автомобили и мотоциклети, нараства с 0.4% спрямо предходния месец. На годишна база увеличението е с 2.5%. Това показват предварителни данни на Националния статистически институт (НСИ). За една година оборотът нараства при търговията на дребно с нехранителни стоки, без търговията с автомобилни горива и смазочни материали - с 5.8%, и при търговията на дребно с хранителни стоки, напитки и тютюневи изделия - с 2.1%. Понижение е отчетено при търговията на дребно с автомобилни горива и смазочни материали - с 6.4%. По-значителен ръст при търговията на дребно с нехранителни стоки, без търговията с автомобилни горива и смазочни материали е регистриран при: търговията на дребно с битова техника, мебели и други стоки за бита - с 14.7%, търговията на дребно с компютърна и комуникационна техника - с 10%, и търговията на дребно с текстил, облекло, обувки и кожени изделия - със 7.2%. Спад е регистриран при търговията на дребно с фармацевтични и медицински стоки - със 7.3%. През ноември 2019 г. се наблюдава увеличение на оборота спрямо предходния месец при търговията на дребно с нехранителни стоки - с 1.8%, и в търговията на дребно с хранителни стоки, напитки и тютюневи изделия - с 1.6%. Намаление на оборота е регистрирано при търговията на дребно с автомобилни горива и смазочни материали - с 2.9%. В търговията на дребно с нехранителни стоки, без търговията с автомобилни горива и смазочни материали по-значително нарастване е отчетено при търговията на дребно с фармацевтични и медицински стоки - с 2.8%, и при търговията на дребно с битова техника, мебели и други стоки за бита - с 2.4%.", "date": "2020.01.10", "title": "За година търговията на дребно с битови стоки е нараснала с близо 15%"}
{"url": "https://www.dnevnik.bg/gradska_sreda/2020/01/10/4014513_mnogo_sofiianci_predpochitat_ploshtad_slaveikov_bez/", "text": "На много софиянци им допада сегашният вид на площад \"Славейков\" - празен и без книжен пазар, показва общественото обсъждане, проведено в район \"Средец\". То приключва днес и е част от процедурата за реализиране на проекта, наречен \"Временен пазар КИЦ \"Славейков\". Пространството така е по-свободно, не е задръстено от сергии и кашони, може да се минава спокойно и изглежда по-добре естетически – това са  аргументите в коментарите, обясниха от районната администрация. Преобладаващата позиция сред гражданите е за съвременно решение на книжния пазар и е против възпроизвеждането на стария му вид. Той е оприличен като \"ориенталски\", \"битак на избелели книги\", \"битпазар с мърляви кашони от банани\" Обсъждането на проекта за обновяване на книжния пазар започна с качването му в сайта на район \"Средец\" на 9 декември и е разгледан от над 10 хиляди души на страницата на района  в социалните мрежи. Досега от гражданин е постъпило едно официално становище, което е против.  Книжари, които са продавали на площад \"Славейков\", са посетили районната администрация, за да изразят недоумение, че в проекта липсват маси, на които те ще работят. Те не са написали официални становища, но техните забележки ще бъдат от отразени в документацията, която ще бъде пратена на главния архитект на София Здравко Здравков, обещаха от \"Средец\".       Съюзът на архитектите в България (САБ) е изпратил възражение, в което също критикува проекта. \"Металните конструкции (перголите), както и щендерите за експозиция на книгите са нефункционални и несъобразени със спецификата на тази търговска дейност\", се казва във становището на САБ, подписано от неговия председател проф. Тодор Булев. Не е ясно и кой е главният проектант, което е нарушение на наредбата за преместваемите обекти на Столичната община, се отбелязва във възражението на САБ.  Автор на цялостното обновление на площад \"Славейков\", както и на ул. \"Граф Игнатиев\", е архитектурно студио А.Д.А. и се предполага, че е негов и проектът за книжния пазар.       Той предвижда под металните навеси, тип пергола, които са 15 на брой и вече са монтирани на площада, да се поставят щендери (шкафове с рафтове) с формата на отворена книга. Те ще са само 7 и явно толкова ще са работните места за книжари. Книжният пазар ще бъде разположен само в южната част на площада, между фонтана и ул. \"Раковски\". Резултатите от общественото обсъждане ще бъдат изпратени в Направление \"Архитектура и градоустройство\", където екипът на главния архитект на София Здравко Здравков ще прецени кои предложения си струва да се включат в проекта и едва тогава ще започне реализацията му. Изработването на щендерите и другата градска мебел ще отнеме поне няколко месеца и новият книжен пазар едва ли ще се появи по-рано от април, прогнозират от район \"Средец\". . ", "date": "2020.01.10", "title": "Много софиянци предпочитали площад \"Славейков\" без книжен пазар"}
{"url": "https://www.dnevnik.bg/photos/2020/01/10/4013748_fotogaleriia_10_ianuari_1997_g_v_snimki/", "text": "Щурмът на парламента на 10 януари 1997 г. е ключов момент от масовите протести срещу правителството на БСП, оглавявано от Жан Виденов, довело страната до криза. \"Дневник\" публикува кадри от събитията на 10 януари 1997 г., заснети от фоторепортерите Живко Ангелов (1951 - 2005 г.) и Велко Ангелов.", "date": "2020.01.10", "title": "Фотогалерия: 10 януари 1997 г. в снимки"}
{"url": "https://www.dnevnik.bg/skorost/2020/01/10/4014819_borisov_se_suglasi_tol_sistemata_da_trugne_s_tarifite/", "text": "Заплашен от  масови протести  от браншовите организации в транспортния сектор, премиерът Бойко Борисов се съгласи тол-системата да тръгне с цените, които те предлагат. На среща в Министерския съвет министър-председателят се договори с представители на бранша цените за километър пробег да паднат, а от обхвата на системата са извадени и второкласните пътища. В продължилата над два часа среща участие взеха представители на Конфедерацията на автобусните превозвачи, на Съюза на международните превозвачи, на Камарата на автомобилните превозвачи в България, на Националното сдружение на българските превозвачи, на Националния таксиметров синдикат, на АЕБТРИ и на Камарата на автобусните превозвачи. На разговора присъстваха още министърът на финансите Владислав Горанов, министърът на регионалното развитие и благоустройството Петя Аврамова и заместникът ѝ Николай Нанков, както и проф. Олег Асенов от Агенция \"Пътна инфраструктура\" (АПИ), който отговаря за въвеждането на тол-системата. Аврамова обясни, че правителството се е съгласило тол-системата да тръгне от 1 март с предлаганите от транспортния бранш тарифи. Целта била да не се отлага въвеждането ѝ. Тези цени обаче ще са в сила само за първите три месеца. Разбор през юни \"Юни правим разбор на 3-месечния преходен период. Ще следим в реално време какви са приходите от тол-системата и юни ще направим нова среща, ако е необходимо да се коригират цените\", каза Аврамова. Тя уточни, че всички представители на браншовите организации са се съгласили до 1 март всяко тежкотоварно превозно средство да бъде оборудвано с всичко необходимо, \"за да не се получат никакви катаклизми и смущения при пътуване по републиканската мрежа и да има плавен старт на системата\". Заместникът на Аврамова Николай Нанков добави, че се намалява и обхватът на пътищата, включени в тол-системата. Така само при пътуване по магистрала или първокласен път ще се плаща тарифа, а второкласните пътища са изключени от нея. Каква ще е цената На въпроси с колко точно се намалява цената Аврамова няколко пъти съобщи, че в понеделник ще бъде пуснат за обществено обсъждане новият вариант за тарифи. Тя каза още, че обсъжданията ще продължат месец, а след това Министерският съвет ще приеме новите цени. Представител на бранша обаче уточни какво ще е намалението при пътуване по магистрала. Километър пробег ще струва 11 ст., а не 18 ст., както заложи предварително правителството. Това е намаление с почти 40%. По време на срещата е било договорено и инкриминирането на нерегламентирания превоз. Повече подробности по темата не бяха дадени. След договарянето с правителството от бранша решиха да отменят  планираната за 13 януари безсрочна стачка.", "date": "2020.01.10", "title": "Заплашен от протести, Борисов се съгласи тол-системата да тръгне с по-ниски тарифи"}
{"url": "https://www.dnevnik.bg/kultura/2020/01/10/4014764_vladimir_ljuckanov_umno_selo_e_nito_edno_i_sushto_nito/", "text": "                         За първи и последен път се включвам в дебата по казуса \"Умно село\". Подчертавам: дебат, а не конфронтация. Просто няма как да бъда вкаран в конфликт с БНТ. Тази, на която бях (и съм) едно от всичките \"55 лица от вашия живот\". С \"БНТ на 60\" години, на която съм дал 40 от своите. От чийто екран съм \"отгледал\" поколения деца от 80-те и 90-те – днес възрастни непознати, които ме спират и благодарят \"за смисленото си детство\". Правил съм културната ѝ политика \"отвътре\" като главен редактор на редакция \"Култура и образование\", участвал съм в програмната ѝ политика като член на Програмния съвет и като силно медиен човек съм напълно наясно с \"фините настройки, съставляващи обществената мисия на БНТ\". В последните 20 години името ми стои като съавтор на знаковата за националния ефир художествено-документална поредица \"Умно село\", която някои наричат новия Златен фонд на българската култура. Междувременно бях в екипа с колеги от БНТ, с които заснехме първите театрални постановки от така шумно прокламираната днес, а всъщност – отдавнашна концепция и идея за нов архив на телевизионния театър. С това незабравимата трилогия по Чехов на Крикор Азарян на сцената на три столични театъра е запазена за поколенията във Фонда на БНТ, заснета и монтирана високотехнологично, с брилянтна визия и звук. Бил съм \"вътрешен\", бил съм \"външен\" продуцент. Отдавна съм открил, че не от мен започва всичко и отказвам да откривам топлата вода. Затова съм просто длъжен да дам някои пояснения по казуса със спирането на поредицата \"Умно село\". Спиране, надявам се все пак, като бъдещо производство, а не \"спиране на излъчването\", според писмото на младия член на УС г-н Андонов до медиите. Впрочем, за първи път научихме аргументите на УС, с които не се продължава договорът на поредицата \"Умно село\", тъкмо от това писмо. Ако аз и моят екип ги бяхме узнали в директен контакт с ръководството (не е длъжно, но пък мислим, че с труда си сме го заслужили), щяхме да спестим на обществото този дебат с разменени отворени писма. Но начинът, по който настоящото ръководство на БНТ се раздели с нас след 20-годишно ползотворно партньорство, беше чрез кратко писмо от програмния директор, което ни уведомява за решението на УС в едно изречение: \"Не приема предложението за продължаване на договора\". Протоколните благодарности бяха лични, от колегата, когото не познаваме. Както и не разбирам нищо от преамбюла на писмото, в което се уличават в некоректност спрямо БНТ интелектуалци, подписали се под апела на проф. Емил Попов за продължаване на поредицата. Недомлъвки, намеци и разчистване на сметки по частни дела на БНТ с отделни лица от този списък изобщо нямат място в дебата за \"Умно село\", което е било в коректни отношения с БНТ от създаването си. И така – от всички изявления в медии и ефири се разбира, че проблем на националната телевизия с \"Умно село\" се оказва: от програмирането му веднъж месечно, през финансирането му и възможността БНТ да си произведе евтино и сама \"подобно нещо\", до отстъпване път на Новото. Длъжен съм да направя някои пояснения, защото по някакъв начин част от аргументите и определенията засягат доброто ми име. От 15 години ръководя, менажирам и администрирам престижен столичен културен институт с много стара история. Основните ми усилия са насочени към отваряне път най-вече на младите и като резултат Младежки театър \"Николай Бинев\" има една от най-младите трупи и от най-свежите програмни политики. Самият аз не съм спрял да се развивам – иначе щях да си остана просто \"любимецът на децата\". Така че не мога да приема снизходителния извод, че 20 години правя с екипа си \"едно и също\", което е лесно заменимо. Уважаеми колеги – нито е \"едно и също\", нито е така лесно заменимо. Нека не хвърляме думите така лесно в пространството, хората все пак имат глави на раменете си. \"Умно село\" беше поръчано и реализирано като външна продукция именно като специфичен творчески продукт. Във вида, в който бе осъществен и в който остава в ефира, той никога не е бил по силите на \"всеки\". \"Умно село\" е силно авторска концепция, разработена специфична жанрова ниша, непозната дотогава в тв ефира и неповторена от никого. Осъществява се от хора, самите те с потомствена и професионална принадлежност към културния пласт на обществото. Затова и пред тях се отвориха заключени врати; и пред камерата ѝ застанаха лица, които винаги са отказвали ефирна изява. Нещо повече – в правенето на поредицата в последните години се включиха екипи от млади режисьори и оператори от \"голямото кино\". В момента те са сред най-награждаваните съсловни имена по наши и международни кинофестивали. Нито съм \"абониран\", нито съм смятал да се \"пенсионирам\" с \"Умно село\". Имам достатъчно работа на полето на културата, където е преминал целият ми живот. Както и ръководството на БНТ има своето право за решенията си за програмната политика, поемайки заедно с това своята отговорност за вида, мярата и вкуса в нея. Притеснява ме само както неглижирането на 20-годишния ни труд с квалификации на ръба с обидата, така също и неяснотата около употребата на този своеобразен съвременен Златен фонд на българската култура. Споменатото по-горе \"спиране на излъчването\" е придружено и от внушения, че повторните излъчвания на архива костват средства на телевизията. Но заплащането на авторски права е част от задълженията на БНТ, както и договорените проценти при повторения на архива. В случая с \"Умно село\" (чийто бюджет е един и същ от 2000 година – и да се коментира той на фона на цифрите в представените неотдавна пред СЕМ договори с външни продукции е смешно) сумата за повторения, цитирана в писмото на члена на УС е силно подвеждаща. Тя е далеч по-ниска от минималната работна заплата, камо ли да е равна на възнагражденията на щатни служители на БНТ, както се твърди вътре, вероятно с цел да ни противопостави на хората, работещи там. Пак ще повторя, че никакви инсинуации не могат да ме противопоставят на колегите от БНТ, с повечето от които работим заедно през въпросните 40 години и с които съм в прекрасни професионални и приятелски отношения. Дано телевизията не се поскъпи на дребно и да продължи да намира място в програмите си за този архив, вървящ с настоящето си и затова уловил навреме и запечатал лица и биографии, които липсват дори в пребогатия 60-годишен архив на БНТ. Все пак българският човек – както го нарича в писмото си професор Емил Попов – има право на това познание, което ни дава паметта. Защото дълбоко в себе си всички сме наясно, че това, което е било, ни е направило това, което сме.", "date": "2020.01.10", "title": "Владимир Люцканов: \"Умно село\" е нито едно и също, нито лесно заменимо"}
{"url": "https://www.dnevnik.bg/sport/2020/01/10/4014823_emocionalnata_razdiala_na_13_teodor_salparov_se/", "text": "Либерото на националния отбор по волейбол Теодор Салпаров обяви с емоционално обръщение, че е изиграл последния си мач за България. Опитният състезател съжали, че няма да може да играе за трети път на олимпийски игри. Салпаров каза след европейското, че спира с националния отбор, но размисли заради олимпийската квалификация. В нея българският отбор игра много силно, като стигна полуфиналите, но  там загуби от Германия . \"Не ми е лесно да опиша всички години и емоции, които са събрани в душата ми, и да ви ги предам в няколко изречения, но ще опитам\", започва Салпаров обръщението си във фейсбук. \"Влязох в отбора, когато бях едва на 17! Сега съм на 37! По-голямата част от живота ми до момента е преминала там! С момчетата често сме прекарвали повече време заедно, отколкото с близките си! Докато играем за флага през тези години, ние израствахме, родиха се децата ни, едни идваха - други си отиваха, но едно не се промени - желанието ни да прославяме България с успехи\", казва либерото.      Салпаров спечели бронзови медали от световното през 2006 г., от Евроволей 2009, от Световната купа през 2007 г. и има четвърто място от олимпийските игри в Лондон 2012. \"В Лондон не ни достигна малко, за да се качим на почетната стълбичка! Но ние отдавна сме качени на по-важната почетна стълбичка! Тази на нашите фенове и българите, които винаги са ни подкрепяли по трибуните и пред екраните! Тя, разбира се, е по-важна от всеки медал и отличие, защото любовта на хората не се подарява, тя се заслужава! Благодаря ви, българи, за цялата любов, с която сте засипвали мен и момчетата по време на нашите големи и малки победи, но и по време на нашите големи и малки загуби също така! Простете ни, че не успяхме да се класираме за тази олимпиада\", продължава той. Салпаров посочва, че за него би било красиво да завърши кариерата си в националния отбор с трето участие на олимпийски игри. \"Животът продължава! И така, днес - след толкова години на труд, преодоляване, пет тежки операции на краката, след толкова емоции, радости и сълзи, аз - Теодор Салпаров, казвам довиждане на фланелката си в националния отбор и отстъпвам място на по-младите! Моля се поколенията, които идват след нас, да ни донесат още много поводи за гордост! Момчета, обичам ви! България, за мен беше чест! Искрено ваш, №13.\"     ", "date": "2020.01.10", "title": "Емоционалната раздяла на №13: Теодор Салпаров се сбогува с националния отбор"}
{"url": "https://www.dnevnik.bg/biznes/2020/01/10/4014795_kakvo_e_vajno_za_deklariraneto_na_danucite_prez_tazi/", "text": "Започналата от днес данъчна кампания за 2020 г. е свързана с няколко промени както за фирмите, така и за физическите лица, които имат доходи извън трудовите. Най-важната промяна, която е и съществено облекчение за физическите лица, е това, че въз основа на изпратените данни от техния работодател те ще получават попълнена в голяма степен декларация. Освен това Не се прилагат и документи от ТЕЛК, включително и за деца с увреждания. Важно уточнение обаче е, че ако съответният човек има застраховка \"Живот\", ползва облекчения за лихви и др. подобни, ще трябва да приложи доказателство за тях. Подаването на такава декларация ще е възможно от началото на март, а потребителите трябва да ползват ПИК, издаван от данъчната администрация. Освен това от НАП напомнят, че Затова е дадена възможност той да прегледа попълнените данни, постъпили от съответния източник на доходи, и да нанесе поправки, да изтрие дори данни и цифри и да впише правилните според него. Служебно няма да бъдат вписани доходите, за които НАП няма как да знае - като например доходите от наем. Тях Говорителят на НАП Росен Бъчваров напомни, че данъчната администрация има информация за наемите, получавани от физически лица, когато техен наемодател е фирма. Това е така, защото наемателят е длъжен да декларира, удържа и плаща данъка. Ще се дописват и всички останали източници на доходи, за които НАП няма информация и съответно няма да попълни - от ценни книжа, от сделки с имоти др. Остава възможността декларация да се подава и на хартия, като в този случай подаващият я сам трябва да попълни всичко, но отново  . Новостите за физическите лица тази година водят до това, Досега тя можеше да се ползва, ако декларацията е подадена до края на януари и е платен данъкът. Сега този срок става 31 март. Отстъпката остава 5% върху сумата за довнасяне, но не повече от 500 лв., напомни Румяна Георгиева, директор на дирекция \"Обслужване\" в централното управление на НАП. Важно условие за ползването на отстъпката е и това да няма други публични задължения. Понякога хората забравят или пропускат да платят дребни суми, но те биха им попречили да ползват отстъпката. Затова на сайта на НАП има електронна услуга, която дава възможност всеки да си провери има ли такива висящи задължения и да ги плати, преди да ползва отстъпка. Плащането на данъка за довнасяне може да стане на ПОС терминал в офисите на данъчните, но може и по електронен път на виртуален ПОС на страницата. И в двата случая няма такса за това. От тази година хората, които сами се осигуряват, могат да декларират доходите и всичко останало . От НАП горещо съветват което е безплатно срещу лична карта и става във всеки клон на агенцията, а не само в този по местоживеене. С този код могат да се ползват над 100 електронни услуги. Хората, които искат да си сменят ПИК кода с цел сигурност, могат да го направят онлайн при вход в системата. А тези, които са го загубили например, ще трябва да получат нов на място в офис. Важно уточнение е, че след 17 февруари системата на НАП ще изисква от ползвателите да ползват най-новата версия на съответния браузър, защото така ще се гарантира по-висока степен на защита. НАП очаква около 600 хил. декларации за доходи да бъдат подадени, като се надява две трети от тях да постъпят по електронен път. фирмите имат   да декларират пред НАП изплатените от тях доходи, удържания данък и платените осигуровки. Досега те нямаха задължение да дават данни за доходите на служителите си от трудови договори, но вече имат. Освен това, ако са основен работодател, са длъжни да обединят данните с доходите на служителите си от предходни техни работодатели в рамките на 2019 г. За целта служителят предоставя на работодателя си данни от предходния. Това изискване не важи само ако служителят е имал чуждестранен предходен работодател, което се декларира в отделна графа в декларацията от получателя на дохода в чужбина. Така до 28 февруари фирмите подават две справки, и то само по електронен път. Едната включва доходите по граждански договори, а другата - тези по трудови. Ако има пропуски, те се коригират с нова справка, срокът за която е до 30 септември.", "date": "2020.01.10", "title": "Какво е важно за декларирането на данъците през тази година"}
{"url": "https://www.dnevnik.bg/bulgaria/2020/01/10/4014837_kratki_novini/", "text": "                         . Чума е открита по диви свине в Стралджанско Пробите от четири отстреляни диви свине край стралджанското село Поляна и тунджанското село Савино са показали наличието на вируса на африканска чума, съобщи БТА. След констатираната зараза месото е иззето и унищожено на специално изградено място, а използваният инвентар и дрехите на служителите са дезинфекцирани. Преди месец в Ямболска област бе установен първият случай на заболяването след изследването на проби от отстреляно диво прасе в землището на село Камен връх, община Болярово. Очаква се от Областната дирекция по безопасност на храните в Ямбол да обявят нови мерки за пресичане на заразата в зоните за сигурност около огнищата на болестта. \"ВиК - Перник\" е с нов управител Борислав Иванов е избран на проведеното днес общо събрание на акционерите, на което досегашният управител Иван Витанов е освободен от поста, съобщи БНР. Той поема дружеството в условията на воден режим, бедствено положение и изключително тежко финансово и кадрово състояние. Борислав Иванов е 34-годишен, от Радомир. Той е работил във \"ВиК - Перник\", а до март 2018 година е бил началник на пречиствателната станция за питейни води.", "date": "2020.01.10", "title": "Кратки новини: \"ВиК - Перник\" е с нов управител"}
{"url": "https://www.dnevnik.bg/bulgaria/2020/01/10/4014806_razvruzkata_po_sluchaia_neno_dimov_-_ostavka_i/", "text": "Ден след показното му извеждане от министерството и задържането му, екоминистърът Нено Димов напуска правителството, остава в ареста и вече е обвиняем за умишлена безстопанственост, за която законът предвижда от две до осем години затвор. В ранния следобед спецпрокуратурата обяви резултатите от започналата вчерашна акция в Министерството на околната среда и водите заради водната криза в Перник и потвърди, че ще привлече министъра към наказателна отговорност, защото е позволил да продължи подаването на вода за промишлени нужди към \"Топлофикация\" и \"Стомана Перник\", макар нееднократно да е бил предупреждаван, че водата в язовир \"Студена\" е намаляла.  Час преди изявлението на прокурорите,  от ареста Нено Димов подаде оставка  като министър и тя беше незабавно приета от премиера Бойко Борисов. Предстои да се разбере дали това ще доведе до други рокади в правителството и управляващата коалиция, след като вчера Борисов определи като  \"коалиционен въпрос\"  решението дали Димов ще си тръгне, а днес лидерът на ВМРО - партията, от чиято квота беше министър, нарече задържането му  \"показно убийство\" . \"Дневник\" проследи в реално време най-важното след вчерашната акция на прокуратурата и политическите отгласи от нея. Вижте най-важното по часове. ", "date": "2020.01.10", "title": "Развръзката по случая \"Нено Димов\" - оставка и обвиняем (обобщение)"}
{"url": "https://www.dnevnik.bg/bulgaria/2020/01/10/4014844_po-niska_globa_pri_priznavane_na_administrativno/", "text": "Правителството предлага промени в Закона за административните нарушения и наказания, с които санкциите ще бъдат значително намалени за хората, които си признаят административно нарушение, откажат да обжалват и сключат споразумение. В такива случаи ще се плащат само 70% от предвидената глоба и от минималния й размер, съобщава електронното издание  \"Сега\" . Проектът предвижда въвеждане на т.нар. споразумение в опит да се ускори приключването на административнонаказателното производство в кратки срокове. Наказващият орган ще е длъжен да разясни на съответния човек правните възможности и последици от споразумението. То се съставя в писмена форма между страните и се издава вместо наказателно постановление. При сключването му е предвидено намаляване на размера на глобата или имуществената санкция - в размер на 70% от минимума, предвиден за извършеното нарушение. Това означава, че ако за дадено нарушение се предвижда наказание от 50 до 150 лв., тогава ще е 70% от 50 лв. (35 лв.). Ако в закона не е предвиден минимум, тогава ще става по договаряне между страните, но не повече от 70 на сто от половината от максимума. Има обаче и случаи, в които няма да може да се сключва споразумение - за деяние, което е престъпление, за повторно нарушение и др.", "date": "2020.01.10", "title": "По-ниска глоба при признаване на административно нарушение предлага кабинетът"}
{"url": "https://www.dnevnik.bg/evropa/regioni/2020/01/10/4014847_fondut_za_prehod_kum_klimatichen_neutralitet_trevoji/", "text": "Създаването на Фонд за справедлив преход, който да помогне на по-бедните региони в Европейския съюз да се придвижат към климатично неутрална икономика, не може да бъде за сметка на кохезионната политика на блока, заяви еврокомисарят по сближаване и реформи Елиза Ферейра, цитирана от EurActiv. \"Това е регионален въпрос и е нещо, което ще използва регионална подкрепа\", каза Ферейра пред репортери в Брюксел. \"Но новите пари не трябва да идват за сметка на кохезионните фондове\", подчерта португалският еврокомисар. Очаква се следващата седмица Европейската комисия да разкрие детайли около Механизма за справедлив преход, инструмент, който цели да подпомогне най-засегнатите от зеления преход региони. Той е част от  Европейската зелена сделка  и се смята за ключов, за да бъдат убедени зависимите от въглища страни като Полша, които срещат голямо предизвикателство в декарбонизирането на икономиката си. Полша  е единствената държава - членка на ЕС , която на Европейския съвет през декември отказа да се съгласи с целта за климатичен неутралитет на блока до 2050 г. Тя заяви, че се нуждае от повече гаранции за финансирането, преди да даде съгласието си. Общо еврокомисията възнамерява да мобилизира около 100 милиарда евро в рамките на новия инструмент, който ще включва фонд от около 30 милиарда евро. Фондът ще се управлява по правилата на кохезионната политика и ще получава средства от дългосрочния бюджет на ЕС,  който все още се договаря , включително от Европейския фонд за регионално развитие и Европейския социален фонд плюс. \"Той комбинира пари, които идват от бюджета, с включването на националните програми, които вече разполагат с капацитета да решават регионални проблеми, и инструменти като investEU и Европейската инвестиционна банка\", обясни Ферейра. Новият фонд ще бъде подкрепен със средства, идващи от европейската кохезионна политика. Но колко пари ще се използват от регионалния бюджет все още не е ясно. При всички положения сумата допълнителни средства е малко вероятно да превишава 10 милиарда евро, защото страни като Германия и Холандия не искат да внасят нови пари в бюджета на ЕС, отбелязва EurActiv. Страхове от орязване Ферейра се срещна с членове на \"Кохезионния алианс\", група организации, представляващи регионални и местни власти в Европа в защита на основния инвестиционен инструмент на ЕС. Регионалните лидери се опасяват, че Фондът за справедлив преход ще намали допълнително вече орязаните със 7% в предложението на ЕК за бюджета за 2021 - 2027 г. средства за кохезионна политика. Тя съставляваше 351.8 милиарда евро в сегашния седемгодишен бюджет, второто по големина перо след селското стопанство. Васко Кордейро, председател на Конференцията на периферните морски региони, коментира: \"Всички ние сме съгласни с целите, но въпросът е за средствата. Те не могат да си противоречат, не могат да поставят в риск ключов елемент от европейския проект, какъвто е кохезионната политика.\"", "date": "2020.01.10", "title": "Фондът за преход към климатичен неутралитет плаши защитниците на кохезионната политика"}
{"url": "https://www.dnevnik.bg/detski_dnevnik/2020/01/10/4013328_s_decata_v_pochivnite_dni_11_i_12_ianuari/", "text": "                         Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Заниманието в  на детския научен център \"Музейко\" ще бъде посветено на керамиката от Първото българско царство и столицата му Велики Преслав. Участниците ще научат за Златния век на българската книжнина и култура, а всяко дете ще изрисува за спомен по една истинска керамична плочка с характерни за тогавашната епоха теми. Ателиетата са три: от 12 до 12. 45 ч., от 13.30 до 14.15 ч. и от 15.30 до 16.15 ч. Подходящо е за деца над 5-годишна възраст. Подробности -  тук . Работилница за  отваря в 11 ч. Организаторите от Artmade Kids ще обяснят на включилите се какво символизират цветовете на кукерските костюми и от какви материали се изработват. След като маската е готова, децата ще изиграят маскараден фестивален танц под звуците на традиционна кукерска музика, за да прогонят злите духове. Заниманието ще се състои на ул. \"Макгахан\" 42 - в читалище \"Иван Вазов\" в кв. \"Хаджи Димитър\". Продължителността му е 90 минути, а цената е 20 лв., като включва необходимите материали. Необходимо е предварително записване на тел. 0882498170 или лично съобщение в  страницата във \"Фейсбук\".      - Безплатни   ще има на две места в София. Организаторите дават възможности на децата да се запознаят с програмите им преди началото на редовни курсове през февруари. Подробности за заниманията на Logicscool -  тук , а за Академията по програмиране и роботика за ученици \"Слънчице\" -  тук . - Живата експозиция \" .  Най-красивите екзотични риби на планетата\" показва някои от най-интересните морски обитатели в специални аквариуми в културния център \"Морско казино\", които пресъздават естествената им среда на живот, допълнена от камъни, раковини и корабни макети, в които да играят и да се крият. Сред показаните екземпляри са риба въже, риба слон, риба лъв, тетрадони, риба балон, сладководен скат от Южна Америка, риби стрелци, скачащи риби, амазонска арована, огромни сомове, акули и др. Изложбата е в зала \"Ал. Г. Коджакафалията\" и е отворена от 10 до 19 ч. Входът е с билети. Неделя  - На     са посветени тематичните ателиета на \"Биоигри\", което ще текат през целия неделен ден в сградата на \"Техномеджикленд\" (бул. \"Цариградско шосе\" 111 Б). Запознаването с научни факти за животните ще върви заедно с игри в група и изработване на играчки за спомен. Участниците в заниманията по всяка тема са разделени на две възрастови групи: 6 - 8 г. и 8 - 14 г. Необходимо е предварително записване. Подробности -  тук .      - Неделната   в Детски център \"Къщата на Мая\" е посветена на пингвините. Децата ще приготвят модели на животните от маслини, моркови и други полезни продукти. Подходящо за деца над 4 години, а цената е 25 лв. с включени продукти. Необходимо е предварително записване. Подробности -  тук . - В Регионалния природонаучен музей продължават събитията под наслов  . Организаторите обещават рисунки на животни върху детски лица (между 11 и 15 ч.). Посетителите могат също да оцветяват морски животни, пеперуди, бозайници и птици, както и да подреждат дървени пъзели на животни. - Живата експозиция \" . Най-красивите екзотични риби на планетата\" показва някои от най-интересните морски обитатели в специални аквариуми в културния център \"Морско казино\", които пресъздават естествената им среда на живот, допълнена от камъни, раковини и корабни макети, в които да играят и да се крият. Сред показаните екземпляри са риба въже, риба слон, риба лъв, тетрадони, риба балон, сладководен скат от Южна Америка, риби стрелци, скачащи риби, амазонска арована, огромни сомове, акули и др. Изложбата е в зала \"Ал. Г. Коджакафалията\" и е отворена от 10 до 19 ч. Входът е с билети.", "date": "2020.01.10", "title": "С децата в почивните дни (11 и 12 януари)"}
{"url": "https://www.dnevnik.bg/sviat/2020/01/10/4014858_sasht_izprashtat_specialna_grupa_v_tihiia_okean_zaradi/", "text": "Съединените щати ще разположат в Тихия океан специална оперативна група, която да извършва информационни, електронни, ракетни и кибероперации срещу Китай, но и срещу някои способности, които вече има Русия. Това съобщи \"Блумбърг\", като се позова на секретаря на армията Райън Маккарти. Очаква се той да даде повече подробности по темата по-късно днес, пише агенцията. Групата, която вероятно ще е базирана на острови източно от Тайван и Филипините, ще помага да се \"неутрализират някои способности, които Китай и Русия вече притежават и които са предназначени да държат американски самолетоносачи далеч от континентална Азия\", преразказва \"Блумбърг\" думите на Маккарти, дал интервю за агенцията. Групата може да удря сухоземни и разположени в морето цели с далекобойни ракети с прецизно насочване като свръхзвукови ракети и така да разчиства пътя за кораби на флота, ако се стигне до конфликт. Според Маккарти това решение цели и да \"неутрализира всички инвестиции, които са направили Китай и Русия\", особено в комбинация с ново споразумение, позволяващо на тактически единици на армията да ползват по-лесно информация от сателити, разположени в ниска орбита. Стъпката ще помогне на министъра на отбраната Марк Еспър да постигне отдавна обявеното пренасочване на американски войски от Европа, Близкия изток и Африка към Тихия океан. Тя е важна и заради военната доктрина на Китай и стратегията, насочена \"срещу достъпа\", която цели да държи далеч ударните групи самолетоносачи на САЩ от групи острови, достигащи до Курилските острови (за които Япония спори с Русия), Калимантан, Гуам и Нова Гвинея.", "date": "2020.01.10", "title": "САЩ изпращат специална група в Тихия океан заради Китай и Русия"}
{"url": "https://www.dnevnik.bg/sviat/2020/01/10/4014860_sasht_franciia_i_kanada_se_vkljuchvat_v_razsledvaneto/", "text": "След твърденията на Канада, САЩ и Великобритания, че иранска зенитна ракета е свалила украинския самолет след излитането му от Техеран, властите в Иран поканиха в разследването и представители на САЩ и Франция (една от фирмите, произвели двигателите, е френска), а канадският екип от 10 души вече отпътува за Близкия изток (Канада няма дипломатически отношения с Техеран). Иранските органи категорично отказваха да допуснат американци до т.нар. черни кутии на украинския боинг заради санкциите на САЩ и напрегнатите отношения след ликвидирането на ген. Касем Солеймани в Ирак преди седмица. Днес те заявиха, че искат сами да изтеглят информацията за това какво се е случило с 3-годишния самолет и защо загинаха всичките 176 души на борда, почти всички от тях - иранци с различно гражданство. В Иран има недоволство от властите, че в нощта, когато са решили да отвърнат с ракетни удари по американски цели в Ирак, не са затворили столичното летище и част от въздушното пространство на страната, съобщава \"Ройтерс\". Достъпът до записите на данни и разговорите в кабината може да отнеме 1-2 месеца, а цялото разследване - 2 години, казват от Иран. Ако заради повреждания на кутиите това е невъзможно или прекалено рисковано, може да бъде потърсена помощ от Русия, Канада, Франция или Украйна. Официалната позиция на Техеран остава, че причината, изглежда, е авария на двигател. И след съобщенията за ракетен удар - най-вероятно неволен - в Киев президентът Володимир Зеленский каза, че това е една от водещите версии и на Украйна, но тя още не е доказана. Главният прокурор на страната поиска Канада да предостави информацията си, която да помогне за наказателното разследване в Украйна. Външният министър Вадим Пристайко се срещна с представители на САЩ, които му връчиха \"важни американски данни\" преди насрочения за днес телефонен разговор на президента Зеленский с държавния секретар Майк Помпео. Френската агенция за авиационна сигурност ВЕА съобщи, че се включва в разследването. Миналата година французите помогнаха след катастрофата на боинг в Етиопия. Американски представител каза за \"Ройтерс\", че анализ на данните от нощта на трагедията е показал изстрелване на две зенитни ракети в района, експлозия и падането на горящия самолет. Специалист от отбраната коментира, че не е изключено украинският пътнически боинг да е изглеждал като американски транспортен самолет на радарите на Тор-М1 - ирански зенитни комплекси руско производство. \"Всички държави, които са имали свои граждани на борда, могат да изпратят представители и призоваваме компанията \"Боинг\" да се включи със свои представители в разследването на черните кутии\", заяви правителственият говорител Али Рабиел. Националният борд по транспортна безопасност на САЩ (NTSB) съобщи, че е определил свой представител за включване в разследването. От \"Боинг\" казаха, че ще сътрудничат с NTSB.", "date": "2020.01.10", "title": "САЩ, Франция и Канада се включват в разследването на катастрофата в Иран"}
{"url": "https://www.dnevnik.bg/evropa/2020/01/10/4014854_pokolenieto_ot_70-te_v_rumuniia_riskuva_da_ostane_bez/", "text": "Пенсионната система в Румъния трябва да бъде реформирана, защото в противен случай поколението, родено през 70-те, ще остане без пенсии, заяви министърът на финансите Флорин Къцу, цитиран от в. \"Адевърул\". Днешната пенсионна система функционира като благотворително дружество - докато има хора, които правят вноски, всичко е наред, но като се има предвид демографското положение на Румъния, на онези, които са родени през 70-те като мен, няма да има кой да плаща пенсиите, коментира финансовият министър. \"Трябва да вземем много бързо решение за реформа на пенсионната система. Подобна реформа не се прави за една нощ, трае 10-15 години, може и 20\", посочи министърът и допълни, че не може да се чака решение отвън. В момента близо шест милиона работещи внасят осигуровки, с които се изплащат пенсиите на 5.3 милиона пенсионери, пише \"Адевърул\". Това прави съотношение между работещите и пенсионерите 10 към 9. След 2030 г. обаче това съотношение ще се промени радикално, тъй като тогава ще се пенсионират около 1.8 милиона румънци - хора, родени след прословутия указ на Николае Чаушеску за забрана на абортите през 1966 г. Сегашното законодателство предвижда пенсиониране на 61 години за жените, което ще нарасне постепенно на 63 години до 2030 г., и 65 години за мъжете. Министърът на финансите Флорин Къцу заяви, че реформата на пенсионната система ще започне през 2021 г., включително чрез увеличение на вноската във втория пенсионен стълб. Синдикатите обаче не са съгласни, пише още \"Адевърул\". Председателят на синдикалната организация \"Картел Алфа\" Богдан Хосу каза, че увеличението на процента от брутната заплата, който ще бъде внасян в задължителните частни пенсионни фондове (втория пенсионен стълб), ощетява държавната пенсионна система. Той коментира намеренията на правителството на Национално-либералната партия като подкопаване на държавната пенсионна система за сметка на подхранване на частния бизнес. Вноските по втория пенсионен стълб в Румъния започват през 2008 г. и са в размер на два процента от брутната заплата. Предвиждането тогава е в срок от 10 години вноската да нарасне до 6 процента. През 2016 г. размерът на вноската бе 5.1 на сто. Правителството на Социалдемократическата партия одобри намаление на вноската въввтория пенсионен стълб от 5.1 процента на 3.75 на сто от началото на 2018 година. Тази мярка е все още в сила. Правителството на Национално-либералната партия планира да увеличи вноската на 6 на сто, а по-късно и на 8 процента. Според последните официални данни, представени от Агенцията за финансов надзор, към края на септември миналата година 7.2 милиона души са били записани в седемте задължителни частни пенсионни фонда, които администрират активи за 59 млрд. леи (12.44 млрд. евро). Вицепремиерът Ралука Туркан заяви тази седмица, че правителството не изключва възможността да въведе вариант за увеличаване на възрастта на пенсиониране на 70 години, но само по желание. /БТА", "date": "2020.01.10", "title": "Поколението от 70-те в Румъния рискува да остане без пенсии, предупреди министър"}
{"url": "https://www.dnevnik.bg/biznes/2020/01/10/4014853_daritelskiiat_forum_predlaga_bankite_da_imat_obshti/", "text": "Банките да въведат общи правила за защита на дарителските сметки, открити в полза на физически лица. Това предлага Българският дарителски форум (БДФ) на Асоциацията на банките в България (АББ), съобщава организацията. Целта е да се гарантира целевото изразходване на дарителски средства, така че да се спазва изричната воля на дарителите и тези пари да са защитени от злоупотреби.  Форумът е администратор на DMS - платформа за набиране на дарения, в която голяма част от кампаниите са за лечение. Организацията посочва, че изисква от физическите лица да откриват дарителски сметки, в чиито договори изрично да са записани условията за безсрочност на сметката и контрол на разходите.  На базата на своя опит организацията вижда редица слабости при част от сега съществуващите дарителски сметки и предлага конкретни мерки за тяхното избягване в бъдеще. Най-голям риск от злоупотреби създава липсата на клауза за безсрочност, което позволява трансформирането на дарителските сметки в обикновени разплащателни сметки след определен период, както и на механизъм за контрол на изразходването на дарителските средства в съответната сметка, посочват от форума. Примери за коректно съставени договори за дарителска сметка, в които детайлно са обхванати всички важни моменти, са Райфайзенбанк, Обединена българска банка, Уникредит Булбанк, Първа инвестиционна банка и Централна кооперативна банка, посочва организацията.  В договорите на последните две банки присъства още една много съществена клауза. Тя регламентира действията на бенефициента при промяна на обстоятелствата, заради които е открита дарителската сметка, а именно – задължение при смърт на лицето или надхвърляне на необходимата сума за лечението да бъде посочена друга дарителска сметка със сходна кауза, към която да бъдат прехвърлени чрез дарение средствата.  \"Такава клауза е от изключителна важност за спазване на волята на дарителите, тъй като не допуска наследяването на дарителски средства по общия ред при смърт на титуляр на сметка. Ето защо бихме искали такова условие да присъства във всеки договор за дарителска сметка във всички банки\", коментира, цитирана от организацията, Красимира Величкова, директор на фонда.  Няма законова регулация, която да изисква от банките да прилагат еднакъв подход към предлагането и управлението на дарителските сметки. Но според форума приемането и прилагането на стандарт за обслужването на дарителските сметки във всички банки в България не само ще гарантира в по-голяма степен целесъобразното изразходване на дарителските средства, но и ще защитава имиджа на банките като институции, на които клиентите могат да имат пълно доверие, включително за това, че защитават интересите им като дарители. ", "date": "2020.01.10", "title": "Дарителският форум предлага банките да имат общи правила за дарителските сметки"}
{"url": "https://www.dnevnik.bg/sport/2020/01/10/4014842_grigor_dimitrov_blagodaria_na_moia_neveroiaten_otbor_i/", "text": "Григор Димитров благодари на отбора си и на България. Думите му дойдоха в дните след края на участието в \"АТП къп\", където  българският отбор се представи силно, но малко не му достигна да излезе от групата си . \"Успехът не е случайност. Той е упорита работа, постоянство, учене, анализиране, жертване и преди всичко любов към това, което правиш или се учиш да правиш. Прегърни възходите и паденията\", написа Димитров в \"Инстаграм\". \"Благодаря на моя невероятен отбор и страната ми\", добави той.", "date": "2020.01.10", "title": "Григор Димитров: Благодаря на моя невероятен отбор и страната ми"}
{"url": "https://www.dnevnik.bg/politika/2020/01/10/4014785_borisov_prie_ostavkata_na_neno_dimov/", "text": "В кабинета на министър-председателя Бойко Борисов бе депозирана оставката на министъра на околната среда и водите Нено Димов. Премиерът Борисов прие оставката на министър Димов, съобщиха от Министерския съвет. Нено Димов бе  задържан за 24 часа вчера следобед  след обиски в министерството заради водната криза в Перник и вноса на отпадъци от Италия. Той е първият действащ министър, който е арестуван. Смяната му е деветата рокада в кабинета \"Борисов 3\", като се очаква гласуването в парламента да е другата седмица. По-рано днес след среща с премиера вицепремиерът и лидер на ВМРО - партията, от квотата на която Димов бе избран за министър,  Красимир Каракачанов обяви : \"Ще ви кажа, ще прочетете (дали ще има оставка) след това показно убийство.\" След това редица сайтове, цитирайки свои източници, съобщиха, че Димов е готов с оставката си. Ден по-рано Борисов обяви, че въпросът е коалиционен. Неофициално във ВМРО смятат, че Нено Димов не е свързан с липсата на вода в яз. \"Студена\", защото за ремонта на язовирната стена е отговорно Министерството на регионалното развитие и благоустройството. Той обаче е подписвал заповед всеки месец какво количество от водата може да бъде използвано. Не е известно дали наследникът му на министерския пост отново ще бъде от квотата на \"Обединени патриоти\". По-късно пред БНТ Каракачанов каза, че в началото на следващата седмица ще има коалиционен съвет, на който трябва да бъде взето решение. Той обяви, че не мисли, че Димов е виновник за водната криза. В 15 часа днес в Съдебната палата ще бъде даден брифинг с подробности за разследването по случая. Времето на изявленията съвпада с изтичането на 24-часовия срок за първоначалния арест на Нено Димов. Очаква се на него прокурорите да обявят дали ще му бъде повдигнато обвинение (за обвинението на четете  тук ). Нено Димов е министър на околната среда и водите от началото на мандата на третия кабинет на Бойко Борисов, където по думите му попада като експерт, а не като политик. По-късно е обявено, че е предложен за министър от ВМРО, и се смята, че е от квотата на по-малкия коалиционен партньор \"Обединените патриоти\". Дотогава Димов е председател на  Института за дясна политика  и е известен с твърдението си, че глобалното затопляне е манипулация. Той обаче има опит в министерството и политиката - в правителството на Иван Костов е бил зам.-министър в екоминистерството, а след това - депутат от ДСБ (още четете  тук ). В мандата на Нено Димов като министър има няколко скандала, но той запазва поста. Сред тях са опитът за  промяна без необходимата екооценка на плана  за управление на националния парк \"Пирин\"  , искът на  Европейската комисия срещу България заради мръсния въздух , опитите за  промени в правилата в \"Натура 2000\"  и водната криза в Перник (всичко четете  тук ). В четвъртък сутринта прокуратурата започна проверка в екоминистерството, като първоначално бе обявено, че е заради  вноса на отпадъци от Италия .", "date": "2020.01.10", "title": "От ареста Нено Димов подаде оставка, а Борисов я прие"}
{"url": "https://www.dnevnik.bg/kultura/2019/12/02/4010970_otkus_ot_malka_enciklopediia_na_priiatelstvata_na/", "text": "                         Влади Киров е роден на 28 ноември 1949 г. в София. Завършва е немска филология в СУ \"Св. Климент Охридски\" (1973). Работил е като учител в немската гимназия в Хасково, в Института по история към БАН, главен редактор в сп. \"Киноработник\" (1979 – 1985), редактор в Дебютно-експерименталната студия към СБФД (1985 – 1988), редактор в творчески колектив \"Дебют\" към СИФ \"Бояна\" (1988 – 1991) и в БНТ –Телевизионен театър (1993). Сценарист е на над трийсет документални филма, между които \"По начин най-благороден\" (1985), \"Образ невъзможен\" (1996), \"Атентатът\" (1998), тетралогията \"Дух и душевност на българина\" (1999 – 2006), \"Благослов\" (2001), \"Европолис, градът на Делтата\" (2008), \"Вляво от пътя Лондон – Калкута\" (2011), \"Приказки от Балканите\" (2016), \"Изкореняване\" (2018), \"Поне за миг да полетя\" (2017), \"Гражданинът Сис\" (2018), \"Братя Георгиеви: Евлоги и Христо\" (2019), както и на игралните \"Пату\" (2005), \"Военен кореспондент\" (2008) и \"Имало една война\" (2019). Автор е на книгите \"Оловни ордени\" (1985), \"Розенбуш\" (1991), \"Делта\" (1992), \"Спомен за едно превъплъщение, или историята на Кадъм и Хармония\" ( 1995), \"Юридически казус\" ( 2002), \"Картографирането на Рая\" ( 2007). Носител е на наградите \"Златна роза\" за филма \"Образ невъзможен\" (1996), Годишната награда за драматургия на СБФД (2007) и на Филмовата академия (2012), награда за драматургия от фестивала \"Златен ритон\" (2012) и др. През 2019 г. е удостоен с почетен знак \"Печат на цар Симеон Велики\" – златен. Издателство \"Факел експрес\" отбелязва 70-годишнината на Влади Киров с издаването на сборника с разкази \"Малка енциклопедия на приятелствата\". Редактор Георги Борисов Художник проф. Иван Газдов ОЩЕ ЕДИН НАЧИН ЗА ДОПЛУВАНЕ ДО СПАСИТЕЛНИЯ БРЯГ Преди много години приятелят ми Красимир Дамянов, писател, рибар, строителен инженер, а от последните двайсетина години жител на Кралство Испания, напусна Националния институт за паметниците на културата и се пресели в град Варна, впрочем родния град на неговата жена Сашка, за да пише своите разкази и новели. Беше вече издал първата си книга. Това бе смело решение, защото никак добре социалистическата власт не оценяваше проявите на свобода, а от друга страна, нямаше и много пари. Разбира се, идваше често до София, за да продава своите новели и разкази. Така или иначе той се превърна в част от писателския кръг около издателство \"Георги Бакалов\" в град Варна. Веднъж ме попита дали имам някакъв разказ, който той да предложи на местното списание. Все пак би трябвало най-общо да бъде свързан с морето, обърна ми внимание той. Нямах, но започнах да измислям някаква история и в края на краищата я написах. Дадох му разказа при поредното му идване в София. Вече бях успял да си купя пишеща машина марка \"Марица\" и много се гордеех с този факт. Не беше никак лесно. Краси използваше старата \"Ерика\" на своя баща, за да пише чудесните си творби. Разказът не бе голям – пет-шест страници. След време Краси се появи в София, носеше машинописа обратно. Смееше се, когато ми показа резолюцията на водещия редактор. На първата страница човекът бе написал с химически молив следното: \"Декадентство – не!\". На следващата страница с друг химически молив бе отбелязано друго: \"Кафка – не, Достоевски – не!\". Бележките на мастития варненски писател станаха повод за едно весело напиване, макар че в душата ми не бе никак радостно. Така или иначе отнесох разказа във вестник \"Комсомолска искра\" и Николай Заяков, чудесен български поет, го отпечата. След време срещнах познат писател, който боязливо застана до мен. В края на краищата стана ясно защо се държи по този начин. \"След като прочетох твоя разказ, престанах да спя. Питах се какъв ли човек е в състояние да го напише... След като си поприказвахме, предполагам, че сънят ми ще се върне отново. Нямаш вид на убиец!\", каза ми той. Оттогава мисля съзнателно за отговорността да се пише, но също така знам, че вече са малцина онези, които помнят как изглеждаше един обикновен химически молив отпреди двайсетина години, производство на моливната фабрика в град Бургас. Съдбата се оказа жестока към моя приятел. Последния път, когато се видяхме, говорихме за Бог. Мъчителен и безнадежден разговор без начало и без край, така както Бог няма начало и няма край. Немите хора си служат със знаци и вероятно изпитват същите вълнения и сърдечни трепети, когато очертават във въздуха своите чувства. Ние бяхме неми, макар и да си служехме с думи. Хрониката на тази къса, но за сметка на това поучителна морска история не е записана в аналите или счетоводните книги на нито една търговска компания или застрахователно дружество и въпреки това се разказва и преразказва, доукрасява от брадати моряци, от нежни девойки, мечтаещи за семейно щастие, от мълчаливи и сурови капитани на могъщи кораби, дори и от лекомислени застрахователни агенти, плътно нахлупили сламените си шапки. Тази преживелица като доказателство на човешката воля за оцеляване в трудни и безнадеждни обстоятелства би могла да се прочете по разпорените и добре измити след това кореми на морските риби, в мастилените петна, впръсквани от меките пипала на октоподите, в хилядите тонове пясък и скали, които водата отнема от спасителния бряг, за да му ги върне обратно като лъскав и красив дар. Като разказвач не съм уверен, че тя е истинска, но съм длъжен да я опиша. Моторната шхуна \"Филип\", собственост на малка акционерна компания за морска търговия, превозваше юта в тумбестия си трюм. Погледната отдалеч, дървената шхуна приличаше на бременна крава и затова познавачите на кораби, жителите по крайбрежието, докерите и децата я наричаха помежду си \"кравата\", но само когато зърнеха гнилото ѝ туловище, завързано на огона на пристанището – иначе веднага забравяха за нея. Всъщност не бе съвсем така, защото в пристанищните кръчми понякога правеха залагания кога най-сетне собствениците на шхуната ще заповядат тя да бъде изтеглена на док, за да изстържат полепналите по дъното ѝ миди, водорасли и всичко останало. С една дума, нищо особено. Капитанът ѝ се надяваше да продаде изгодно лъскавото жълто лико, с което докерите на Мадрас бяха натъпкали вътрешността на трюма, и после с част от спечелените пари да купи перли на жена си. Тя обичаше скъпи украшения, а угриженият капитан тъжно презираше нейната слабост, защото я намираше за излишно разточителна. За разлика от жена си той бе наясно колко трудно се намират истински бисерни перли. В този предобед океанът изглеждаше спокоен, дори тих, макар че опитният капитан знаеше колко измамен може да бъде океанът. Така или иначе югозападните пасати блъскаха леко корпуса на шхуната и по този начин – за удоволствие на екипажа – подпомагаше старите и износени дизелови двигатели, които отдавна следваше да бъдат ако не сменени, то поне ремонтирани, но компанията, оправдавайки се с финансови затруднения, не мислеше така. Още половин ден преход, и дъските на старото корито щяха да заскърцат до зеленикавите камъни на кея, доволни от поредната си работа. Всичко изглеждаше наред и спокойният океан със своите тук-там пригладени гребени не подсказваше с нищо какво изпитание е намислил и приготвил за моряците. Мигновено спадане на барометъра, което дежурният вахтен почти не видя, бърза и жестока буря, изскочила неочаквано като преследван дивеч, чиито високи, обли и черни вълни подхванаха като с длани и бездруго неголямата шхуна, и секунди по-късно единствено свределът на водовъртежа, извивайки се меко надолу към бездната, сочеше, че на това място в океана е имало хора, лакътни връзки, мачта, избелели от слънцето и вятъра бради, тъжен капитан и оглушал от моторите механик. Вратата между живота и не-живота се отвори с трясък и се затвори по същия начин и океанът отново се превърна в пространство от тиха и много солена вода, където се срещат риби, планктон и смърт... Изглежда че не е било съвсем така... На не повече от двайсетина метра от неочакваната катастрофа над водата спокойно се поклащаше боядисана в синьо гумена спасителна лодка с двама ужасени и неразбиращи все още какво се е случило моряци. Техните имена бяха Еди и Ома Наста и се оказаха спасени без никакво свое участие, понеже обичаха да играят на карти след вахта в спасителната лодка. В лодката бе меко, но телата им си почиваха, а невисоките ѝ бордове все пак ги пазеха от океанския вятър. Дори Еди, когото другите подигравателно наричаха Сухата ръка заради жилестите му и много дълги крайници, все още стискаше треперещата в ръката му дама трефа, а неговият другар се бе сгънал с лице към дъното на лодката. Двамата бяха близки приятели, обичаха едни и същи напитки, често играеха заедно карти, предпочитаха сантасе, също така и боулинг на сушата, заедно се бяха наели на шхуната \"Филип\", вярвайки на капитана, че старото корито, както той сам определяше своя кораб, е далеч по-сигурно в сравнение с който и да е лойдов гигант. Сега недоумяваха. Изхвърлени от потъналата така неочаквано шхуна по волята на съдбата, прелетели чертата между \"да\" и \"не\" в синьо боядисаната гумена лодка, те приличаха на вкаменени от нирвана будисти. След като се съвзеха от изненадата на сполетялото ги нещастие, двамата приятели се огледаха. Нищо не бе останало от тяхната шхуна. Все пак успяха да зърнат шапката на капитана, която плаваше във водата, сякаш бе новоизлюпен албатрос, загубил майка си в бурята. Първото, което им дойде наум, бе, че са сторили смъртна грешка. За да им бъде по-широко и по-удобно, те бяха извадили от лодката и оставили под платнището провизиите и така бъчонката с питейна вода и двете непромокаеми торби с храна потънаха с останалите, а до спасителния бряг бе непоправимо далеч. Ома Наста, малко трътлест за моряк, който на сушата съвсем не приличаше на професионален морски вълк, стискаше между краката си, сякаш бе играч по ръгби и не знаеше какво да прави с нея, последната изпразнена от него тенекиена кутия холандска бира, която по време на летежа на лодката бе наранила лицето му и капките кръв от раната по веждата избледняваха в пръските солена вода. Притежаваха немного и онова, с което можеха да се борят с вълните и смъртта, бяха двете малки сини гребла, картата за игра дама трефа и празната кутия от бира. Наистина няколко дни гребаха, като непрекъснато се сменяха, за да пестят силите си, и се надяваха на спасение. Всъщност притежанията им намаляха, защото Еди, като се опомни, хвърли ненужната и за двамата карта във водата и си обеща никога повече да не играе на карти, ако остане жив. Истински вярваше в своето спасение. Римляните твърдят, че нещастието никога не идва само, и както повечето техни твърдения, и това се оказа вярно, защото положението им стана безнадеждно, когато една нощ, премалели от гребане и липса на вода и храна, заспаха, а една пъргава вълна отвлече и двете гребла. Жалко е, че добре подготвените иначе историци на морските компании, изследвачите на историята на корпоративните интереси високомерно пропускат и не обичат да споменават за тази човешка история, а тя е истинска и поучителна и за да я слепя, си служа не с техните знания, а с плясъка от крилата на съмнителни птици. Еди, наричан още Сухата ръка, и Ома Наста разбраха, че са загубени и че ще загинат като истински моряци – в океана. Вече нямаха гребла, нямаха вода, а да се опитват да преплуват оставащото разстояние, бе напълно немислимо. Като истински моряци и двамата не умееха да плуват. Простиха се един с друг, изповядаха се един пред друг, оказа се, че съществува неяснота около една жена с прозрачна кожа и половин карат диамант, изшепнаха \"Отче наш...\", доколкото умееха, и зачакаха смъртта, когато облата, прорязана с бръчки глава на Ома Наста произведе доста съмнителен план за собственото си спасение. Трътлестият моряк огледа себе си, после внимателно прецени и жилестото тяло на своя приятел и твърдо реши, че именно той, Ома Наста, всъщност заслужава повече да живее, отколкото Еди. Преструваше се, че смъртта го отнася, а в действителност напрягаше всичките си сили, за да изчака Еди да заспи. И наистина успя и когато се увери през клепачите си, че всичко е наред, Ома Наста мълчаливо закла с отвора на тенекиената кутия отчаялия се човек. От вратната вена на Еди бликна кръв, но Ома Наста я наблюдаваше хладно. После хвърли кутията в океана. Промуши дългите ръце на мъртвия си приятел през отворите за греблата и започна да гребе с тях. Седнал върху тялото на мъртвия Еди, Ома Наста с ожесточение гребеше с дългите жилести ръце и те вършеха добра работа. Мисълта, че е останал сам, му даваше сили непрекъснато. Дълго греба и ръцете на Еди се покриха с морски звезди, полепнаха с водорасли и медузи, солената вода ги втвърди, мумифицира ги и те станаха почти красиви, като извадени от морското дъно изящни и миниатюрни гръцки колони. Слънцето блестеше в нежните ципи на медузите. Убиецът благодареше на Бог, че му е пратил такова хрумване, макар че в умопомрачението си понякога допускаше, че това хрумване не е Божие, а на Сатаната. После преставаше да мисли. Във всеки случай реши, че ако оцелее, ще направи дарение на свети Николаус, но не поглеждаше към затворените очи на приятеля си. Когато зърна светлините от фара на Мадрас, Ома Наста изхвърли трупа във водата, още веднъж благодари на Бог и се закле да промени завинаги професията си, макар и да нямаше голям избор. Спаси го патрулният крайбрежен катер. Ома Наста разказа на собствениците за случилото се с шхуната, без да обяснява всички подробности около своето тайнствено спасение, получи застраховката си и се оттегли, като не искаше да си спомня за нищо. Собствениците на шхуната \"Филип\" обвиниха за нейната гибел тъжния капитан и неговата жена така и не получи мечтаните бисерни перли. Ома Наста изпрати половината пари от застраховката в Утрехт като дарение на добрия свети Николаус, закрилника на истинските моряци, оцеляващи при всички обстоятелства. Заживя във вътрешността на страната. Купи си дървена хижа и отиваше в пристанищния град единствено ако имаше неотложна работа. Тогава забеляза, че всяка сутрин на прозореца в дневната каца една морска чучулига, но с толкова голяма глава, че приличаше на изрод. Морската чучулига бе много редовна, кацаше на перваза, отмяташе с грозната си човка мрежата против комари и проницателно разглеждаше стаята. Седнал в един фатерщул, купен от пристанищния град на старо, Ома Наста се чувстваше отвратително. Посещенията на морската чучулига продължиха много дълго. Една сутрин, потиснат от предстоящия горещ и душен ден, Ома Наста не издържа и ядосано извика. – Какво искаш от мен, дявол да те вземе? Кажи какво искаш? Птицата смутено се извъртя, защото изглежда, не очакваше да бъде разпитвана за целта на своите посещения, направи напред-назад няколко крачки по перваза, изви главата си встрани, така че да не вижда Ома Наста, и извинително рече с човешки глас. – Ей, бога ми! Нищо! Просто ми харесва да те гледам...", "date": "2020.01.10", "title": "Откъс от \"Малка енциклопедия на приятелствата\" на Влади Киров"}
{"url": "https://www.dnevnik.bg/video/2020/01/10/4014578_voinata_dohodniiat_ujas/", "text": "Войната носи смърт, страдание и унищожение. Но може да бъде и тласък към икономически ръст. От производството на оръжия през технологични иновации до експлоатацията на нови територии и пазари, войната може да бъде доходоносен бизнес.", "date": "2020.01.10", "title": ""}
{"url": "https://www.dnevnik.bg/biznes/2020/01/10/4014871_stroitelstvoto_na_sgradi_raste_s_6_za_godina/", "text": "Строителството на сгради е нараснало с 5.9% през ноември спрямо същия месец на предходната година. Това показват календарно изгладените данни на Националния статистически институт за строителната продукция. При гражданското/инженерното строителство е регистрирано намаление с 4.5% за същия период. По предварителни данни индексът на продукцията в сектор \"Строителство\", изчислен въз основа на сезонно изгладени данни, е с 0.8% под равнището от предходния месец. Календарно изгладените данни показват нарастване от 1.3% на строителната продукция през ноември 2019 г. в сравнение със същия месец на 2018 година. През ноември 2019 г. индексът на произведената строителна продукция, изчислен от сезонно изгладени данни, е под равнището от предходния месец, като продукцията от гражданското/инженерното строителство намалява с 1.4%, а от сградно строителство - с 0.4%.", "date": "2020.01.10", "title": "Строителството на сгради расте с 6% за година"}
{"url": "https://www.dnevnik.bg/photos/2020/01/10/4014881_snimka_na_denia_moreto_izhvurlia_pepel_i_vugleni_po/", "text": "Морето край Малакута изхвърля по плажа пепел и овъглени клони от пожарите в района. Жителите отново са призовани да напуснат, след като в сряда военните евакуираха хиляди туристи, потърсили убежище в австралийския курортен град. Досега опожарената площ в страната е по-голяма от тази от всички пожари в Калифорния, Бразилия и Индонезия през 2019 г., взети заедно.", "date": "2020.01.10", "title": "Снимка на деня: Морето изхвърля пепел и въглени по плаж в Австралия"}
{"url": "https://www.dnevnik.bg/biznes/2020/01/10/4014883_noshtuvalite_v_bulgarski_hoteli_rastat_dvucifreno_prez/", "text": "През ноември са нараснали двуцифрено и българските, и чуждите гости на българските хотели, показват годишните данни за месеца на националния статистически институт. В не особено активния преди големите празници през декември месец броят на пренощувалите се увеличава с 11.5% в сравнение със същия месец на 2018 г. и достига 413.6 хил. При българските граждани ръстът е с 12%, а при чужденците - с 10% за година. Българските граждани, нощували в местата за настаняване през ноември 2019 г., са 305.9 хил. и са реализирали средно по 1.8 нощувки. Чуждите граждани са 107.7 хил. и са реализирали средно по 2.0 нощувки, като 73.1% от тях са нощували в хотели с 4 и 5 звезди. Общата заетост на леглата е 23.9%, като се увеличава с 2.5 процентни пункта в сравнение с ноември 2018 година. Най-висока е заетостта на леглата в хотелите с 4 и 5 звезди - 31.4%, следват местата за настаняване с 3 звезди - 23.3%, и с 1 и 2 звезди - 16.5%. Приходите от нощувки през месеца достигат 42.8 млн. лв., или с 12% повече в сравнение с ноември 2018 година. По-голямо е увеличението на приходите от български граждани - със 17.4%, а от чужди е с 5.1%. Общият брой на нощувките във всички места за настаняване (1838), регистрирани през ноември 2019 г., е 762.9 хил., или с 11.4% повече в сравнение със същия месец на предходната година, като най-голямо увеличение на нощувките (със 17.4%) се наблюдава в местата за настаняване с 4 и 5 звезди, където основно отсядат чужденци (71.4% от всичките им нощувки).", "date": "2020.01.10", "title": "Нощувалите в български хотели растат двуцифрено през ноември"}
{"url": "https://www.dnevnik.bg/evropa/2020/01/10/4014499_novata_kulturna_voina_na_ispaniia/", "text": "След най-проточилия се \"висящ\" парламент в съвременната ѝ история и още едни общи избори Испания най-накрая има парламент. Педро Санчес ще остане в \"Ла Монклоа\", резиденцията на премиера, но е трудно да се каже за колко дълго. Той  беше одобрен  с рекордно ниско мнозинство - 167 гласа \"за\", 165 \"против\", 18 \"въздържал се\". Въпреки че сформира коалиционно правителство (първото от връщането на демокрацията през 1978 г.), Санчес може да разчита само на комбинираните 155 места на неговата социалистическа партия и на \"Подемос\" на Пабло Иглесиас, което го прави зависим от подкрепата на осем други партии. Предвид че никое предишно испанско правителство не се е нуждаело от подкрепата на 10 партии, за да прокара законодателство, това добавя елемент на нестабилност към ръководството му. Но проблемите на Санчес не свършват тук. За да има това крехко малцинство, той си осигури гласуването с \"въздържал се\" на две токсични партии - Републиканска левица на Каталуня (лява каталунска сепаратистка група, водена от намиращия се в затвора  Ориол Жункерас ) и баската \"Билду\", политическото крило на бившата терористична организация ЕТА, убила над 850 души. Санчес си осигури въздържанието на Републиканска левица на Каталуня, като подписа документ, обещаващ да започне нов етап в диалога с каталунските сепаратисти и накрая да проведе консултация с каталунците. Фактът, че документът не ограничава разговорите до конституцията от 1978 г., нито пък дефинира целите им, както и че говори за \"политически конфликт\", основно искане на сепаратистите – доведе до политическа буря. Дори някои социалистически лидери твърдят, че Санчес е продал конституцията за шепа гласове (той отхвърля тези обвинения). Документът е достатъчно неясен, за да подкрепи аргументите и на двете страни.      Това заседание на парламента показа, че Санчес сега е по-слаб, отколкото беше през април, когато не успя да сформира управляваща коалиция с \"Подемос\". Очакванията му, че ще смачка Иглесиас и ще спечели мнозинство на нови избори, се оказаха погрешни. А по време на предизборната кампания пое силни ангажименти да отстоява конституцията и да се бори със сепаратизма. Заради обръщането на позицията му по тези въпроси той загуби доверие и така се изостри слабостта му. Има поне една област, в която Испания е много по-различна от останалата част на Европа. Докато навсякъде другаде на континента културните войни като цяло се въртят около европейската интеграция, външната политика, имиграцията и морални въпроси, като правата на ЛГБТ общността, абортите и половете, Испания поддържа широк консенсус по тези теми. Най-вълнуващите разделения между испанските партии и гласоподаватели възникват в области като националната идентичност, конституцията и монархията, наследството от режима на Франко. Когато тези противоречия се проявят, Испания се изправя пред много от същите проблеми като тези в останалите европейски страни – политическа поляризация, институционална слабост, медийни пристрастия и обществено мнение, доминирано от гневни лидери в социалните медии. Встъпването в длъжност на най-фрагментирания парламент от изборите през 1979 г. ще постави началото на период на културна война, центрирана върху националната идентичност. Това вероятно ще има две основни последици за испанската външна политика.      На първо място, ако външната политика пострада от необходимостта да се гарантира икономическото оцеляване по време на консервативното правителство на Мариано Рахой, по подобен начин и каталунската бъркотия ще консумира много енергия. На второ място, въпреки че лидерите на \"Подемос\" не се очертава да контролират силни министерства, което би трябвало да осигури приемственост във външната политика и отбраната, засилващото се напрежение в Боливия, Близкия изток и Венецуела може да предизвика сблъсък между противоположните визии за външната политика на социалистите и \"Подемос\". Това вероятно ще отслаби международното доверие в испанското правителство. Испания ще опита да завърши завръщането си на международната арена, започнато от Санчес през юни 2018 г., но ще трябва да го направи на фона на засилена нестабилност у дома.", "date": "2020.01.10", "title": "Новата културна война на Испания"}
{"url": "https://www.dnevnik.bg/sport/2020/01/10/4014926_barselona_prouchva_vuzmojnostta_da_privleche_shavi/", "text": "Барселона\" разглежда възможността за треньорска смяна. Представители на ръководството на клуба са в Доха за разговори с Шави Ернандес, твърди RAC1. Бившият полузащитник на каталунците в момента е треньор на \"Ал-Сад\". За разговори при него са пристигнали изпълнителният директор Оскар Гау и спортният директор на клуба Ерик Абидал. Положението на настоящия треньор Ернесто Валверде се утежни след  загубата от \"Атлетико\" (Мадрид) в полуфинала за Суперкупата на Испания . Специалистът, дошъл през 2017 г. начело на отбора, няколко пъти беше поставен под остри критики, но остана на поста. Шави е сред най-обичаните личности в \"Барселона\". Той  се раздели с клуба като футболист след спечелването на три купи през 2014-15 г . За последните години \"Барселона\" няколко пъти назначава за треньори свои бивши футболисти. Най-големите успехи бяха постигнати под ръководството на Хосеп Гуардиола.", "date": "2020.01.10", "title": "\"Барселона\" проучва възможността да привлече Шави Ернандес за треньор"}
{"url": "https://www.dnevnik.bg/evropa/2020/01/10/4014931_rumunskiiat_premier_vuznameriava_da_predizvika/", "text": "Румънският премиер Лудовик Орбан заяви, че ще опита да предизвика предсрочни парламентарни избори до средата на годината, за да възстанови доверието след години на политическа нестабилност, предаде \"Ройтерс\". По график Румъния трябва да проведе местни и парламентарни избори съответно през юни и в края на 2020 г. Не са предвидени никакви други избори до 2024 г. Правителството на малцинството на Орбан  дойде на власт в началото на ноември , след като предишният кабинет на социалдемократите  падна с вот на недоверие  след три години на власт. Неговата Либерална партия в момента води в социологическите проучвания. Експанзионистичните фискални политики и политики за заплатите на социалдемократите увеличиха бюджетния дефицит на Румъния, а промените в законодателството за правосъдната система, смятани от Брюксел за заплаха за върховенството на закона, подкопаха интереса на инвеститорите. Социалдемократите остават най-голямата партия в страната с най-много места в парламента. Предсрочни избори може да се задействат само ако парламентът отхвърли две поредни предложения за премиери в рамките на 60 дена. Според анализатори това би било изключително трудно на фона на фрагментираните и поляризирани парламентарни групи. \"Нека бъда ясен, господин Клаус и аз решихме, че предсрочните избори са най-доброто за Румъния\", заяви Орбан пред репортери след среща с  президента . По думите му европейските и президентските избори миналата година са показали, че румънците вече не искат социалдемократите на власт. \"Парламентът в момента е доминиран от социалдемократите, които действат като спирачка на правителството, и е необходимо гражданите да изберат свои представители, които да са огледално отражение техните желания\", допълни Орбан, отказвайки да коментира как ще предизвика предсрочни избори.", "date": "2020.01.10", "title": "Румънският премиер възнамерява да предизвика предсрочни избори"}
{"url": "https://www.dnevnik.bg/bulgaria/2020/01/10/4014928_neno_dimov_e_obvinen_za_umishlena_bezstopanstvenost/", "text": "Министърът на околната среда и водите е обвинен в умишлена безстопанственост заради водната криза в Перник, задържан е за 72 часа, а в събота прокуратурата най-вероятно ще поиска специализираният съд да му наложи постоянно задържане под стража. Според държавното обвинение има достатъчно доказателства, че от 1 януари 2018 г. до 17 ноември 2019 г. министър Нено Димов е издавал разрешителни за промишлено ползване на вода от язовир \"Студена\" за дружествата \"Стомана индъстри\" и \"Топлофикация\" - Перник, въпреки че всеки месец и многократно е получавал доклади с информация, че обемът на водите в язовира драстично намалява. \"Ако министърът бе изпълнил служебните си задължения и не беше отпускал този обем воден ресурс за промишлени нужди, щеше да има достатъчно вода за питейни нужди - над 7 млн. кубични метра вода, които щяха да са достатъчни и изобщо нямаше да се наложи да има воден режим в Перник\", каза наблюдаващият прокурор по делото Ангел Кънев. Нено Димов бе  задържан за 24 часа вчера следобед  след обиски в министерството заради водната криза в Перник и вноса на отпадъци от Италия. Той е първият действащ министър, който е арестуван. Смяната му е деветата рокада в кабинета \"Борисов 3\", като се очаква гласуването в парламента да е другата седмица. \"Установено е, че водният ресурс на яз. \"Студена\" значително е намалял до обеми, близки до критичния минимум. Язовирът съгласно Закона за водите е държавна собственост и се управлява от Министерството на околната среда и водите. Нивото на водата се наблюдава от ВиК - Перник, което докладва за състоянието му на длъжностните лица във ведомството\", обясни говорителят на главния прокурор Сийка Милева. Водният ресурс се разпределя с конкретни нарочни актове, лично подписани от министъра на околната среда и водите. В началото на 2018 г. нивото на водата значително е намалявало, заради което непрекъснато министърът е бил надлежно уведомяван. Въпреки това той всеки месец утвърждавал графиците за водоподаване и въпреки намаляващите обеми е разрешавал същите количества месеци наред - както за битови, така и за промишлени нужди. Тези количества са били разрешавани лично от него със заповеди, които е подписвал, подчерта Кънев. Изразходвани са милиони литри вода за промишлени нужди, което е довело до намаляване на питейната вода за жителите на Перник. Паричното измерение на щетите е 11 млн. лв. \"Над 97 000 души са с воден режим, които в близките 5 месеца няма да имат нормално водоподаване. Това е най-голямата щета\", подчерта прокурор Кънев. По случая работят специализираната прокуратура, антикорупцонната комисия, Държавната агенция \"Национална сигурност\" и МВР и са събрани 48 тома с доказателства. За умишлена безстопанственост, извършена от длъжностно лице, законът предвижда наказание от 2 до 8 г. лишаване от свобода. \"Министърът с поведението си е извършил умишлено това престъпление, а дали е виновен или не ще каже съдът. Събираме доказателства във всички посоки. Извършихме претърсвания в домовете на бившия областен управител, бившия кмет и бившия управител на ВиК дружеството в Перник. От дома и кабинета на министър Димов са иззети и документи\", обясни прокурор Кънев. Там са открити включително и документи, касаещи дружеството \"Юлен\". Разследващите са намерили и писмо от бившия главен прокурор и настоящ председател на антикорупционната комисия Сотир Цацаров за концесиите. Проверката на тези документи все още продължава. Разпитват се длъжностни лица не само от \"Стомана Индъстри\", но и от още 16 търговски дружества, които се намират на негова територия, както и на \"Топлофикация\" - Перник. По думите на прокурор Кънев, въпреки намаления обем Димов е разрешавал подаване в промишлени количества за \"Стомана Индъстри\" и \"Топлофикация\"- Перник. Обемите, които са били давани обичайно на месец са от 280 млн. кубични метра за едното дружество до 100 млн. кубични метра за другото, обясни наблюдаващият прокурор по делото. От държавното обвинение подчертаха, че министърът умишлено не е положил достатъчно грижи за управлението, ръководенето и стопанисването на язовира. Шефът на специализираната прокуратура Димитър Франтишек обясни, че наказателното производство е започнало преди месец. Предмет на проверка са и всички действия, свързани с ремонта на пасарелката и язовирната стена на язовир \"Студена\", които са финансирани и със заем от Световната банка. Тогава не е имало изпускане на язовира или спиране на водоподаването, а ремонтът е бил извършен на подводен принцип с експерти от чужбина. Министър Нено Димов ще остане в следствения арест на бул. \"Г. М. Димитров\", докато прокуратурата реши дали да поиска постоянното му задържане под стража. \"Доказателствата са достатъчно за обосновано предположение, че той е извършил престъплението, за което му е повдигнато обвинение. Прокуратурата смята, че той може да извърши друго престъпление или да повлияе на наказателното производство. Може да разпореди укриване на доказателства или да повлияе на свидетелите по делото. Най-вероятно утре прокуратурата ще поиска постоянен арест за Нено Димов, а специализираният съд трябва да прецени дали има достатъчно доказателства срещу него\", обясни прокурор Кънев. На въпрос дали е било нужно показното задържане на миснитър Димов вчера, извеждането му от сградата на ведомството и откарването му за разпит със специализиран бус, прокурор Кънев обясни, че към онзи момент Димов не е бил задържан. \"Той беше задържан след 17 ч. Тогава нямаше журналисти, нямаше показност. Когато бе изведен той не е бил задържан, говори с вас, журналистите толкова, колкото пожела\", обясни Ангел Кънев. По думите му, фактът, че Нено Димов е министър не означава, че се ползва с индулгенция и не трябва да бъде арестуван.", "date": "2020.01.10", "title": "Нено Димов е обвинен за умишлена безстопанственост заради водната криза в Перник"}
{"url": "https://www.dnevnik.bg/bulgaria/2020/01/10/4014933_po_iskane_na_prokuraturata_se_proveriavat_vsichki_vik/", "text": "В момента се прави проверка на всички ВиК дружества в страната, както и на депата за съхранение на отпадъци. Това се разбра по време на давания този следобед брифинг на прокуратурата, след като бе обявено, че министърът на околната среда  Нено Димов е подал оставка , а прокуратурата обяви, че му е повдигнато  обвинение за умишлена безстопанственост  заради водната криза в Перник. Главният секретар на МВР Ивайло Иванов обяви, че се прави \"пътна карта на боклука\" в България - обхождат се и се описват всички депа за съхранение на отпадъци и се посочва какъв е статутът на съхранявания там боклук. Ако при тази проверка се открият данни за престъпление, ще се докладва на съответния окръжен прокурор и съответно на главния прокурор, от когото е разпоредена проверката, обясни Иванов. Той посочи, че без да има връзка между двете, паралелно тече проверка във всички ВиК дружества. Това обяви още вчера вътрешният министър Младен Маринов. Той посочи, че целта на проверката е да се идентифицират потенциални проблеми, за да се вземат мерки навреме за решаването им и да не се стигне до ситуацията като тази в Перник. Всичко по разследването на прокуратурата от днес четете  тук .", "date": "2020.01.10", "title": "По искане на прокуратурата се проверяват всички ВиК и депа за отпадъци"}
{"url": "https://www.dnevnik.bg/razvlechenie/2020/01/10/4014930_produljenieto_na_doktor_streindj_ostana_bez_rejisyor/", "text": "Скот Дериксън, който трябваше да режисира продължението на \"Доктор Стрейндж\", се отказа от проекта заради \"творчески различия\" с \"Марвел\". Негово дело беше първият филм за супергероя от комиксите на \"Марвел\" с Бенедикт Къмбърбач в главната роля, предаде Би Би Си. Има вероятност разногласията между Дериксън и президента на \"Марвел студиос\" Кевин Файги да са били за това доколко страшен трябва да бъде новият филм. Режисьорът, чието име стои зад филми като \"Дяволът в Емили Роуз\" и \"Хелрейзър: Адът\", беше обявил \"Доктор Стрейндж в мултивселената на лудостта\" (Doctor Strange in the Multiverse of Madness) за \"първия страшен филм от киновселената на Марвел\". На свой ред, Кевин Файги през юли 2019 г. на фестивала \"Комик кон\" в Сан Диего заяви, че филмът ще е подходящ за тийнейджъри. По-късно през годината той изтъкна, че това няма да бъде филм на ужасите, защото ако продължението е \"страшно\", това би било като продълженията на Стивън Спилбърг на филми като \"Индиана Джоунс\". Засега заглавията от киновселената на \"Марвел\" попадат в категорията, според която те не са подходящи единствено за зрителите на възраст от и по-малко от 13 години. В публикация в \"Туитър\" Дериксън благодари на \"Марвел\" за съвместната им работа и написа, че ще бъде част от проекта, но единствено като изпълнителен продуцент. Първият филм за Доктор Стрейндж, в който участваха и Тилда Суинтън и Рейчъл Макадамс, спечели 678 млн. долара в световния боксофис. В същото време \"Индипендънт\" пише, че редица почитатели на \"Марвел\" реагират остро в социалните мрежи на новината, че Дериксън няма да режисира продължението, заради обещанието му за \"страшния филм\", който в крайна сметка новият \"Доктор Стрейндж\" изглежда няма да бъде.", "date": "2020.01.10", "title": "Продължението на \"Доктор Стрейндж\" остана без режисьор"}
{"url": "https://www.dnevnik.bg/evropa/2020/01/10/4014949_predstavitel_na_suveta_na_evropa_reforma_v_polsha_celi/", "text": "Водещ европейски представител в областта на човешките права заяви, че новите планове за реформа на съдебната система в Полша целят да запушат устата на съдиите, и призова Сенатът на страната да ги отхвърли, предаде \"Ройтерс\". Законопроектът, който вече беше одобрен от долната камара на парламента, ще позволи да бъдат наказвани съдии, поставящи под въпрос планираните реформи. Според управляващата партия \"Право и справедливост\" промените ще направят правосъдната система по-ефикасна. Но комисарят по човешките права на Съвета на Европа Дуня Миятович ги критикува в писмо, публикувано в петък. \"Особено съм обезпокоена, че разпоредбите в новия законопроект имат за цел да заглушат несъгласието сред критични съдии и прокурори и да ограничат тяхната независимост\", се посочва в писмото до председателя на Сената Томаш Гродзки, публикувано от полското външно министерство. Полският Сенат,  където опозицията има мнозинство , може да преработи или да отхвърли законопроекта, когато го обсъжда следващата седмица, но контролираната от \"Право и справедливост\" долна камара ще може да анулира евентуални изменения. По думите на Миятович освен това полското правителство е направило малко, за да приложи по-ранните ѝ препоръки за защита на съдебната независимост, публикувани в доклад през юни. По-късно днес по време на пресконференция зам. външният министър Шимон Шинковски вел Сенк определи писмото на Миятович като неприемлива намеса в полските вътрешни работи. Европейският съюз вече предупреди, че проектозаконодателството ще постави в риск върховенството на закона. През 2019 г. Брюксел предприе  правни действия в Съда на ЕС  в опит да защити независимостта на полските съдилища. В четвъртък Венецианската комисия към Съвета на Европа пристигна във Варшава за консултации за реформите в правосъдието. Брюксел поиска Полша да спре приемането на законопроекта, докато се консултира с Венецианската комисия, която ще излезе с мнение следващата седмица.", "date": "2020.01.10", "title": "Представител на Съвета на Европа: Реформа в Полша цели да запуши устата на съдиите"}
{"url": "https://www.dnevnik.bg/sport/2020/01/10/4014966_ispaniia_stigna_polufinalite_v_atp_kup_sled_maratonski/", "text": "Испания се класира на полуфинал в \"АТП къп\" след драматичен успех над  Белгия  с 2:1 успеха. Испанците, водени от Рафаел Надал, допълниха финалните четири тима в надпреварата, присъединявайки се към домакините от Австралия, Русия и Сърбия. В първата среща на сингъл Роберто Баутиста Агут победи лесно Кимер Купеянс с 6:1, 6:4 и даде аванс на Испания. След това двете първи ракети на страните излязоха на корта и изненадващо Давид Гофен победи Надал в два сета – 6:4, 7:6 (3). Решителен се оказа мачът на двойки, в който Надал и Пабло Кареньо Буста се наложиха с 6:7 (7), 7:5, 10:7 над Сандер Жиле и Йоран Флиген.      \"Не ми беше лесно, доста се изморих в мача с Давид Гофен, но знаех, че трябва да поправя нещата. Нямаше накъде да отстъпваме, вложихме всичко в двубоя на двойки. За нас беше още по-трудно, защото групата ни беше в Пърт\", каза Надал след края на мача на двойки. Трите мача продължиха общо 359 минути, а Надал прекара на корта четири часа и 27 минути. В полуфиналите Испания се изправя срещу Австралия, а Сърбия ще играе срещу Русия.", "date": "2020.01.10", "title": "Испания стигна полуфиналите в \"АТП къп\" след маратонски мач с Белгия"}
{"url": "https://www.dnevnik.bg/sviat/2020/01/10/4014975_obiknovenite_hari_i_megan_shte_struvat_milioni_dolari/", "text": "Херцозите на Съсекс Хари и Меган може да струват милиони долари на канадския народ всяка година, ако изпълнят желанието си да се преместят в северноамериканската държава и да заживеят като обикновено семейство. Преди дни те изненадващо и без да предупредят роднините си, обявиха  намерение да се оттеглят , макар и не изцяло, от кралските си задължения и да си потърсят платени длъжности – нещо, на което сега нямат право. В същото време обаче двойката иска да продължи да работи с кралското семейство и да запази титлите си. Семейство Съсекс изрази желание и да живее между Великобритания и \"Северна Америка\", за да може да отглежда по-свободно  сина си Арчи . Преди брака си  американката Меган  живееше в Канада, където се снимаше в сериала \"Костюмари\". Но канадското правителство вероятно ще е длъжно да осигури охраната им. Във Великобритания за това се грижи полицията, като разходите се покриват от данъкоплатците. \"Не вярвам, че могат да се откажат от охраната на канадското правителство\", отбелязва пред \"Ройтерс\" Лари Буш, бивш служител в канадската полиция, грижил се за сигурността на световни лидери и на кралското семейство. Сметката лесно може да достигне милиони долари, смята Майк Зимет, чиято едноименна охранителна компания в Ню Йорк е защитавала клиенти като сенатор Бърни Сандърс и актьора Алек Болдуин. \"Ако искат частна защита, около тях трябва да се изгради цяла система.\" Той сочи, че заплахата от отвличане на сина им Арчи също не бива да се пренебрегва. Нивото на сигурност ще трябва да бъде оценено от специалисти, коментира Джо Болц, президент на канадската фирма за сигурност GloProSec Preventative Services, който е работил с кралското семейство. \"Винаги ще има някой идиот, който да създаде проблем\", казва той. Смята, че семейство Съсекс ще са в по-голяма безопасност в Канада, отколкото в САЩ, където режимът за оръжията е по-либерален. Какво става с Меган и Хари Екипите на кралското семейство работят усилено по план за новия път на Хари и Меган, след като публичното им изявление хвана двореца Бъкингам неподготвен. Малко след него от екипа на кралицата съобщиха, че преговорите са в много ранна фаза и ще бъдат сложни. Семейство Съсекс прекараха последните шест седмици в Канада в отпуск и не прекараха Коледа с кралицата в Сандрингам, нито се явиха с останалата част от семейството на църковната служба на празника. Те са оставили сина си там за няколко дни, а сега Меган се е върнала при него, уточни говорителка. Изненадващият им ход в сряда вечерта тласна екипите на двореца да търсят по-бързо решение, като според кралски източници преговорите трябва да приключат \"за дни, а не за седмици\", пише агенция \"Ройтерс\".", "date": "2020.01.10", "title": "\"Обикновените\" Хари и Меган ще струват милиони долари на канадския народ"}
{"url": "https://www.dnevnik.bg/analizi/2020/01/10/4014792_mandatut_na_neno_dimov_-_edin_ministur_sreshtu/", "text": "С арест като на кино прокуратурата гръмна важен бушон от правителството на Бойко Борисов и ограничи щетите по-нависоко. Така управляващите се спасиха от заплахата да ги помете лавината на общественото негодувание, което набъбваше като снежна топка още от 2017 г. Тогава  за първи път беше поискана оставката на Нено Димов  заради бойкотиране на защитата на \"Натура 2000\" край Калиакра. Министерският мандат на Димов беше серия от скандали, всеки от тях достоен за оставка и прокурорско разследване. Нищо такова обаче не се случваше – всичко се замиташе под килима. Сега обаче репресивната машина се насочи към него, защото вече нямаше друг ход. А беше излишно и непремерено – министърът нито беше заловен на местопрестъплението, нито се опитваше да се укрие или да извърши ново престъпление. Зрелищният му арест добави точки в актива на новия главен прокурор, а може би и на правителството в очите на масовия зрител. И въпреки че коалиционният партньор (в лицето на лидера на ВМРО Красимир Каракачанов) нарече случващото се \"показно убийство\", Димов подаде оставка от ареста. Доверието от него беше снето едва в началото на 2020 г., независимо че още миналата година пернишките прокурори го посочиха заедно с регионалния министър Петя Аврамова като отговорен за водното бедствие в града. Доверието обаче беше снето само от екоминистъра, и то с публичен линч, а въпросът, който увисна, е кой и защо го крепеше досега? А всичко изглеждаше толкова \"стабилно\" - в понеделник Димов твърдеше самоуверено по БНТ, че Със същата самоувереност се развиваше цялата му кариера впрочем. Магистър по математика и доктор по физика, Нено Димов направи кариера в екологията заради късмета си на млади години да попадне в някогашния национален център по околна среда. Оттам е издигнат в главен секретар, а след това и зам.-министър в правителството на Иван Костов. Попада и в преговорния екип с ЕК по глава \"Екология\". Димов е сред учредителите на ДСБ, но през 2007 г. обявява проекта за изчерпан – превърнал се бил в \"тухла на фасадната демокрация\", и след като безуспешно се опитва да отстрани Иван Костов от лидерския му пост, напуска партията шумно. За кратко се завърта в ДБГ. Вестникарските публикации пазят спомен за изказването му, че ГЕРБ не е алтернатива на десницата. Той определя формацията на Бойко Борисов като \"антисистемен играч\", който печели от тази си позиция. Говори за борба с мафията и за \"колосалното пране на пари, което се случва в България\" През 2013 г. казва: \"Коренът на злото е в мутренското управление на страната, в използването на репресивния апарат за кражба на бизнес, за фалиране на конкуренти. Управлението започна с рекет към фирмите, работещи по държавни поръчки, завършва със скандал за незаконно подслушване... Щом влиза отново във властта, спира да говори така. Обяснява, че така бил мислил към оня момент и че като всички бил преживял катарзис. Когато през 2017 г. е поканен за министър на околната среда лично от лидера на ВМРО Красимир Каракачанов, е председател на неправителствения Институт за дясна политика и има собствен бизнес с печки и камини.      Избран е за екоминистър въпреки спорните си тези: \"Глобалното затопляне е манипулация, огромен бизнес със страха. Топенето на ледовете на Северния полюс няма да повиши морското равнище дори с милиметър. Не е сигурно, че промените в климата са свързани с човешката дейност. Устойчивото развитие е новият социализъм.\" В монография пък убеждава, че държавата не трябва да се намесва в опазването на околната среда. На този фон обявява за свои безспорни приоритети чистотата на въздуха и питейната вода, както и превантивните мерки срещу бедствия. Резултатът е пълна катастрофа във всички области. И въпреки че сигурно мандатът му ще се запомни основно с неговия финал и с това, че е първият министър, който подава оставка от ареста, е важно да припомним за които прокуратурата трябваше да се сезира отдавна: Димов внесе скандалното решение на Министерския съвет да измени Плана за управление на националния парк Пирин извън редовната процедура по актуализация, която беше оспорвана в съда заради липса на екологична оценка. Впоследствие съдът се разпореди, че  това постановление, предложено от Димов, също е незаконно . Димов беше и инициатор на преговори за изменение на концесията за ски зона Банско, с които  правителството да узакони нарушения  на концесионера.      Нено Димов се опита да прокара и  историческия прецедент за изключване на площи  от защитена територия. И избра за целта апетитния за строеж най-стар парк на Балканите – природен парк Витоша.  с приемане на доклад по оценка на въздействието върху околната среда за  магистрала \"Струма\" , според който строежът може да мине през Кресненското дефиле, екоминистерството застрашава ключова защитена зона от \"Натура 2000\" и рискува загуба на европейското финансиране за магистралата. Включително забавя с още десетилетие проекта, за който преди 10 години Европа беше одобрила природосъобразен вариант, който обаче налагаше по-качествено строителство - чрез дълъг тунел или изцяло изнасяне на трафика извън пролома. – За некачествени оценки за въздействието върху околната среда (ОВОС) – неотчитане на кумулативния ефект от отделни проекти – има и  действаща наказателна процедура  срещу България. Екоминистерството имитираше дейност с години, като прие палиативни мерки по две влезли в сила присъди на Европейския съд по наказателни процедури на еврокомисията. Все още няма мерки, които да възстановят увредените степи и местообитания на птици край Калиакра, обсъждат се  незначителни по площ и несъответстващи  на разораните и опожарени терени \"възстановителни\" проекти. За Рила най-сетне бяха приети  забавените защитени зони \"Рила буфер\"  за опазване на птици и местообитания, но с изключени важни коридори за миграция на мечки, както и части от обитанията на рядката риба главоч.  проблемите са много и е трудно да бъдат ясно изброени в кратък обзор. Най-големият от тях - не са издадени  заповеди за обявяване на 211 защитените зони  от общо 341 одобрени от Европейската комисия, за което има  наказателна процедура  и доклад на  Сметната палата . Това значи, че те са защитени само на хартия - няма правила, които да казват какво може и какво не може да се прави в тях. Неслучайно сме свидетели на застрояване на последни места от Черноморието, повечето от които са в \"Натура 2000\" - просто няма ясни регламенти за тези зони, защото екоминистерството не ги е обявило. А е трябвало да ги обяви през 2012 г. (6 години след влизането на България в ЕС).      - Нено Димов се опита  да промени Закона за биологичното разнообразие , който дава националните правила за управления на природозащитната мрежа. Научни институции и граждански организации реагираха с множество становища против от различни гледни точки. Промените предвиждаха министърът еднолично да може да преценява дали някои зони да не бъдат намалени, спорна система за дублиране на органи на управление за зоните, национализиране на научни данни, разработване на планове за управление на зоните, които не включват ясни режими и мерки за опазването им. - екоминистерството възлага за милиони в  няколко поръчки  на едни и същи фирми събиране на данни и интерпретирането им, включително разработване на дългосрочни програми за управлението на защитените зони и харченето на парите за тях. Вече има сигнали до Европейската комисия за порочното изпълнение на обществените поръчки, при които се изпращат доклади без събиране на данни. От години екокоалицията \"За да остане природа в България\" сигнализира и за  други порочни практики  при харченето на европейските пари за \"Натура 2000\" - пренасоване към инфраструктура, пренебрегване на ключови мерки като нуждата за изкупуване на уязвими ценни местообитания и други.       свързани с управлението на водите – и липсата му – в България. Не е само водният режим в Перник, но той показва какви щети могат да бъдат причинени. Има още тревожни симптоми – разорани и замърсени реки -  Вит ,  Въча ,  Струма  при Перник и  Пчелина . И  маловодие заради ВЕЦ-ове  – тема, за която от години сигнализират природозащитници.  влязла е в сила осъдителна присъда за нивата на  фини прахови частици  (ФПЧ). Действията на правителството са в дългогодишни кореспонденции с Европейската комисия, приемане на стратегически планове, промяна в закона за въздуха, която не осигурява контрол върху дървата за огрев, които са един от основните източници на замърсяване. И приемане на наредба, която  вменява на гражданите отговорност  за това какво горят, без да има механизми за проверка и контрол. Освен влязлата в сила присъда за ФПЧ срещу България има наказателни процедури за въздуха по още 2 теми - нивата на серен диоксид и транспонирането на директивата за индустриалните емисии. горене на боклук, внос на боклук, оползотворяване на боклук. През 2019 г. гръмнаха няколко скандала за внос и горене на боклук в различни ТЕЦ. Текат спорове за количества състав, разрешени и неразрешени технологии. Докато министерството  отрича  и отказва  информация,  граждани и медии разпространяват свои свидетелства. Извън спора доколко и при какви процеси горенето на отпадъци е безопасно ( според Димов - препоръчително ) сме свидетели на липса на  оспорвани от природозащитници  разрешения за тестване на горене в ТЕЦ като \"експеримент\", при липса на ОВОС, липса на лаборатории за тестване и контрол на съдържанието на \"експерименталното гориво\", неяснота как се оползотворява българският боклук и каква част от депонираните и горени количества са внос от чужбина. Като доказателства - извън проблемите в екоминистерството, за които официални действия досега няма, Европейският съюз към момента разследва  37 активни наказателни процедури  за неизпълнено природозащитно законодателство в България. От тях 14 са започнати в периода от май 2017 г досега - като последствия от (без)действия на Димов като министър.", "date": "2020.01.10", "title": "Мандатът на Нено Димов - един министър срещу природата"}
{"url": "https://www.dnevnik.bg/sviat/2020/01/10/4014982_kakuv_shte_e_svetut_v_idnite_deset_godini_spored_mark/", "text": "Всеки бизнес трябва да може да търгува през фейсбук, а социалната мрежа да изгражда по-малки и сплотени общности измежду потребителите си. Това са част от целите на Марк Зукърбърг за следващите десет години. По традиция създателят на компанията си поставяше предизвикателство за всяка следваща година - например да научи мандарин или да пътува повече из Щатите - но тази година той е разширил хоризонта си до десет години. Дотогава  дъщеря ми Макс  ще е в гимназията, ще имаме технологиите да сме заедно, без значение къде точно сме, и науката ще може да излекува и предотврати толкова болести, че продължителността на живота да се увеличи с още 2.5 години, казва той и изброява най-важните развития, които очаква в идните години.  Поколенческа промяна До края на десетилетието повече институции ще бъдат управлявани от милениъли и съответно ще има политики, които да адресират техните проблеми. В  \"Инициативата Чан-Зукърбърг\"  ние се фокусираме върху дългосрочни усилия, които да помогнат на поколението на децата ни - например инвестиции в лечението и превенцията на всички болести, с които те биха могли да се сблъскат, или реформа на началното образование, така че то да е гъвкаво спрямо нуждите на всяко дете. В следващото десетилетие ще се съсредоточим върху това да дадем платформа на по-млади предприемачи, учени и лидери, казва той. Нова лична социална платформа Това е една от сферите, за които съм най-ентусиазиран, пише Зукърбърг в пост във фейсбук. \"Най-важната социална инфраструктура ще ни помогне да възстановим всякакви видове по-малки общности, за да получим чувство на интимност\", смята той. \"Цифровата ни социална околна среда ще изглежда много различно в идните пет години, като ще заложи на личните интеракции и ще ни помогне да изградим по-малките общности, от които се нуждаем в живота си.\" Зукърбърг не говори за тази идея за пръв път - наскоро той обяви, че това ще бъде общата насока на развитие на социалните мрежи, които той притежава - да  стимулират хората да си чатят лично  помежду си, вместо да водят обширни дебати в публични постове. Децентрализиране на възможностите Над 140 млн. малки бизнеси вече стигат до клиентите си през платформите на фейсбук, инстаграм или \"Уотсап\". В идното десетилетие компанията се надява да изгради инструменти, които да дадат на малкия бизнес всички възможности, които досега са имали само големите компании. \"Ако направим така, че всеки да може да продава продуктите си през витрина в инстаграм, да общува с клиентите си чрез месинджър и да праща пари у дома или в друга държава на  ниска цена през \"Уотсап\"  - това ще помогне много за създаването на възможности по целия свят\", смята Зукърбърг. Следващата платформа В идните години очилата за аугментирана реалност ще променят връзката ни с технологията, очаква той. Аугментираната и виртуалната реалност създават усещане за присъствие - усещането, че си заедно с друг човек или на друго място. Вместо устройства, които ни отдалечават от околните, следващата платформа ще ни помогне да сме \"по-присъстващи\".", "date": "2020.01.10", "title": "Какъв ще е светът в идните десет години според Марк Зукърбърг"}
{"url": "https://www.dnevnik.bg/sport/2020/01/10/4014956_klop_ako_livurpul_misli_za_rekordite_niama_da_specheli/", "text": "Рекордите не са това, което мотивира \"Ливърпул\" да продължава със силните си изяви през сезона. Това обясни мениджърът на червените Юрген Клоп ден преди важното гостуване на \"Тотнъм\". В събота мърсисайдци се изправят срещу \"шпорите\", а ако победят, ще съберат 61 точки след 21 мача. До момента нито един отбор от Висшата лига и от топ 5 първенствата на Европа не е събирал такъв актив след 21 кръга. \"Не съм помислял дори и за секунда за това, няма да го направя и сега. Единственото, което мога да ви кажа, е, че ако \"Ливърпул\" мисли за рекорди, то няма да спечелим нито един мач, нямаше и да сме спечелили толкова много досега\", каза Клоп на пресконференция. \"Ливърпул\" води с 13 точки на върха във Висшата лига и се движи по график да  подобри куп рекорди . Тимът може да атакува постижението на \"Манчестър сити\" от 100 точки в края на сезона, а също така се приближава до рекорда от поредни мачове без загуба на \"Арсенал\", като има 37, а \"артилеристите\" записаха 49. \"В спорта отборите, които са поставяли рекорди, са го постигали не защото са искали, а защото са били фокусирани във всеки мач и при всяка стъпка. Единственото, което ме интересува в момента, е срещата с \"Тотнъм\", добави германецът. Клоп изравни рекорд на Гуардиола Ден преди срещата с \"Тотнъм\" Клоп получи и персонална награда, след като беше избран за мениджър на месеца за декември. Германецът изведе тима си до пет победи от пет срещи и беше избран за №1 за четвърти път през сезона. Единственият месец, в който Клоп не спечели приза, беше октомври, когато наградата отиде във Франк Лампард от \"Челси\". С четвъртата си награда за мениджър на месеца Клоп се нарежда до Пеп Гуардиола, като двамата са наставниците с най-много награди в рамките на един сезон. Германецът има още пет месеца, за да излезе начело по този показател. Клоп и Гуардиола имат общо по седем награди за мениджър на месеца. \"Важно е да останем концентрирани, както футболистите, така и аз. Надявам се да спечеля тази награда и през януари, ако отборът продължи да се представя толкова добре\", каза Клоп.", "date": "2020.01.10", "title": "Клоп: Ако \"Ливърпул\" мисли за рекордите, няма да спечели нито един мач"}
{"url": "https://www.dnevnik.bg/bulgaria/2020/01/10/4015081_iotova_tozi_koito_iska_da_butne_pravitelstvoto_e_v/", "text": "Тръби се, че някой иска да бутне правителството. Очевидно е, че този, който иска да бутне правителството, е в самото него\". Така вицепрезидентът Илияна Йотова коментира оставката на екоминистъра Нено Димов и съпътстващия го арест и обвинение от прокуратурата. Преди дни   БСП обяви, че ще иска вот на недоверие на кабинета  в областта на управлението на околната среда и водите, Йотова, която е бивш кадър на БСП, припомни, че кабинетът още през 2018 г. набеляза \"спешни мерки за язовирите\" и попита колко са спешни щом се стига до водна криза в Перник. Тя изказа безпокойство как ще продължи кризата с безводието и предупреди, че могат да последват санитарно-хигиенни проблеми. \"Година и повече не можем да ограничим зараза при животни (бел. ред. - африканската чума по свинете), какво става, ако тръгне епидемия в Перник\", попита риторично Йотова и настоя за преглед на начина, по който се управляват водите в България, защото \"години наред един въпрос, който стои на всяка една маса във всички власти, не се решава\". Тя настоя \"да се направи всичко възможно подредено, държавнически да се предотврати развитието на кризата в Перник\" и \"политическа воля и отговорност да осветлят проблема с управлението на водите в България\". \"Иначе хората не вярват, че някой мисли зя тях\", добави тя. В отговор на въпрос за размяната на реплики между президента и премиера Йотова коментира, че в изказванията на държавния глава критиката не е лична, докато отговорите на премиера са в лична посока.", "date": "2020.01.10", "title": "Йотова: Този, който иска да бутне правителството, е в самото него"}
{"url": "https://www.dnevnik.bg/sport/2020/01/10/4015091_snimka_na_denia_olimpiiskiiat_skok_na_frenskite/", "text": "Франция победи с 3:0 (25:20, 25:20, 25:23) домакина Германия в квалификационния турнир по волейбол за мъже за олимпийските игри и ще играе в Токио 2020. \"Петлите\" изиграха силен мач и постигнаха голямата си цел. С успеха си те станаха четвъртия европейски отбор след Полша, Русия и Италия, който ще играе в Токио. Българският състав  .", "date": "2020.01.10", "title": "Снимка на деня: Олимпийският скок на френските волейболисти"}
{"url": "https://www.dnevnik.bg/video/deniat_s_veselin_dremdjiev/2020/01/10/4015087_martin_dimitrov_rusko-turski_potok_e_strategicheska/", "text": "Цялата шоу програма с арестите е за отклоняване на вниманието от газовата тема, защото Турски, Балкански или Руско-Турски поток - както аз го наричам - се превърна в стратегическа грешка на българското правителство с дългосрочни последствия\". Това коментира в интервю за предаването \"Денят с Веселин Дремджиев\" икономистът от \"Демократична България\" и бивш депутат Мартин Димитров. Неговата прогноза е, че \"Турски поток\" се очертава да бъде обект едновременно на европейски и американски санкции, което е безпрецедентно. Като за европейските той уточни, че се има предвид прилагането на правилата, които в случая били нарушени и това може да се отрази и на очакваните приходи. Димитров коментира още, че финансирането на проекта е \"една голяма енигма\". Повече - вижте във видеото.", "date": "2020.01.10", "title": ""}
