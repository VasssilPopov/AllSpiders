{"url": "http://www.dnevnik.bg/sport/2017/12/11/3095496_salah_specheli_nagradata_za_futbolist_na_godinata_v/", "text": "Голмайсторът на \"Ливърпул\" Момахед Салах спечели наградата за футболист на годината в Африка. 25-годишният египтянин изпревари Пиер-Емерик Обамеянг от \"Борусия\" (Дортмунд) в надпреварата за отличието, което Би Би Си връчва от 1992 г. Салах прави най-силната година в кариерата си както на клубно, така и на национално ниво. Той вкара 19 гола в първите си 24 мача за \"Ливърпул\", който го купи от \"Рома\" през лятото за 42 млн. евро (без бонусите). Египтянинът отбеляза и пет гола в 11-те си мача с националната фланелка през 2017 г. Той изведе отбора си до финал за Купата на Африка (загубен от Камерун) и класиране за световното първенство догодина, като стана голмайстор на квалификациите в зона \"Африка\". \"Винаги е специално, когато спечелиш нещо. Мисля, че изпращам една страхотна година, така че съм много щастлив. Искам да благодаря на съотборниците ми в \"Ливърпул\", на тези в \"Рома\", с които направихме добър сезон, и на съотборниците ми в националния отбор\", каза Салах. Той е третият египтянин, който печели наградата за футболист на годината в Африка, след Мохамед Баракат (2005 г.) и Мохамед Абутрика (2008 г.). \"Радвам се, че съм в такава компания. Искам да бъда най-добрият футболист в историята на Египет и работя здраво, за да го постигна\", каза още Салах. Той получи наградата си на клубната база в Мелууд от мениджъра си Юрген Клоп. \"Аз съм голям щастливец. Работил съм с няколко изключителни играчи и съм щастлив, че сега имам тази възможност с Мо. Най-хубавото при него е, че e все още е млад и има още много накъде да се развива. Има още много потенциал, върху който да работим\", каза германецът. Салах е вторият играч на \"Ливърпул\", който печели наградата за футболист на годината в Африка. Първият е сенегалецът Ел Хаджи Диуф през 2002 г. В челната петица за 2017 г. влязоха Наби Кейта (Гвинея), който през лятото ще премине от \"Лайпциг\" в \"Ливърпул\", друг играч на мърсисайдци - Садио Мане (Сенегал), и Виктор Воузес, който стана шампион на Англия с \"Челси\" и беше топреализаторът на Нигерия при убедителното класиране за мондиала в Русия.", "date": "2017.12.11", "title": "Салах спечели наградата за футболист на годината в Африка"}
{"url": "http://www.dnevnik.bg/sport/2017/12/11/3095335_kiril_domuschiev_sled_jrebiia_ludogorec_e_sposoben_na/", "text": "Собственикът на \"Лудогорец\" Кирил Домусчиев вярва, че отборът му има шансове срещу \"Милан\". Българският първенец  ще се изправи срещу седемкратния европейски клубен шампион във фазата на 1/16-финалите . Според него \"Лудогорец\" може да се поздрави с успех срещу гранда от Милано, въпреки че е разглеждан като аутсайдер. \"Отново ни чакат незабравими мачове през пролетта в Европа. Радвам се, че успяхме да подарим на нашите фенове подобен голям сблъсък. Привържениците ще имат възможност да гледат \"Лудогорец\" срещу 7-кратния шампион на Европа в Разград. \"Милан\" наистина е голям отбор, но и ние не сме за подценяване. С горещата подкрепа на нашите фенове \"Лудогорец\" е способен на всичко. Вярваме, че ако обединим усилия, както винаги го правим, може да се поздравим с успех!\", написа бизнесменът в страницата си във \"Фейсбук\". \"Милан\" е вторият италиански отбор, срещу който \"Лудогорец\" ще играе. Преди три години на същата фаза в Лига Европа тимът от Разград отстрани  \"Лацио\"  след 1:0 на \"Олимпико\" и 3:3 на \"Васил Левски\". Първият мач между \"Лудогорец\" и \"Милан\" е на 15 февруари в Разград, а реваншът седмица по-късно на \"Сан Сиро\".", "date": "2017.12.11", "title": "Кирил Домусчиев след жребия: \"Лудогорец\" е способен на всичко"}
{"url": "http://www.dnevnik.bg/sport/2017/12/11/3095303_cska_1948_se_otkaza_da_uchastva_v_konkursa_za/", "text": "ЦСКА 1948\" няма да се включи в  конкурса за базите, ползвани във времето от фалиралия ПФК ЦСКА АД . Аматьорският клуб изтъкна, че конкурсът е с предварително ясен победител в лицето на \"ЦСКА - София\". Преди две седмици  третодивизионният клуб посочи, че е купил документите за конкурса и ще кандидатства . От \"ЦСКА 1948\" отговориха пред \"Дневник\", че са имали голямо желание и са обмисляли всякакви варианти, но условията са такива, че не позволяват. \"За съжаление \"ЦСКА 1948\" няма да участва в конкурса, защото това за нас е псевдоконкурс. Един нагласен мач, в който резултатът е ясен. Победителят също е ясен - това е отборът на ПФК \"Литекс\", който бе преименуван съвсем наскоро. Направихме всичко възможно, денонощна работа на нашите икономисти и юристи, така че да участваме, но за съжаление така изнесените правила не ни позволиха да участваме\", каза председателят на управителния съвет на клуба Добрин Гьонов. Срокът за подаване на документите изтича днес в 17.00 часа, а участниците в конкурса ще бъдат обявени в сряда в 11.00 часа. По всяка вероятност документи ще подаде само \"ЦСКА - София\". От \"ЦСКА 1948\" смятат, че \"условията са направени специално за едно дружество\". Сред задължителните критерии за включване в конкурса бяха кандидатът да има капитал от 5 млн. лева и оборот от поне 15 млн. лева без ДДС за последните три финансови години. Аматьорският клуб изрази притеснения, че годишният финансов отчет на \"ЦСКА - София\" разкрива натрупване на загуби и нестабилно финансово състояние, което поставя под въпрос дали ще бъде защитен държавният и общественият интерес при сключване на договор за ползването на базите на фалиралия ПФК ЦСКА АД. Спортното министерство, което е собственик на базите, създаде дружеството \"Сердика спортни имоти\". \"Цялата процедура се проточи месеци, за да може да се подготви процедурата така, че дори да не можем да обжалваме условията по провеждането на конкурса\", каза Никола Газдов, член на \"ЦСКА 1948\". Според него въпреки неучастието в конкурса \"ЦСКА 1948\" има резервен план за развитието си. \"Ако загубиш битка, трябва да се изправиш и да продължиш\", каза той.", "date": "2017.12.11", "title": "\"ЦСКА 1948\" се отказа да участва в конкурса за \"Българска армия\""}
{"url": "http://www.dnevnik.bg/sport/2017/12/11/3095372_grigor_dimitrov_specheli_za_vtori_put_golemiia_sporten/", "text": "Световният номер 3 в мъжкия тенис Григор Димитров е носителят на наградата \"Спортен Икар\" за постижение на годината.  Той печели за втори път отличието след 2014 г. , когато завоюва три титли на три различни настилки, игра полуфинал на \"Уимбълдън\" и достигна до осмото място в световната ранглиста. Димитров изпраща най-силната година в кариерата си. Той започна сезона под №17, но  го завърши в челната тройка  зад двамата най-успешни играчи в историята - Роджър Федерер и Рафаел Надал. 26-годишният българин игра полуфинал на Australian Open и спечели четири трофея, включително  първата си титла от сериите \"Мастърс 1000\"  и най-престижния турнир извън Големия шлем -  финалите на АТП . Наградата \"Спортен Икар\" се връчва ежегодно от Фондация \"Български спорт\" от 1992 г. Обичайно нейният носител впоследствие печели и отличието \"Спортист на годината\". Световният шампион по ски ориентиране Станимир Беломъжев  печели икара в категория \"Шампионско дълголетие\". Освен световната титла в средната дистанция през годината той завоюва бронз от европейското първенство и записа две победи в Световната купа. За отбор на 2017 г. бяха отличени националките по волейбол до 23 години с треньор Антонина Зетова, които  спечелиха бронзов медал от световното първенство в Словения . Това беше първо отличие за българския женски волейбол от 17 години насам. Фехтувачката Йоана Илиева печели \"Икар\" в категория \"Млад и талантлив спортист\". 16-годишната състезателка спечели Европейската купа на сабя за кадети и завоюва сребърен медал от европейското първенство в тази възраст. Управителният съвет на Фондация \"Български спорт\" избра и шестима спортисти, на които да връчи специални награди за силно представяне през 2017 г. Това са Радослав Янков (сноуборд), Борис Йотов (гребане), Лиляна Георгиева (лека атлетика), Александра Начева (лека атлетика), Мария Йовкова (тенис на маса) и Мирослава Минчева (спортна стрелба). Лекоатлетът Мартин Живков печели наградата за феърплей. Състезателят на \"Академик\" (София) е отличен за това, че даде бронзовия си медал в бягането на 400 метра от републиканското първенство за юноши младша възраст на своя съперник Любослав Еленков, който беше декласиран заради влизане в чужд коридор. Церемонията по връчването на наградите \"Спортен Икар\" ще се състои на 19 декември от 11.00 ч. в националната галерия \"Двореца\". ", "date": "2017.12.11", "title": "Григор Димитров спечели за втори път големия \"Спортен Икар\""}
{"url": "http://www.dnevnik.bg/razvlechenie/2017/12/11/3095380_koi_specheli_pokana_za_predpremierata_na_mejduzvezdni/", "text": "Триста четиридесет и един души играха в първо ниво на  играта \"Междузвездни войни: Последните джедаи\" , която започна преди седмица. Този път \"Дневник\" раздава награди и след първо, и след второ ниво. Чрез томбола в редакцията бе определено кой печели  вечерта на 13 декември в София. Това е  . Редакцията ще се свърже с него, за да му каже как може да вземе своята награда. Междувременно играта продължава: тениски, чаши, раници, блутуут слушалки и други награди с героите от филма очакват всички, взели участие в играта до последните минути на 17 декември. Вижте  как да играете тук.", "date": "2017.12.11", "title": "Кой спечели покана за предпремиерата на \"Междузвездни войни: Последните джедаи\""}
{"url": "http://www.dnevnik.bg/evropa/novini_ot_es/2017/12/11/3095385_evropeiski_finansovi_ministri_nastoiaha_sasht_da/", "text": "Министрите на финансите на петте най-големи европейски икономики призовават в съвместно писмо американския си колега Стивън Мнучин да преосмисли предложенията за данъчна реформа, които според тях са дискриминативни и могат да навредят на финансовия сектор и международната търговия, информира \"Ройтерс\", цитирана от БТА. Финансовите министри на Великобритания, Франция, Германия, Италия и Испания посочват, че предложения акциз ще влезе в противоречие с правилата на Световната търговска организация (СТО) и ще наруши договорите за избягване на двойното данъчно облагане, като може да възпрепятства търговията и инвестиционните потоци между Европа и САЩ. Европейските министри предупреждават също, че планираното намаляване на данъчните основи и очакваният данък за противодействие срещу злоупотребите могат да засегнат действителни търговски споразумения, като предвиждат плащания за чуждестранни компании, да навредят на международния банков и застрахователен бизнес и да обезкуражат чуждестранни финансови институции да работят в САЩ. \"Включването на някои по-неконвенционални данъчни провизии може да бъде в противоречие с договорите на САЩ за избягване на двойното данъчно облагане и да възникне опасност от големи изкривяващи ефекти в международната търговия\", изтъкват европейските министри. В началото на декември американският Сенат  одобри най-мащабната реформа  на данъчното законодателство в страната от 1986 г. насам, която ще засегне всички - от мултинационалните корпорации през средния и дребния бизнес до доходите на работниците.", "date": "2017.12.11", "title": "Европейски финансови министри настояха САЩ да преосмислят данъчна реформа"}
{"url": "http://www.dnevnik.bg/evropa/novini_ot_es/2017/12/11/3095411_junker_privetstva_purvite_stupki_za_suzdavaneto_na/", "text": "Председателят на Европейската комисия Жан-Клод Юнкер приветства днешното решение на Съвета на ЕС за формалното създаване на Постоянно структурирано сътрудничество (ПСС) в областта на отбраната. \"През юни казах, че е време да събудим Спящата красавица на Лисабонския договор - Постоянното структурирано сътрудничество. Шест месеца по-късно това се случи. Приветствам решението на държавите членки за полагане основите на Европейски съюз за отбраната. Европа не може и не бива да възлага другиму отговорността за нашата сигурност и отбрана\", подчерта Юнкер, цитиран от пресслужбата на Европейската комисия. Постоянното структурирано сътрудничество представлява рамка и процес на основата на договора. Те позволяват задълбочаване на сътрудничеството в областта на отбраната между онези държави - членки на ЕС, които могат и са готови да сторят това. То ще позволи на страните да развият общ капацитет за отбрана, да инвестират в съвместни проекти и да увеличат оперативната готовност и приноса на техните въоръжени сили. На 13 ноември  23 държави - членки на ЕС, подписаха  съвместна нотификация за сътрудничеството. Това са Австрия, Белгия, България, Германия, Гърция, Естония, Испания, Италия, Кипър, Латвия, Литва, Люксембург, Нидерландия, Полша, Румъния, Словакия, Словения, Унгария, Финландия, Франция, Хърватия, Чешката република и Швеция. На днешното заседание в Брюксел на Съвета на ЕС по външни работи правителствата официално потвърдиха намерението си.", "date": "2017.12.11", "title": "Юнкер приветства първите стъпки за създаването на Европейски съюз за отбрана"}
{"url": "http://www.dnevnik.bg/sport/2017/12/11/3095418_ludogorec_shte_posreshtne_milan_v_razgrad/", "text": "Лудогорец\" ще посрещне \"Милан\" в Разград, а не на Националния стадион \"Васил Левски\" в София. Това обяви изпълнителният директор на клуба Ангел Петричев след  жребия за първия кръг от директните елиминации в Лига Европа. \"Щастливи сме, че ще имаме възможност да се изправим срещу голям клуб като \"Милан\". Изпитваме огромно уважение към тях, но \"Лудогорец\" е отбор, който натрупа опит на европейската сцена и вече успя да изненада доста европейски грандове\", каза Петричев пред италианското радио TMW. Според него \"Милан\" няма да подцени \"Лудогорец\". \"Ако го направят, ще бъдат лошо изненадани. Но не мисля, че това ще се случи\", каза Петричев. По думите му разградчани ще играят открито, независимо че се изправят срещу един от фаворитите в турнирa. \"Вярно е, че залагаме на повече бразилци, отколкото българи. Това е нашата философия в момента, особено в европейските турнири. Но в бъдеще бихме искали да разчитаме на повече българи. Инвестираме много в нашата школа\", каза още Петричев.", "date": "2017.12.11", "title": "\"Лудогорец\" ще посрещне \"Милан\" в Разград"}
{"url": "http://www.dnevnik.bg/razvlechenie/2017/12/11/3095388_formata_na_vodata_na_giiermo_del_toro_vodi_v/", "text": "Формата на водата\" на Гийермо дел Торо води в номинациите за \"Златен глобус\", предаде \"Ройтерс\". Фантастиката, която  взе и \"Златен лъв\" във Венеция , ще се състезава в седем категории, сред които за най-добър филм, режисура, най-добра актриса (Сали Хокинс), поддържаща мъжка роля (Ричард Дженкинс) и поддържаща женска роля (Октавия Спенсър). The Post,  филмът за \"Вашингтон поуст\"  на Спилбърг,  военният \"Дюнкерк\"  на Кристофър Нолан,  \"Три билборда извън града\"  на Мартин Макдона и романтичният Call me by Your Name са останалите в категорията за драматичен филм. В категорията за мюзикъл/комедия са номиринани The Disaster Artist - филмът за \"най-лошия филм на света\", хоръра Get Out, \"Аз, Тоня\" - за фигуристката Тоня Хардинг, Lady Bird на Грета Гъруиг и The Greatest Showman. Неизненадващо Том Ханкс и Мерил Стрийп са номинирани за главните си роли в The Post. Ханкс ще се състезава с други легендарни носители на статуетката като Даниел Дей Луис (Phantom Thread), Дензъл Уошингтън в Roman J. Israel, с дебютанта Тимъти Чаламет от Call me by Your Name, както и с Гари Олдман в \"Чърчил\". Забележителният британец е номиниран за първи път за която и да е от двете големи американски награди и е смятан за \"един от най-великите актьори, които никога не са били номинирани за \"Оскар\". От своя страна Олдман заяви преди години, че златните глобуси се интересуват само от телевизионния рейтинг, но не и от изкуство. При актрисите категорията също е свръхтежка: Мишел Уилямс за All the Money in the World, Джесика Частейн за Molly's Game, споменатите вече Мерил Стрийп и Сали Хокинкс, както и Франсис Макдормънд за \"Три билборда извън града\". Гилермо дел Торо, Стивън Спилбърг, Мартин Макдона, Кристофър Нолан и Ридли Скот (за All the Money in the World, филмът, от който Кевин Спейси бе \"изтрит\") очаквано са номинирани в режисьорската категория. Чилийският A Fantastic Woman, First They Killed My Father на Анджелина Джоли, In the Fade на Фатих Акин, \"Нелюбов\" на Звягинцев и \"Квадратът\" на Рубен Йостлунд, с короната от Кан, ще се състезават за най-добър филм. Церемонията ще се състои на 7 януари.", "date": "2017.12.11", "title": "\"Формата на водата\" на Гийермо дел Торо води в номинациите за \"Златен глобус\""}
{"url": "http://www.dnevnik.bg/detski_dnevnik/2017/12/11/3095417_sreshti_s_profesionalisti_predavat_prakticheska/", "text": "С 9% повече са родителите, които търсят индивидуален контакт с училището, а учителите, които търсят личен контакт с родителите са нараснали с 13.5%. Данните бяха изнесени на Годишната конференция на  Център за приобщаващо образование  (ЦПО) в събота, която събра над 300 директори, учители, родители и специалисти, работещи с деца, обединени от разбирането, че училището не е само в процеса на приобщаване. Обобщените данни са от програмата на ЦПО  \"С поглед в бъдещето – училището има смисъл\" , представена на форума. Тя има за цел да разработи методология и инструмент за задържане на децата в училище чрез повишаване на мотивацията им за учене и придаване на практическа стойност на наученото в час в партньорство със СУ \"Христо Смирненски\" в Брезово и СУ \"Георги Бенковски\" в Тетевен. Програмата представлява доброволна и дългосрочна работа на деца в шести клас с професионалисти от местната общност. Посещенията се провеждат заедно с учител, който преподава предмет от съответната научна област. Работата на учителя е да свърже практическите занимания с учебния материал. До този момент тя е показала резултати, които я правят подходяща за развитие в по-голям мащаб. В следствие на участието си в програмата 70% от децата казват, че училището е станало по-интересно; 27% са променили мечтите си за бъдеща професия; 50% са увеличили знанията си по предметите, свързани с участието им в нея; с 20% са намалели отсъствията на децата в сравнение с предходната година, показват данните. В три панелни дискусии на форума беше проследено как и защо е важно училището само да привлича партньори; защо бизнесът е ключова страна за повишаване на мотивацията на децата да продължат образованието си и да подпомогне изграждането на жизнена и активна местна общност; как училищата да развият пълноценни партньорства с институциите на местно ниво, които водят до дългосрочни работещи практики. Специални гости на конференцията бяха Дарел Кол, основател и изпълнителен директор и Лаша Стордър, програмен директор на канадската организация  Career Trek , които разказаха за своята дългогодишна програма, с която мотивират младежи от кандската провинция Манитоба, да видят смисъла от ученето в училище като ги срещат с професионалисти от различни сфери. Всяка година Career Trek помага на 800 деца и младежи да започнат професионалния си път. Програмата на организацията е услуга в общността, която свързва деца, техните родители, фирми и индустриални партньори, училища, университети и представители на местната власт, обединени от общата цел за създаване на трайна връзка между ученето и бъдещата професионалната реализация. Очаквайте в \"Дневник\" интервю с Дарел Кол и Лаша Стордър.", "date": "2017.12.11", "title": "Срещи с професионалисти предават практическа стойност на наученото в час"}
{"url": "http://www.dnevnik.bg/sport/2017/12/11/3095424_prezidentut_na_uefa_iska_da_namali_razlikata_mejdu/", "text": "Въвеждане на по-сериозни ограничения за намаляване на разликата между богатите клубове и останалите ще бъде акцент в оставащото време от мандата на президента на Европейската футболна федерация (УЕФА) Александър Чеферин. Ръководителят на организацията беше на официално посещение в България, като посети базата на БФС и се срещна с  Борислав Михайлов, както и с премиера Бойко Борисов. \"Едно от най-големите предизвикателства пред нас като организация е редуцирането на тази разлика между големите и малките клубове. Тя е прекалено голяма в момента, а освен това се увеличава. Ние трябва да направим нещо, затова искаме да говорим с всички лиги, клубове, както и с Европейския съюз. Още преди да стана президент, исках да въведем някакви мерки\", каза Чеферин. Той уточни, че доста от нещата, които се предлагат, се сблъскват с оценката, че противоречат на законодателството на Европейския съюз. Президентът на УЕФА добави, че могат да се  въведат чисто спортни критерии, които да намалят разликата. \"Едно от нещата, които искам да въведем, е \"такса лукс\" (по подобие на американските спортове, където клубовете, които дават повече за заплати, плащат определена такса – бел. ред.). Това няма да е точно такса, но клубовете, които харчат прекалено много, ще внасят сума като санкция в УЕФА. Искаме да намалим и броя на картотекираните футболисти до 25\", каза още Чеферин. Президентът на УЕФА разкри, че има отбор в Италия, който има 56 футболисти, дадени под наем, а португалски клуб има 25. \"От тях мисля, че 20 или 21 са над 25-годишна възраст, което не значи, че ги дават, за да се развиват.\" \"Големите клубове просто купуват всичко, за да не може тези играчи да са при техните конкуренти, а след това ги дават под наем\", завърши словенецът. През това лято клубовете в Европа похарчиха рекордни суми, а ПСЖ плати 222 млн. евро за правата на бразилския нападател Неймар. Освен това \"Манчестър сити\" и \"Милан\" също похарчиха над 200 млн. евро за нови футболисти, с което бяха поставени под мониторинг от УЕФА. Президентът на организацията говори и за  Евро 2020 , което ще бъде в специален формат в цяла Европа заради 60-ата годишнина от първия шампионат. \"Не мисля, че това е бъдещето, по-скоро е много хубаво събитие, което да проведем веднъж. Разходите са огромни и от логистична гледна точка ще бъде доста трудно. Разликата между Баку и Дъблин е около седем часа със самолет. Затова желанието ни е да съкратим разходите в бъдеще, не да ги увеличаваме.\"", "date": "2017.12.11", "title": "Президентът на УЕФА иска да намали разликата между богатите клубове и останалите"}
{"url": "http://www.dnevnik.bg/bulgaria/2017/12/11/3095431_patriah_neofit_se_nadiava_skoro_obshtenieto_s/", "text": "Според Българския патриарх Неофит Българската и Македонската църква биха имали благодатно евхаристийно общение, което е желано от всички.Това се разбира от негово слово към към клира и миряните на Струмишка епархия в Република Македония.  Възстановяването на общението бе част от предложението на македонската църква към българската,  изпратено в писмо до Св. синод . В него се казва, че ако общението бъде възстановено, македонската църква ще признае Българската православна църква като Майка Църква. Това ще означава, че българската църква ще признае македонската, която от създаването си през 1967 г. не е призната от една от православните църкви.  В средата на ноември Св. Синод към Българската православна църква  прие да започне разговори с представителите на 14 поместни православни църкви , преди да реши дали да я признае. Днес Македонската православна църква – Охридска архиепископия, чества паметта на св. Петнадесет Тивериополски (Струмишки) свещеномъченици, като отбелязва и празника на града. По покана на Струмишкия митрополит Наум, българският патриарх Неофит е изпратил свой представител - епископ Сионий, който е игумен на Троянския манастир. \"В този празничен ден нашите молитви към Всеподателя Бога са с Вас, с цялото Ваше богодарувано царство и с църквата в Република Македония. Да благоволи Господ в най-близко време да бъдем в желаното от всички единство и благодатно евхаристийно общение\" се казва в словото на българския патриарх, което епископ Сионий е изчел пред македонските свещеници. ", "date": "2017.12.11", "title": "Патриах Неофит се надява скоро общението с македонската църква би било благодатно (коригирана)"}
{"url": "http://www.dnevnik.bg/sviat/2017/12/11/3095276_borbata_s_korupciiata_v_ukraina_be_uspeshna_no_za/", "text": "Очакваше се създадената преди две години агенция за борба с корупцията в Украйна да бъде движещата сила, която да изкорени ширещите се незаконни практики, изчерпващи ресурсите на страната и тревожещи западните съюзници. Но вместо това Националното антикорупционно бюро на Украйна (НАБУ) е подложено на критики от съюзниците на президента Петро Порошенко, които се опитват да ограничат неговата дейност и власт. Шефът на НАБУ Артьом Ситник заяви в интервю за \"Асошиейтед прес\" през уикенда, че предприетите напоследък опити от политическите и бизнес елити за отслабване на агенцията, която трябваше да бъде видим символ на реформата в Украйна, са движени от страх. \"Старите и новите елити са доста уплашени\", след като осъзнаха, че \"вече няма недосегаеми\", каза Ситник. Миналия месец Службата за сигурност на Украйна и генералната прокуратура провалиха операция на агенти под прикритие на НАБУ за залавяне на служител на Държавната миграционна служба, заподозрян в издаване на паспорти и разрешителни за жителство срещу подкупи. Агенциите обвиниха НАБУ в незаконно подслушване и оповестиха имената на неговите агенти, унищожавайки прикритието им. Фракцията на Порошенко и нейните съюзници в парламента също така внесоха законопроект, който би позволил на депутатите да уволнят директора на антикорупционната агенция с гласуване с просто мнозинство. Съгласно сегашния закон шефът на НАБУ може да бъде уволнен само ако бъде признат за виновен в престъпление - разпоредба, имаща за цел да осигури независимост. \"Тези атаки са пряко свързани с факта, че ние разследваме все повече случаи на престъпления с участието на хора, контролиращи медийните, материалните или административните ресурси, които те насочват срещу нас\", каза Ситник. От създаването си през 2015 г. НАБУ е разследвало 461 случая, засягащи висши представители на бизнеса, правителствени служители и съдии, обвинени в участие в корупционни схеми. Ситник смята, че сегашната кампания срещу неговата агенция произтича от разследване срещу сина на вътрешния министър  Арсен Аваков  за предполагаемо участие в схема за незаконно присвояване на 14 милиона гривни (около 520 000 долара), отпуснати за покупка на полицейски раници. Аваков настоява, че синът му е невинен, и твърди, че върху НАБУ се оказва политическо влияние. Управляващият директор на Международния валутен фонд Кристин Лагард изрази тревога от събитията напоследък, \"които могат да премахнат напредъка, постигнат в създаването на независими институции за справяне с корупцията на високо ниво, включително Националното антикорупционно бюро\". \"Борбата с корупцията е ключово искане на украинското общество, има решаващо значение за постигане на по-голям и справедлив растеж и е част от ангажимента на правителството съгласно програмата с МВФ\", каза Лагард в изявление миналата седмица. Тя призова украинското правителство и парламент да гарантират независимостта на НАБУ и да предприемат бързи действия за създаване на независим антикорупционен съд, който \"да постановява вдъхващи доверие решения по случаи на корупция на високо ниво\". МВФ превърна създаването на съд, който да разглежда дела за корупция, в условие за отпускане на нови траншове по помощен пакет в размер на 17.5 млрд. долара в момент, когато Украйна се бори със сепаратисткия конфликт на изток. Депутатите от фракцията на Порошенко и съюзниците им гласуваха в четвъртък за освобождаване от длъжност на председателя на антикорупционната комисия на парламента - ход, който беше сметнат за пореден опит за възпрепятстване на усилията за борба с корупцията. \"Бившият и настоящият корумпиран елит заговорничат помежду си\", каза уволненият председател на комисията Егор Соболев. \"Техният план е да разрушат независимостта на органите за борба с корупцията, да ги заменят с фалшиви и да спрат процеса на прочистване на управлението\", добави той. Народният гняв от корупцията беше фактор за продължилите месеци протести, които свалиха от власт бившия проруски президент на Украйна през февруари 2014 г. Неуспехът на Порошенко да постигне напредък причинява все по-голямо нетърпение и предизвиква призиви за импийчмънт, водени от бившия грузински президент  Михаил Саакашвили , който се превърна в украински опозиционен лидер. След като оглави няколко  демонстрации в Киев , Саакашвили беше арестуван в петък заради твърдения, че е заговорничел със свързани с Русия украински бизнесмени за сваляне на президента. Саакашвили се присмя на обвиненията, като заяви, че те произтичат от отдавнашната неприязън между него и руския президент Владимир Путин. \"Задържането на Саакашвили показва колко далеч е готов да стигне Порошенко, за да запуши устата на своите противници и тези, които разобличават корупцията\", каза Соболев. Хиляди поддръжници на Саакашвили участваха в шествие в украинската столица вчера, като настояха за неговото освобождаване и призоваха за импийчмънт срещу Порошенко. \"Порошенко продължава най-лошите традиции на старата номенклатура\", каза ръководителят на Центъра за борба с корупцията Виталий Шабунин. \"Същите стари елити, същите хора подемат различни политически лозунги, но техният начин на мислене и целите им остават същите.\" /БТА", "date": "2017.12.11", "title": "Борбата с корупцията в Украйна бе успешна, но за кратко"}
{"url": "http://www.dnevnik.bg/bulgaria/2017/12/11/3095460_sofiia_niama_da_bude_blokirana_za_predsedatelstvoto/", "text": "Гражданите да не очакват, че София ще бъде под блокада заради председателството на Съвета на ЕС, каза днес по БНТ заместник-министърът на вътрешните работи Красимир Ципов. Той допълни, че стремежът ще е поне 24 часа по-рано да бъдат оповестявани ограниченията, за да могат хората да са подготвени. Заместник-министърът обяви, че събитията от клас \"А\", за които ще са нужни най-сериозни мерки за сигурност, ще са не повече от десет за цялото председателство. \"Ще затваряме минимални параметри и няма да въвеждаме големи зони за сигурност\", обеща Красимир Ципов. Той допълни, че зоната около НДК ще е най-строго охранявана, а при преминаването на делегациите ще се затварят булевардите \"Брюксел\", \"Цариградско шосе\" и \"България\". Попитан, дали очаква протести на полицаите по време на председателството, заместник-министърът обяви, че в бюджета на МВР за следващата година има допълнителни 55 млн. лева повече за заплати, като още 60 млн. лева повече ще има за допълнителните възнаграждения. \"Надяваме се да има консенсус\", обяви Ципов.", "date": "2017.12.11", "title": "София няма да бъде блокирана за председателството, обяви зам-министър Ципов"}
{"url": "http://www.dnevnik.bg/sviat/2017/12/11/3095454_avstriia_vrushta_pusheneto_v_zavedeniiata/", "text": "Докато в повечето страни в Европа вече е забранено да се пуши в ресторанти и барове, Австрия планира да следва противоположната посока. Виена - популярна сред туристите и редовно класирана като един от най-приятните за живеене градове - все още изненадва гостите си с натрапчивата миризма на цигарен дим по заведенията, която мнозина от тях са забравили от десетилетие насам. Съгласно одобрен от парламента закон от май 2018г. пушенето на тези места трябва да бъде забранено с някои изключения. Но преговарящите за коалиционно управление консервативна Народна партия (OVP) и крайно дясната Партия на свободата (FPO) са се споразумяли да отменят това ограничение, съобщи \"Ройтерс\". \"Сегашният режим ще се запази\", казва източник на агенцията, запознат с хода на разговорите и потвърждаващ публикации в местни медии. Лидерът на FPO Хайнц-Кристиан Щрахе е особено отявлен противник на задаващата се забрана. 48-годишният политик на няколко пъти е опитвал да откаже пушенето, а 31-годишният лидер на консерваторите Кристиян Курц не пуши и не пие кафе. Регулирането на тютюнопушенето не беше важна тема по време на предизборната кампания, доминирана от въпроса за имиграцията. Но собственици на ресторанти лобираха през Щрахе забраната да отпадне. Според него всеки собственик на заведение сам трябва да избере дали да го обяви за непушачи или да го остави за желаещите за запалят цигара. Памела Ренди-Вагнер - министър на здравеопазването от социал-демократическата партия, коментира, че отмяната на забраната е огромна крачка назад в здравната политика на Австрия. \"Това показва, че здравето на хората не е от значение за черно-сините\", допълни тя, имайки предвид партийните цветове на бъдещата управляваща коалиция. Част от споразумението между двете партии е да се повиши от 16 на 18 години забраната да се пуши и да се наказва пушенето в кола, когато вътре има дете. Преговорите започнаха след парламентарните избори на 15 октомври и се очаква да има окончателно споразумение и ново правителство преди Коледа.", "date": "2017.12.11", "title": "Австрия връща пушенето в заведенията"}
{"url": "http://www.dnevnik.bg/sport/2017/12/11/3095465_ludogorec_otnovo_shte_zimuva_na_vurha_v_purva_liga/", "text": "Шампионът \"Лудогорец\" постигна рутинна победа с 2:0 срещу \"Пирин\" в последния мач от есенния полусезон в Първа лига. За шести път в седмия си сезон в елита на българския футбол разградчани ще зимуват на върха в класирането. \"Лудогорец\" постигна 15-а победа в шампионата и събра 48 точки след 20 мача. Тимът на Димитър Димитров-Херо си върна първата позиция от ЦСКА, който завърши есенния дял с актив от 47 точки. \"Левски\" е трети с 39 точки, а \"Берое\" (34 т.), \"Ботев\" (32 т.) и \"Верея\" (31 т.) допълват топ 6. С мисъл за предстоящия двубой с ЦСКА за Купата на България Димитров направи няколко промени в състава за мача в Благоевград. Калудиу Кешеру започна на върха на атаката, подкрепян по крилата от Джоди Лукоки и Върджил Мисиджан, а Густаво Кампаняро, Абел Анисе и Яцек Горалски оформиха тройката в полузащитата. Александър Василев, Игор Пластун, Георги Терзиев и Лукас Саша бяха четиримата в отбрана, а Хорхе Броун застана на вратата. \"Лудогорец\" започна активно мача и беше близо до гол в петата минута, но Благой Макенджиев направи отлично спасяване след удар на Кампаняро. В 12-ата минута Лукоки пропиля чудесна възможност, останал непокрит в наказателното поле след подаване на Мисиджан. Последваха опасни удари с глава на Кешеру и Пластун, преди логичното да се случи в 31-ата минута. Кешеру получи шанс да стреля от пряк свободен удар. Той намери пролука в пропукалата се стена на \"Пирин\" и изненада Макенджиев, който очакваше топката в другия ъгъл. Само две минути по-късно разградчани стигнаха до второ попадение. Саша центрира отдясно, Кешеру продължи топката с глава към Лукоки и холандското крило не сгреши от удобна позиция пред вратарското поле. Този гол на практика реши мача и второто полувреме премина в много лежерно темпо. \"Лудогорец\" контролираше спокойно мача и спести сили за предстоящия двубой с ЦСКА, а \"Пирин\" не беше способен да сътвори нещо интересно пред вратата на съперника. Тимът на Милен Радуканов допусна деветата си загуба за сезона и завършва есенния дял с 19 точки, които му отреждат 11-ата позиция. С по-малък актив са само \"Етър\" (18 т.), \"Дунав\" (15 т.) и \"Витоша\" (Бистрица) (5 т.).", "date": "2017.12.11", "title": "\"Лудогорец\" отново ще зимува на върха в Първа лига"}
{"url": "http://www.dnevnik.bg/bulgaria/2017/12/11/3094849_borisov_zaminava_na_poseshtenie_v_london_po_pokana_na/", "text": "Премиерът Бойко Борисов заминава на работно посещение в Лондон по покана на британския министър-председател Тереза Мей. Визитата на Борисов започва от утре, съобщиха от правителствения пресцентър. Двамата ще обсъдят възможностите за по-широко сътрудничество между България и Великобритания в сферата на сигурността и управлението на миграционните потоци. Тема на разговор ще бъде още и потенциалът на търговско-икономическите отношения между двете страни. Посещението на българския премиер в британската столица е продължение на разговорите, който двамата лидери проведоха в Талин през октомври.", "date": "2017.12.11", "title": "Борисов заминава на посещение в Лондон по покана на Тереза Мей"}
{"url": "http://www.dnevnik.bg/sviat/2017/12/11/3094147_putin_otnovo_pristiga_v_turciia_za_da_obsudi_s_erdogan/", "text": "Руският президент Владимир Путин ще посети Турция за втори път за последните няколко месеца, за да обсъди отново с турския си колета Реджеп Тайип Ердоган развитията в Сирия. На дневен ред този път ще е обстановката след решението на американския президент Доналд Тръмп  да признае Ерусалим  за столица на Израел, посрещнато с гневна реакция сред мюсюлманските лидери, с несъгласие от на европейските и с протести от мюсюлмани в редица държави. Кремъл потвърди новината в петък, докато за нея съобщиха и източници от турското президентство. Според властите в Москва, освен \"международни проблеми\" ще се обсъдят \"преди всичко\" и \"енергийни проекти\" (за каквито те си говориха и на предишната си среща в Турция през септември).  Ердоган и Путин разговаряха по телефона в четвъртък, когато се съгласиха, че американското решение да се признае Ерусалим като   ще има неблагоприятни последици за мира и стабилността в региона и изразиха безпокойство от случващото се. По въпросите, свързани със Сирия, Путин, Ердоган и иранският им колега Хасан Рохани договориха в Сочи преди броени седмици провеждането на   за решаването на бъдещето на Сирия догодина. Точните обстоятелства около него би трябвало да се обсъдят окончателно на осмия кръг  , опозицията и международната общност в Женева, който беше прекъснат за дни заради отпътуването на делегацията на президента Башар Асад (тя се завърна в   в края на миналата седмица). След това Путин ще отпътува за Египет за среща с колегата си Абдел Фатах ас Сиси. ", "date": "2017.12.11", "title": "Путин отново пристига в Турция, за да обсъди с Ердоган Сирия и Ерусалим"}
{"url": "http://www.dnevnik.bg/sport/2017/12/11/3094571_ludogorec_shte_nauchi_dnes_sledvashtiia_si_supernik_v/", "text": "Лудогорец\" очаква да научи днес следващия си съперник в евротурнирите. Българският шампион  ще играе за трети път в историята си в 1/16-финалите на Лига Европа . Жребият ще бъде теглен в 14.00 часа. Мачовете са на 15 и 22 февруари 2018 г. Разградчани са поставени във втора урна, което означава, че шансовете за лек жребий са сведени до минимум. Сред  възможните им съперници са \"Атлетико\" (Мадрид), \"Арсенал\", \"Лацио\" и \"Милан\" . От 16-те отбора в първа урна българският отбор няма как да срещне единствено \"Брага\", тъй като бяха в една група. В списъка са три испански, три италиански и три руски отбора. От всички възможни съперници \"Лудогорец\" вече е срещал \"Лацио\", \"Арсенал\" и \"Виктория\" (Пилзен). Преди четири сезона разградчани отстраниха драматично римляните след 1:0 като гост и зрелищно 3:3 в София. \"Лудогорец\"  вече си осигури поне 5.5 млн. евро от наградните фондове в евротурнирите . \"Отборът толкова вдигна нивото, че се приема за провал, ако не излезем от групите\",  заяви единият от собствениците Кирил Домусчиев . Час по-рано ще се тегли и жребият в Шампионската лига. Компютърните изчисления показват, че  най-голяма е възможността в осминафиналите да се срещнат \"Челси\" и \"Барселона\" .", "date": "2017.12.11", "title": "\"Лудогорец\" ще научи днес следващия си съперник в Европа"}
{"url": "http://www.dnevnik.bg/biznes/2017/12/11/3088353_pazarut_na_jilishta_kogato_sum_prodavachut/", "text": "На фона на бума на новото строителство и склонността на купувачите да се сдобият с жилище, в което \"никой преди не е живял\", продавачите вече не са в позицията да очакват висока цена само защото жилището им е с добро местоположение. По данни на брокери младите купувачи не се блазнят дори от жилища около Докторския паметник в София - най-престижната част на града. \"Дневник\" се допита до брокери как собственик, който иска да продаде жилището си, да го \"поднесе\" по-добре на потенциалните купувачи. Ако състоянието на входа и общите части на сградата зависи от всички собственици, то входната врата на апартамента е визитната картичка на собственика и говори много за това как жилището е било поддържано досега. Мръсната и ожулена врата, раздрънканият звънец и надрасканата крива табелка няма да заблудят посетителя, дори вътре жилището да е \"освежено\" с нов пласт латекс.  Въпреки че повечето хора, когато купуват старо жилище са готови да инвестират в \"освежаване\" (и от хигиенни съображения, и за да изберат сами цвета на стените и вида на настилките), на огледа ще се почувстват отблъснати, ако жилището тъне в мръсотия. Тапетите може да са за смяна, но нека паяжините са обрани, прозорците измити, плочките в банята и кухнята блестят, а паркетът свети. Купете кутия полиетиленови калцуни за еднократна употреба. Така ще покажете, че продължавате да полагате грижи за имота в полза на бъдещия собственик.  Ако не живеете в жилището, отидете половин час преди огледа и проветрете добре помещенията, за да премахнете миризмата на застояло. Нека кошчето за боклук и пепелниците са празни и чисти. Дръпнете тежките завеси, за да влезе повече светлина. Дори имотът да е необитаем, запазете няколко саксии с цветя, които освежават и въздуха, и гледката. Ако има източници на неприятни миризми – отстранете ги предварително. Ако огледът е вечер – светнете всички лампи. Капещото кранче/казанче веднага неприятно бие на очи. Заради изгорялата крушка помещенията ще изглеждат по-мрачни. Скърцащите врати действат на нервите. Изпадналите от гнездата контакти и висящите кабели внушават опасност. Това са дребни дефекти, чието отстраняване не е трудно, докато присъствието им - силно дразнещо.  Изхвърлете всичко, което е за изхвърляне. Затрупаният със стари мебели и вещи апартамент ще изглежда по-малък, отколкото е в действителност. Обратното, ако вече сте изпразнили жилището, оставете тънките пердета на прозорците – с тях стаите ще са по-уютни. Оставете при възможност и осветителните тела – една гола крушка, висяща върху кабел, не допринася за доброто впечатление.", "date": "2017.12.11", "title": "Пазарът на жилища: когато съм продавачът"}
{"url": "http://www.dnevnik.bg/zelen/2017/12/11/3094860_ekoministerstvoto_organizira_speshno_krugla_masa_za/", "text": "В петък в края на работния ден Министерство на околната среда и водите съоби с писмо до медиите, че организира кръгла маса за национален парк \"Пирин\" и ски зона \"Банско\". Като причина за събитието екоминистерството посочи осигуряване на прозрачност за проектите на решения на Министерски съвет за Пирин и ски зона \"Банско\". Тези проекти за решенията предизвикаха недовлство от страна на природозащитните организации от коалиция \"За да остне природа в България\", защото отварят врата за масови сечи и застрояване на парка с нови ски писти без екологични оценки, както и признават нарушения от страна на концесионера. Министър-председателят Бойко Борисов отложи глауването им миналата седмица. Екоминистерството твърди, че на срещата ще участват всички заинтересовани страни. По информация на \"Дневник\" обаче природозащитните организации са отказали присаъствие, защото не виждат смисъл от дебатът, който според тях е само имитиране на обществено обсъждане, а не реално такова. Късното съобщаване за събитието не дава възможност на представителите ни да прочетат документите и да се подготвят реално за дебат по проекто решенията, обясниха еколозите.", "date": "2017.12.11", "title": "Екоминистерството организира спешно кръгла маса за Пирин"}
{"url": "http://www.dnevnik.bg/sviat/2017/12/11/3094001_makedoniia_shte_opita_dnes_da_sujivi_pregovorite_za/", "text": "Посредникът на ООН в спора за името между Македония и Гърция ще се срещне с преговарящите от двете държави в Брюксел в опит формално да съживи диалога, на практика блокиран от десетилетие. Скопие изтъква спора като пречка по пътя към НАТО и Европейския съюз. Според македонски издания никой не очаква конкретно предложение на тази дата, но подновяването на разговорите се приема като положителна стъпка. Гръцки медии, цитирани от електронните издания \"Локално\" и МКД, писаха, че според някои \"спекулации\" е възможно все пак Нимиц, който днес ще вечеря с преговарящите, а утре ще проведе \"работна среща\" с тях\", да опита да ги обедини около дадена идея. От друга страна такъв сценарий е малко вероятен, тъй като в началото е нужно да се обявят позициите на правителствата и на тази база да се мисли за идеи. Преговарящите Васко Наумовски и Адамантиос Василиакис трябваше да се срещнат на 20 или 21 ноември, но събитието се отложи по \"технически причини\", които не бяха обявени. Преди няколко седмици македонският външен министър Никола Димитров - който е и бивш преговарящ в спора за името - каза, че име се защитава не от площади, а само с мъдрост и че няма да допусне решение, накърняващо македонската идентичност. От друга страна той беше предпазлив в оценката си за това дали трябва да има референдум за името, след като се постигне споразумение, припомняйки, че подобна стъпка е \"част от предизборните програми\" на повечето партии. Според гръцкия му колега  Никос Коциас  \"трябва да се намери компромис за искането, за да се отвори път на Македония към ЕС и другите организации, към които иска да се присъедини.\" По думите му, противно на това, което смята Скопие през последните десетилетия, \"не е възможно\" да се продължи напред без договор с Гърция.", "date": "2017.12.11", "title": "Македония ще опита днес да съживи преговорите за името с Гърция"}
{"url": "http://www.dnevnik.bg/photos/2017/12/11/3094843_fotogaleriia_koi_privatizira_parashuta_na_prezidenta_i/", "text": "Както всеки понеделник, \"Дневник\" представя редакторският подбор е сред най-препоръчваните комикси от седмицата. Справката е изготвена в 20 часа на 10 декември.", "date": "2017.12.11", "title": "Фотогалерия: Кой приватизира парашута на президента и още комикси"}
{"url": "http://www.dnevnik.bg/sport/2017/12/11/3094568_prezidentut_na_uefa_idva_za_sreshta_s_borislav/", "text": "Президентът на УЕФА Александър Чеферин пристига на посещение в София. Той идва по покана на президента на БФС Борислав Михайлов, като с него е и директорът на отдел \"Национални асоциации\" Зоран Лакович. По време на посещението си Чеферин ще има няколко срещи, включително с министър-председателя Бойко Борисов и кмета на София Йорданка Фандъкова. На разговорите ще присъстват и кметове на други градове. \"Чеферин и Михайлов поддържат отлични отношения и работят заедно в изпълнителния комитет на европейската футболна централа, като президентът на Българския футболен съюз е председател на Комисията за развитие на футбола и техническа подкрепа\", посочиха от БФС при обявяването на посещението. Визитата идва около два месеца преди конгреса на футболния съюз. Очаква се Михайлов да се кандидатира за четвърти мандат, макар да не го е обявил публично. Любослав Пенев  заяви, че ще опита да донесе промяна, като ще се включи в изборите . От футболния съюз допълниха, че президентът на УЕФА \"ще използва случая да разгледа подробно базата (на националните отбори в Бояна), която лично откри на 17 ноември 2016 г.\"", "date": "2017.12.11", "title": "Президентът на УЕФА идва за среща с Борислав Михайлов и Бойко Борисов"}
{"url": "http://www.dnevnik.bg/video/s_dve_dumi/2017/12/11/3093401_kak_da_si_uspeshen_shofyor_v_bulgariia_video/", "text": "В България има законови правила за движение по пътищата. Има и негласни правила, първото от които гласи: \"Черен джип е винаги с предимство\". Кой и как става успешен шофьор у нас - във видеото. Още видео от рубриката \"С две думи\" -  тук.", "date": "2017.12.11", "title": null}
{"url": "http://www.dnevnik.bg/evropa/novini_ot_es/2017/12/11/3093972_na_kljuchova_sreshta_tazi_sedmica_liderite_na_es/", "text": "Лидерите на Европейския съюз ще се срещнат на 14 и 15 декември на ключови разговори за съдбата на еврозоната и преговорите за излизане на Великобритания от ЕС. Брекзит  Миналата седмица председателят на Европейската комисия Жан-Клод Юнкер заяви, че преговорите за Брекзит ще преминат към  втората фаза на обсъждане на търговията , след като е оценил, че е постигнат \"достатъчен напредък\" по сделката за развода. Еврокомисията искаше да регистрира достатъчно голям напредък по три ключови въпроса ( правата на гражданите ,  финансовите задължения  на Великобритания и  границата с Ирландия ), преди да изпълни желанието на Лондон да започнат разговори за бъдещите търговски отношения. На срещата на върха на 14 и 15 декември лидерите на ЕС ще трябва да одобрят официално началото на следващата фаза от преговорите за търговията и преходния период след Брекзит. Реформи в еврозоната В петък европейските ръководители ще обсъдят как да задълбочат сътрудничеството в еврозоната, така че единната валута да бъде защитена от нови кризи. Миналата седмица Европейската комисия  представи пътна карта  за задълбочаване на икономическия и паричен съюз. Тя включваше предложения за създаване на Европейски паричен фонд на основата на Европейския механизъм за стабилност,  пост европейски министър на икономиката и финансите  и нов стабилизационен инструмент. Макар всички 27 правителства да са съгласни, че една стабилна и устойчива на шокове еврозона е в интерес на всички, има различни мнения по въпроса какво точно трябва да се направи и с каква скорост. Лидерите на държавите членки ще бъдат помолени в петък да дадат на финансовите си министри разрешение да започнат работа по идеите за реформи. \"В отсъствието на пазарен натиск, колективната политическа воля за допълнителен напредък отслабна\", предупреждава председателят на Европейския съвет Доналд Туск в писмо, видяно от \"Ройтерс\", с което кани 27-те лидери на срещата на върха за еврозоната на 15 декември. Икономиката на еврозоната ще отбележи най-бързия си ръст за последното десетилетие, а безработицата е на най-ниските нива за последните осем години. Въпреки икономическия успех, блокът е изправен пред силно антиевропейско отношение сред избирателите.", "date": "2017.12.11", "title": "На ключова среща тази седмица лидерите на ЕС решават за реформите в еврозоната и за Брекзит"}
{"url": "http://www.dnevnik.bg/politika/2017/12/11/3094926_politicite_uchastvali_v_privatizaciiata_da_otstupiat/", "text": "Политиците на прехода, участвали пряко и косвено в приватизацията, да отстъпят, призова в интервю за Би Ти Ви левият депутат и член на разширеното ръководство на БСП Красимир Янков. Запитан дали говори за лидера Корнелия Нинова, участвала в приватизацията на външнотърговското дружество \"Техноимпекс\", Янков даде за пример лидера на ГЕРБ и премиер Бойко Борисов. \"Борисов от 2001 г. е във висшия ешелон на властта. Можеше по пресни следи да разследва. По времето на НДСВ стана приватизацията на електроразпределителните предприятия\", каза Янков. Едновременно с това Янков нарече грешка приватизацията на външнотърговските дружества, където били назначавани хора от студентската скамейка и за няколко часа се превръщали в собственици, какъвто допусна, че бил случаят и с \"Техноимпекс\". \"Отхвърлям БСП да носи отговорност за период с дясна политика и ръководена от хора извън БСП. Партията не е грешила\", заяви депутатът, който е извън най-близкия кръг на лидера Нинова. .", "date": "2017.12.11", "title": "Политиците, участвали в приватизацията, да отстъпят, призовава депутат от БСП"}
{"url": "http://www.dnevnik.bg/sviat/2017/12/11/3094933_germaniia_predupredi_za_uvelichen_kibershpionaj_ot/", "text": "Китай извършва кибершпионаж, като се опитва да използва социалните мрежи за създаване на източници на информация сред депутатите и чиновниците, а китайски хакери все по-често нападат европейски компании, заяви началникът на германското контраразузнаване Ханс-Георг Маасен, цитиран от БТА. Според ръководената от Маасен агенция над 10 хил. германски граждани са обект на интереса на китайски разузнавачи, които се представят като консултанти, търсачи на кадри или изследователи. Те използват особено често социалната мрежа \"ЛинкдИн\" (LinkedIn). \"Това е широк опит за проникване в някои конкретни парламенти, министерства и правителствени агенции\", каза Маасен. Германското контраразузнаване е създало специален екип, който е проучвал в продължение на девет месеца фалшиви профили в социалните мрежи. Агенцията представи пред журналисти осем от най-използваните от китайските шпиони фалшиви профили - с имена като Лили У, Летисия Чен или Алекс Ли. Те имат впечатляващи биографии, стотици контакти и привлекателни снимки на млади професионалисти. Някои от тях имат сред контактите си високопоставени дипломати и политици от няколко европейски страни. Контраразузнаването назова и шест организации, които са използвани от китайските разузнавачи, за да прикриват действията си. Засега няма коментар от посочените организации. Освен това Маасен предупреди, че китайски кибергрупи опитват да заобиколят онлайн защитите на компаниите, като извършват кибератаки срещу айти експерти или други хора, работещи за доверени компании. След това в мрежите на организациите, към които китайските кибершпиони проявяват интерес, се разпространява зловреден софтуер, който е труден за откриване.", "date": "2017.12.11", "title": "Германия предупреди за увеличен кибершпионаж от страна на Китай"}
{"url": "http://www.dnevnik.bg/sviat/2017/12/11/3094553_egipet_posreshta_putin_s_nadejda_za_podnoviavane_na/", "text": "Египетският президент Абдел Фатах ас Сиси ще се срещне с руския си колега Владимир Путин, който пристига в страната му  след разговор с турския държавен глава  Реджеп Тайип Ердоган. Според руски и египетски издания се очаква двамата да си говорят в по-малка степен за американското решение Ерусалим да се признае за столица на Израел от минатала седмица, а повече - за възможнжото възобновяване на полетите между двете страни и за проект за атомна електроцентрала в Египет. В съобщението за визитата Кремъл уточни, че преговорите ще засягат основно \"въпроси от развитието на руско-египетските отношения в политическа, търговско-икономическа, енергетическа и хуманитарна сфери\", а и стабилността в Северна Африка и Близкия изток. Според прессекретаря на Путин Дмитрий Песков двамата държавни глави ще обсъдят въпроса за полетите между двете страни, които  бяха преустановени  след атентата срещу руски пътнически самолет,  свален над Синай  в края на октомври 2015 г., след като излетя от летището в Шарм ел Шейх. Източник, близък до руското външно министерство, разказва за РБК за възможно възстановяване на гражданските въздушни превози. Друг източник, от министерството на транспорта, не изключва въпросът да може да се реши именно на срещата в Кайро. По думите му летището в египетската столица е готово от гледна точка на обезпечаването на сигурността, а технически процесът за възобновяване на полетите може да отнеме няколко дни. Русия неколкократно е повтаряла на египетските власти, че е необходимо да подобрят авиационната сигурност, за да може това да се случи. През май възобновяването на полетите се отложи за неопределено време, след като Кайро отказа да допусне руски инспектори за проверка. Египет беше една от най-популярните дестинации за руските туристи допреди инцидента - за 2014 г. гражданите на Русия, отишли на почивка там, бяха около 2.2 милиона души. По-рано тази година в. \"Известия\" отбеляза, цитирайки източници в дипломатическите кръгове и авиацията, че полетите няма да бъдат възстановени до края на годината, защото Египет не е приложил исканите мерки. Според изданието първоначалното възобновяване ще важи само за Кайро и то за редовните, а на за чартърните полети. Тогава (в края на август) тепърва предстояха инспекции на летищата в Хургада и  Шарм ел Шейх , дестинациите на брега на Червено море, където кацат най-много туристи. Наскоро Русия и Турция започнаха преговори за  сътрудничество във военната авиация  и направиха стъпки към споразумение, което може да позволи на Русия да използва египетското въздушно пространство и военни бази. На дневен ред се очаква да е и темата за сътрудничеството в атомната енергетика - през септември, при предишно посещение на Путин в Египет, Сиси изрази надежда, че той може да присъства \"при тържественото подписване\" на договора за  строителството на АЕЦ в Дабаа . Според египетското издание \"Ал Бурса\" двамата държавни глави ще присъстват в понеделник на такава церемония с подписване на четири споразумения за \"Ал Дабаа\", свързани с изграждането, доставката на гориво, техническото обслужване и подготовката на специалисти и съхранението на отработеното гориво. Според руската корпорация \"Росатом\" генералният ѝ директор Алексей Лихачов действително планира посещение в Египет, но не се коментира какво и дали ще бъде подписано. РБК пише, че се очаква стойността на проекта да е 30 милиарда долара, от които 25 милиарда да са кредит, отпуснат от Русия.", "date": "2017.12.11", "title": "Египет посреща Путин с надежда за подновяване на полетите от Русия и договор за АЕЦ"}
{"url": "http://www.dnevnik.bg/skorost/2017/12/11/3094936_toiota_razshiri_vuzmojnostite_na_sistemite_za/", "text": "Тойота\" разшири възможностите на асистиращите системи в своите коли, обединени под името Toyota Safety Sense. Първото поколение на пакета технологи, беше лансирано през 2015 година и включваше предотвратяване на сблъсък с функции за градски условия, предупреждение за напускане на пътната лента, асистент за пътни знаци а автоматични дълги светлини. Автомобилите, оборудвани с радари с милиметрови вълни, имат и адаптивен круиз контрол. От 2015 г. насам повече от 5 милиона автомобила в света са оборудвани с Toyota Safety Sense. От \"Тойота\" отчитат, че системата присъства в 92% от лансираните в Европа автомобили. Това е довело до намаляване на инцидентите от типа сблъсък с предното превозно средство приблизително на половина, като с колите са адаптивен темпомат понижението е с 90 на сто Новото поколение на Toyota Safety Sense разполага с модернизирана система за предотвратяване на сблъсък и нов асистент за следене на пътната лента. Система за предотвратяване на сблъсък в предното превозно средство, вече работи в диапазона 10 - 180 км/ч и предупреждава за потенциални инциденти с пешеходци и велосипедисти. Новият асистент за проследяване на платното за движение задържа превозното средство в средата на платното, като помага на водача с намеса в управлението. Второто поколение на Toyota Safety Sense ще бъде въведено поетапно в моделите на \"Тойота\" от началото на 2018 година.", "date": "2017.12.11", "title": "\"Тойота\" разшири възможностите на системите за сигурност в автомобилите си"}
{"url": "http://www.dnevnik.bg/regioni/2017/12/11/3094938_v_plovdiv_sa_razkriti_denonoshtni_telefoni_za_signali/", "text": "Областната администрация и полицията в Пловдив обявиха денонощни телефони, на които могат да се подават сигнали за бедствени ситуации по пътищата през зимата, предаде БТА. На среща на областния управител Здравко Димитров, директора на полицията Атанас Илков и представители на 23 фирми, ангажирани със зимното поддържане на територията на областта, е коментирана необходимостта от добра координация и комуникация между институциите и тяхната отговорност за сигурността на гражданите. За да не се допускат пътни инциденти при евентуални тежки метеорологични условия, в дежурните части на всички полицейски подразделения са предоставени координати за връзка с длъжностни лица от снегопочистващи фирми към общините. Полицията е потвърдила готовността за своевременна намеса за подпомагане на движението, а при необходимост - да бъдат затваряни пътища, за да могат снегорините да ги почистят. Денонощните   са: 032/632 210, 032/932 232; 032/932 324. Сигнали могат да се подават и   на телефони 032/ 605 550 и 0878 198 425. ", "date": "2017.12.11", "title": "В Пловдив са разкрити денонощни телефони за сигнали при бедствени ситуации"}
{"url": "http://www.dnevnik.bg/bulgaria/2017/12/11/3094932_s_promeni_v_zakona_zdravniiat_ministur_shte_vuvede/", "text": "Информационна система за проследяване на лекарствата от вноса в страната през търговеца на едро и на дребно до болничната аптека ще се въведе с промени в Закона за лекарствата. Проектът ще бъде внесен в Министерския съвет тази седмица, съобщи пред Би Ти Ви министърът на здравеопазването Кирил Ананиев. \"Ще знаем колко лекарства са влезли, кои са реимбурсирани и какви количества са изнесени като ще следим дали износът е свързан с недостиг в регионален или национален мащаб\", каза Ананиев. Помолен да коментира идеята на БСП реекспортът на лекарства да бъде спрян, Ананиев отговори, че е престъпление, ако реекспортът се извършва при недостиг на лекарства на вътрешния пазар. \"В този дух ще е новият проектозакон с ясни правила, отговорност и наказания, изключително нарастват сумите\", каза здравният министър. Той Той подчерта, че контролът върху пазара на лекарства ще бъде постоянна работа на министерството, съвместно с МВР и прокуратурата и добави, че след задържаната група, ощетила държавата с около 80 млн. лв., \"още 2-3 такива се виждат\". Припомни и схемата - внесени за задоволяването на нуждите на български пациенти лекарства се задържат изкуствено в аптеките за месеци, а когато се извърши нов внос и недостигът е преодолян, се изнасят. Министърът за пореден път изрази убеденост, че в сектора съществува силен лобизъм. \"Всички знаят, че лобистките интереси започват от влизането на лекарството в България, влизането в позитивния лекарствен списък, отиването до конкретни аптеки или болници, до изписването на лечението и стигането до гражданина\", каза министърът. \"Определено има съмнения че лекарите са стимулирани да назначават определени лекарства\", допълни той. Дълговете на болниците няма да изчезнат, дори да не са търговски дружества, изрази мнение Ананиев, който е бивш зам.-министър на финансите. \"Това няма да свърши докрай работа, ако не се промени механизмът на финансиране,\" подчерта той като поясни, че сега просрочените дългове на болниците възлизат на 160 млн. лв. Ананиев подчерта, че директори на болници, допускали неизгодни договори с частни паралелни структури, каквито са случаите в Ловеч и Враца, ще понесат своята отговорност. \"След като се ощетява държавната болница, трябва да има виновни и наказания\", увери той. На 20 декември ще приключат проверките във всички болници и над 200 договора, сключени от тях, каза министърът. Все още не е приключила проверката в \"Пирогов\", чиито служители стачкуват. \"На финалната права съм на пълен преглед на финансово състояние на всички държавни болници и анализ на структурата им. Предстои оздравяване, преструктуриране, стабилизиране на болничния сектор, което означава подобряване на обслужването\", посочи той и добави, че министерството ускорява работата по Националната здравна карта, която да покаже в кои региони от какви лечебни заведения има нужда. По повод  президентското вето  върху част от Закона за бюджета  на Здравната каса, свързани с мораториума върху някои оригинални лекарства, Ананиев повтори позицията си, че \"бюджетът е разчетен без тези молекули, но това не означава, че не са осигурени средства за всички лечения, необходими на българските граждани\".", "date": "2017.12.11", "title": "С промени в закона здравният министър ще въведе проследяване на лекарствата"}
{"url": "http://www.dnevnik.bg/sviat/2017/12/11/3094914_nacionalistite_na_korsika_specheliha_mestnite_izbori/", "text": "Корсиканските националисти постигнаха голяма победа на вчерашния втори тур на местните избори, което им дава възможност да окажат натиск върху Париж за по-голяма автономия на френския остров в Средиземно море, предаде \"Франс прес\", цитирана от БТА. Според окончателните резултати националистите, обединени в блока \"За Корсика\", бележат исторически резултат с 56.5% от гласовете, което им осигурява значително мнозинство от 63 места в местния парламент. Те ще разполагат също с 11 места в изпълнителния съвет на Корсика - неговото \"миниправителство\". Втора, но с огромна разлика, остава корсиканската десница, получила 18.2% от гласовете. На трето място се нарежда листата на партия \"Република, напред\" на президента Еманюел Макрон, с 12.67%, а последна е Партията републиканците, подкрепена от 12.57%. Националистите потвърдиха победата си от първия тур, когато коалицията \"За Корсика\" спечели 47.35 на сто от гласовете. Негативен елемент е по-ниската избирателна активност - 52.6%, при 67% на предишните избори през 2015 г., издигнали на власт националистите. Днес Париж трябва да си даде сметка какво се случва в Корсика, а то е сериозно, заяви водачът на застъпниците на широката автономия Жил Симеони. Неговият съюзник в блока - лидерът на сепатаристите Жан-Ги Таламони - каза, че ще настоява Париж да започне в най-скоро време преговори. Макар въпросът за независимостта на Корсика да не е на дневен ред, националистите се надяват да постигнат напредък по основните си искания, като разширяване на автономията до три години, амнистия за политическите затворници и статут на официален език за корсиканския наред с френския език. Френският премиер се е обадил снощи на Симеони, поздравил го е за победата и е казал, че е на разположение да се срещнат скоро в Париж, съобщи канцеларията му.", "date": "2017.12.11", "title": "Националистите на Корсика спечелиха местните избори"}
{"url": "http://www.dnevnik.bg/bulgaria/2017/12/11/3094942_avariia_ostavi_bez_parno_jitelite_na_chetiri_kvartala/", "text": "Жителите на четири квартала на София са без парно заради авария, съобщи Би Ти Ви. Аварията е станала тази нощ в района, отопляван от ТЕЦ \"Земляне\". Без парно са всички жители на ж.к. \"Белите брези\", \"Стрелбище\" и \"Красно село\", както и част от абонатите в \"Гоце Делчев\". Там са засегнати живеещите в карето между бул.\"България\", ул.\"Славовица\", ул.\"Луй Айер\", ул.\"Хенрих Ибсен\", бул.\"Гоце Делчев\".", "date": "2017.12.11", "title": "Авария остави без парно жителите на четири квартала на София"}
{"url": "http://www.dnevnik.bg/evropa/novini_ot_es/2017/12/11/3094943_franciia_izteglia_adaptirani_mleka_na_laktalis_sled/", "text": "Френското правителство обяви мащабно изтегляне на адаптирани млека, произведени от компанията \"Лакталис\" (Lactalis) за Франция и чуждестранни пазари, заради опасност от заразяване със салмонела, предаде \"Франс прес\". Засегнатите количества са \"огромни\", призна говорител на гигантския производител на млечни продукти. Френското министерство на икономиката и финансите публикува списък с над 600 партиди, които са изтеглени, забранени за консумация и за износ. Засегнати са редица държави: Алжир, Мароко, Великобритания, Тайван, Румъния, Гърция, Бангладеш, Китай, Перу, Грузия и Пакистан. \"Лакталис\" е най-голямата компания за млечни продукти в света, отбелязва \"Ройтерс\". Говорител на фирмата заяви, че продуктите може да бъдат заменяни в аптеки или супермаркети. По думите му бактерията може да бъде убита като се кипне млякото за две минути. Той обясни, че близо 7000 тона от продукцията са били замърсени, но компанията не може да каже колко в момента остават на пазара, какво количество е било консумирано или е в запас. Мярката, която бе обявена в неделя, последва 20 случая на салмонела сред деца във Франция от началото на декември, което вече доведе до ограничено изтегляне на 12 продукта. Тази седмица се появиха пет нови случая. Засегнатите деца вече са се възстановили. Говорителят уточни, че досега не знае да има случаи в чужбина. Всички продукти, приготвени след 15 февруари, са били изтеглени, и компанията взима всички необходими мерки, за да дезинфекцира машините си във фабриката в град Краон, от където се смята, че е тръгнала заразата, посочи той.", "date": "2017.12.11", "title": "Франция изтегля адаптирани млека на \"Лакталис\" след случаи на салмонела"}
{"url": "http://www.dnevnik.bg/politika/2017/12/11/3094948_da_bulgariia_izdade_koledni_kartichki_s_prase/", "text": "Коледни картички с прасе-разбойник пусна партията \"Да, България\". За да види какво ще му донесе Новата година, получателят на картичката трябва да изтрие посоченото поле, както е при талоните на популярните лотарии. \"Ако искаме през Новата година да имаме по-високи доходи, по-добро образование и здравеопазване, да дишаме по-чист въздух и да се радваме на работещи институции, трябва да се преборим с \"прасетата-разбойници\". Да ги \"изтъркаме\" от държавата и живота си\", призовава \"Да, България\" и допълва: \"И за разлика от Коледа, когато прасето традиционно привлича общественото внимание и развръзката е мигновена, тук е необходима дълга и упорита работа и то от всички нас,\" \" разяснява идеята си политическата формация. Картичките се продават по 1 лев. С набраните средства се финансира дейността на \"Да, България!\" съобразно Закона за политическите партии.", "date": "2017.12.11", "title": "\"Да, България\" издаде коледни картички с прасе"}
{"url": "http://www.dnevnik.bg/evropa/novini_ot_es/2017/12/11/3094955_protestite_sreshtu_sudebnata_reforma_v_rumuniia_ne/", "text": "Над десет хиляди румънци отново излязоха на протест в центъра на Букурещ в неделя вечерта срещу предлаганите промени в законодателството, които според критици ще направят по-трудни наказанията за корупция сред висшите кръгове, предаде \"Асошиейтед прес\", цитирана от БТА. Около 20 000 души участваха в протести в останалата част на страната, отбелязва \"Ройтерс\". Демонстрантите се събраха пред сградата на правителството. Подобни протести се състояха и в градовете Клуж и Яш. Участниците надуваха свирки и скандираха \"Правосъдие, а не корупция\". Според тях предлаганите закони ще поставят съдебната система под засилен политически контрол. Хиляди румънски магистрати, Европейската комисия и румънският президент Клаус Йоханис критикуваха предложените законови промени. АП припомня, че редица високопоставени политици от управляващата коалиция очакват разследвания за корупция срещу тях, но твърдят, че те са политически мотивирани. Преди три седмици специална парламентарна комисия започна дебати по законопроекта, който управляващата партия иска да одобри до края на годината. Комисията е оглавявана от Флорин Йордаче, бивш министър на правосъдието, който подаде оставка през февруари заради изготвен от него законопроект за корупцията, предизвикал най-големите улични протести от 1989 г. Един от най-оспорваните промени в планираните промени е за надзорна структура, която да контролира поведението на магистратите, начина, по който се назначават главните прокурори и правото на президентско вето върху избора на кандидатите.", "date": "2017.12.11", "title": "Протестите срещу съдебната реформа в Румъния не стихват"}
{"url": "http://www.dnevnik.bg/biznes/2017/12/11/3094958_polovinata_rabotodateli_planirat_rust_na_zaplatite/", "text": "Повече от половината работодатели предвиждат увеличение на заплатите през 2018 г., заяви по \"Нова телевизия\" председателят на Българската търговско-промишлена палата (БТТП) Цветан Симеонов. По думите му това ще сторят 51% от работодателите, докато 17 на сто са заявили, че нямат възможност за увеличение. Други 28% се колебаят, показва проучване на БТТП. Симеонов коментира, че те очакват годишните си отчети и вероятно повечето ще увеличат възнагражденията. \"А 2% от фирмите дори ще намалят заплатите на своите служители\", добави той. В повечето случаи се очаква увеличението на възнагражденията да бъде с 10% - за 79 на сто от работодателите, докато само 1% планират да вдигнат заплатите с повече от 20 на сто. \"Космически заплати е много оптимистично, защото няма да е космически нито ръстът на икономиката, нито ръстът на отделните предприятия\", коментира председателят на БТПП. Най-сериозен ръст на заплатите догодина се очаква в айти сектора, промишлеността, телекомуникациите, недвижимите имоти и търговията. Според БТТП 68% от фирмите предвиждат да раздадат бонуси, а 20% ще оставят служителите си без допълнителни стимули. 17% още не са решили. Малко над 38% от фирмите планират да наемат персонал през следващата година, докато 6% смятат да правят съкращения, показва още проучването.", "date": "2017.12.11", "title": "Половината работодатели планират ръст на заплатите догодина според търговско-промишлената палата"}
{"url": "http://www.dnevnik.bg/sport/2017/12/11/3094966_mourinyo_provokiral_burna_razpraviia_v_tunela_na_old/", "text": "Мениджърът на \"Манчестър юнайтед\" Жозе Моуриньо се озовал в центъра на напрежение след дербито със \"Сити\". Той провокирал бурна разправия в тунела на \"Олд Трафорд\", съобщава Би Би Си. Според информацията футболистите на \"Сити\" празнували  победата си с 2:1 над големия си съперник . Когато минавал покрай тях, Моуриньо \"излял\" на португалски емоциите си. Бразилският вратар на \"Манчестър сити\" - Едерсон, чул думите му и двамата влезли в остро пререкание, в което се включили още хора от двата лагера. В резултат мениджърът на \"Манчестър юнайтед\" бил замерен с вода и с мляко. Въпреки това минути по-късно Моуриньо се появи на пресконференцията и пред журналистите не спомена за инцидента. \"Юнайтед\" е втори, но вече изостава с 11 точки от \"Сити\". \"Не мога да кажа още дали всичко е приключило, но определено те са по-близо от останалите. Мисля, че са добър отбор, но имат голям късмет, освен това всички съдийски решения са в тяхна полза. Футболните богове също винаги са с тях. Е, ние, \"Челси\" и останалите ще продължим да се борим. Във вторник идва нов кръг, така че ще опитаме да съкратим разликата\",  каза Моуриньо . Преди голямото дерби също имаше напрежение. Тогава \"гражданите\" останаха разочаровани от отказа на \"Юнайтед\" да допусне камери, които да заснемат мигове \"от кухнята\" на мача за документалния филм за \"Сити\" на стойност 10 млн. паунда. От \"Олд Трафорд\" се обосноваха с големия брой акредитирани медии и малкото място.", "date": "2017.12.11", "title": "Моуриньо провокирал бурна разправия в тунела на \"Олд Трафорд\" след дербито със \"Сити\""}
{"url": "http://www.dnevnik.bg/evropa/novini_ot_es/2017/12/11/3094964_cheshkiiat_prezident_obvini_es_v_strahlivost_zaradi/", "text": "Чешкият президент Милош Земан обвини Европейския съюз в страхливост, коментирайки реакцията на Брюксел след признаването на Ерусалим като столица на Израел от американския президент Доналд Тръмп, предаде \"Франс прес\", цитирана от БТА. \"Европейският съюз страхливо прави всичко, за да надделее пропалестинското терористично движение над произраелското движение, към което принадлежа\", заявил Земан в реч вчера пред делегатите на конгрес на крайнодясната партия \"Свобода и пряка демокрация\". \"Като доказателство държа да напомня, че Европейският парламент неотдавна даде трибуна на една палестинска терористка, призната за виновна, която заяви, че борбата против палестинската автономия е идентична с тази срещу евреите в Аушвиц. Отдавна не бях чувал такава наглост\", добави Земан. Той имаше предвид, че Европейският парламент през септември разреши изказване на Лейла Халед, член на Палестинския национален съвет, станала известна като първата жена, участвала в отвличане на самолет (на американската авиокомпания ТУА - \"Трансуърлд еърлайнс\", през 1969 г.). 73-годишният държавен глава, който приключва през януари втория си петгодишен мандат, напомни също,че самият той е предложил още през октомври 2013 г. да се прехвърли чешкото посолство от Тел Авив в Ерусалим.", "date": "2017.12.11", "title": "Чешкият президент обвини ЕС в страхливост заради Ерусалим"}
{"url": "http://www.dnevnik.bg/evropa/novini_ot_es/2017/12/11/3094971_evrostat_bulgarinut_harchi_poveche_za_kolata_si/", "text": "Българинът отделя повече разходи за поддръжката на колата си, отколкото за битовото обзавеждане на домакинството. Това показват данни от анализ на \"Евростат\" за общите потребителски разходи за \"обзавеждане, домакински уреди и обичайна поддръжка на домакинствата\" в ЕС през 2016 г., предаде БТА. Според европейската статистика българинът отделя за автомобила си около 7.6 на сто от общите си разходи (при среден показател за ЕС от 6.3%), докато за поддръжката на домакинството, покупка на домакински уреди и обзавеждане отделя едва 5 на сто от същите разходи (при среден показател за ЕС от 5.5%). През 2016 г. средният общ разход на домакинство у нас е бил около 11 хиляди лева, според данни на НСИ. За обзавеждане, поддържане на жилището (без консумативи като отопление и вода) или купуване на различни уреди за дома - българското домакинство е отделяло средно по около 400 лв., а разходите средно на едно лице са били около 175 лева. В същото време разходите за транспорт на едно домакинство у нас са били над 700 лева или за едно лице средно по около 320 лева, показват данни на института. Според тях през миналата година почти сто процента от българите са имали в дома си телевизор, хладилник или фризер, пералня или мобилен телефон. Малко над половината българи (52 процента) са имали компютри плюс интернет, а около 35% от домакинствата у нас са притежавали климатик. Едва 50 процента от домакинствата обаче са имали личен автомобил. За него едно българско семейство е можело да си позволи да закупи средно по около 300 литра гориво годишно от общите си разходи, според статистиката, без да се броят разходите за ремонти или осигуряване на автомобила с различни застраховки. Как е в ЕС През 2016 г. домакинствата в ЕС са изразходвали 5.5% от общите си потребителски разходи за \"обзавеждане, домакински уреди и обичайна поддръжка на домакинствата\". Това представлява общ разход от над 443 милиарда евро, което съответства на 3 на сто от БВП на ЕС или 900 евро на жител на ЕС, показва анализът на \"Евростат\". Годишните разходи на домакинствата за обзавеждане, домакински уреди и обичайно техническо обслужване са били приблизително еквивалентни на разходите, изразходвани за техните лични автомобили, при среден разход в ЕС от 6.3 на сто за тази цел. През 2016 г. най-голям дял от общите си разходи за обзавеждане, домакински уреди и поддръжка на домакинствата са отделяли домакинствата в Малта (7), Германия (6.8%), Австрия (6.6%), Литва (6.5%), Белгия и Италия (по 6.2%) и Словакия (6%). В противоположния край на скалата, най-нисък е бил процентът за поддръжка на дома в Гърция - 2.8 на сто, Латвия - 4 на сто, Испания - 4.2 на сто, Ирландия и Кипър - по 4.3 на сто и др. Най-много са \"свили коланите\" около поддръжката на дома в Гърция - през 2006 г. южните ни съседи са отделяли около 5.2% от общите си разходи за обзавеждане и домакинска поддръжка, докато през миналата година този процент е спаднал до 2.8%. Обратно, делът на домакинските разходи за обзавеждане се е увеличил значително в Полша - от 4.3% през 2006 г. - до 5.3 на сто през миналата година, отчита \"Евростат\".", "date": "2017.12.11", "title": "Евростат: Българинът харчи повече за колата си, отколкото за дома"}
{"url": "http://www.dnevnik.bg/photos/2017/12/11/3094981_fotogaleriia_golite_diadokoledovci_na_budapeshta/", "text": "За 14-та поредна година десетки полуголи хора, маскирани като Дядо Коледа, преминаха по улиците на Будапеща, за да подкрепят фондация, която набира средства за децата.", "date": "2017.12.11", "title": "Фотогалерия: Голите дядоколедовци на Будапеща"}
{"url": "http://www.dnevnik.bg/na_put/2017/12/11/3094994_vuv_varshava_shte_ima_muzei_na_vodkata/", "text": "Искате да пиете алкохол и това да минава за култура? В музей, който ще отвори врати във Варшава, това може да ви се случи, съобщи БТА. Плановете бяха музеят на полската водка да отвори врати тази година, но сега се очаква да започне да приема посетители през пролетта на 2018 година. Музеят е разположен в някогашната фабрика за водка във варшавския квартал Прага. Районът около завода е облагороден, има кафенета, бутикови магазини, галерии и апартаменти. Предвидено е кафене към музея, в което да се предлагат полски специалитети. В залите на музея ще бъде показано как от ръж, пшеница и картофи се произвежда чистата напитка с високо съдържание на алкохол, чието име буквално значи \"малко вода\". Полската традиция на производство продължава вече над 600 години, казват инициатори на проекта - сдружението \"Полска водка\" и центърът \"Конесер\" - артистичен квартал с център - реставрирана стара фабрика за производство на водка. Освен всичко друго те искат да покажат, че алкохолната напитка произлиза от Полша, а не от Русия, информира ДПА.", "date": "2017.12.11", "title": "Във Варшава ще има музей на водката"}
{"url": "http://www.dnevnik.bg/sviat/2017/12/11/3095014_v_istanbul_zapochva_deloto_sreshtu_teroristite_ot_nova/", "text": "Днес в Истанбулския съд за тежки престъпления започва делото срещу извършителите на ужасяващия атентат в новогодишната нощ - терористичното нападение в  клуб \"Рейна\" , при което бяха убити 39 души, а над 100 души бяха ранени. Сред пострадалите беше и българката  Нурай Алиосман , която живее в Норвегия. Главният подсъдим е  Абдулкадир Машарипов , заловен от турската полиция след близо едномесечно издирване. Заедно с него пред съда днес ще бъдат изправени още 56 души. От съображения за сигурност делото ще се гледа в съдебната зала на затвора \"Силиври\" край Истанбул. Общо 122 души, от които 60 чужденци, са призовани като пострадали и обвинители. Обвинението иска за Машарипов 40 пъти доживотен затвор при утежнени условия. 40 доживотни присъди при утежнени условия се искат за Илияс Машарипов, Абдурраф Серт, Али Джамел Мохамед и за съпругата на Машарипов Зарина Нурулаева. За другите подсъдими също се искат общо около 2370 години затвор. Според обвинителния акт оръжията и използваните при терористичния акт експлозиви са били внесени малко преди нападението посредством различни клетки на \"Ислямска държава\". След нападението в турската полиция са постъпили над 2000 сигнала. При предприетите от турската полиция операции са били заловени 642 души, всичките чужденци, които са били екстрадирани. Според обвинението всички терористи от \"Ислямска държава\" са използвали кодови имена. След като бе заловен в апартамент в квартал \"Есенюрт\", където се укривал, при разпита Машарипов признал, че е член на на терористичната групировка и е дошъл в Истанбул от Сирия, за да \"отмъсти на християните на техния най-голям празник\", отбелязван от тях на Нова година по традиция на площада \"Таксим\". Поради засиленото полицейско присъствие обаче той не успял да отиде на \"Таксим\", върнал се и извършил нападението в \"Рейна\"./ БТА", "date": "2017.12.11", "title": "В Истанбул започва делото срещу терористите от Нова година"}
{"url": "http://www.dnevnik.bg/bulgaria/2017/12/11/3095022_avtobus_na_sofiiskiia_transport_se_zapali_niama/", "text": "Автобус от градския транспорт на София се е запалил в движение, няма пострадали, съобщи пресцентърът на МВР. Сигналът за инцидента е подаден малко след 10.00 часа. По първоначални данни на бул. \"Цариградско шосе\", малко след хотел \"Плиска\", автобус на градския транспорт се е запалил в движение. Пожарът е възникнал в двигателния отсек. Пътниците са били изведени от автобуса и никой не е пострадал. На място са екипи на пожарната и полицията. Огънят е изгасен веднага, предприети са действия по изтегляне на превозното средство. До тогава движението около района е затруднено. Пътни полицаи са на място и регулират преминаването на потока от моторни превозни средства в зоната. От Центъра за градска мобилност уточниха за \"Фокус\", че автобусът се е движил по линия номер 204. Водачите да шофират с повишено внимание в тази зона, призовава полицията.", "date": "2017.12.11", "title": "Автобус на софийския транспорт се запали, няма пострадали"}
{"url": "http://www.dnevnik.bg/sport/2017/12/11/3095031_fotogaleriia_futbol_v_prespite_-_zrelishte_snejen/", "text": "Кьолн\" и \"Фрайбург\" сътвориха зрелище в мач от Бундеслигата, завършил 3:4 след впечатляващ обрат. Двубоят, който се игра при тежки условия, предложи много емоции - и за феновете, и за футболистите, и за съдията.", "date": "2017.12.11", "title": "Фотогалерия: Футбол в преспите - зрелище, снежен човек и... \"избягалата дузпа\""}
{"url": "http://www.dnevnik.bg/sviat/2017/12/11/3095024_sauditska_arabiia_shte_razreshi_kinoto_ot_dogodina/", "text": "Саудитска Арабия обяви днес, че разрешава откриване на киносалони. Вероятно първите кина в консервативната монархия ще отворят врати в началото на следващата година, предаде агенция \"Ройтерс\". \"В качеството си на регулатор в киноиндустрията Главната комисия за аудио-визуални медии започна процеса на лицензиране на киносалони в монархията\", се казва в изявление на министъра на културата и информацията Ауад бин Салих ал Ауад. \"Очакваме първите киносалони да бъдат отворени през март 2018 г.\", допълни той. / БТА", "date": "2017.12.11", "title": "Саудитска Арабия ще разреши киното от догодина"}
{"url": "http://www.dnevnik.bg/evropa/novini_ot_es/2017/12/11/3095033_frenskite_konservatori_izbraha_nov_lider_s_nadejdata/", "text": "През първите си седем месеца на власт френският президент Еманюел Макрон срещна слаба опозиция. Но в неделя някога доминиращите републиканци, които в момента са най-голямата опозиционна партия в парламента, избраха нов лидер с надеждата той да възстанови влиянието им, пише \"Ройтерс\". Новият амбициозен водач на консерваторите, 42-годишният Лоран Вокие, е ярък критик на 39-годишния президент центрист, който според него се е отдалечил от по-бедните части на страната, слаб е по отношение на сигурността и твърде много подкрепя засилената европейска интеграция. Вокие иска партията да възстанови влиянието си след  месеците вътрешно разделение , последвали провала на президентските избори. \"Днес десницата се завърна!\", каза той пред поддръжниците си. \"Франция се нужда е от десницата, защото президентът на Републиката (Макрон) е пасивен срещу престъпността... и не е достатъчно твърд срещу радикалния ислям\", подчерта Вокие, който иска републиканците да завият още по-надясно. Той победи конкурентите си и със 74.64 процента от гласовете и спечели още на първи тур вътрешнопартийните избори. В тях взеха участие 99 597 души, което е 42 процента от членовете на партията. Вокие се обявява за защитник на малките градове и селските региони във Франция, с които по думите му Макрон няма никаква връзка. Макар да съществуват малко политически паралели между двамата, Вокие и Макрон всъщност имат някои общи черти, отбелязва \"Ройтерс\". Те са по-млади, отколкото е обичайно за френските политически лидери, завършили са едни от най-елитните училища в страната и обещават да разтърсят политическата върхушка. Някои министри от лагера на Макрон предупредиха да не се подценява заплахата от Вокие. \"Трябва да бъдем много предпазливи, защото той е много талантлив, много силен и няма нещо, което да не направи. Той ще установи една ожесточена десница\", коментира бюджетният министър и бивш член на републиканците Жералд Дарманин. Основните предизвикателства пред Вокие обаче може да дойдат отвътре. Той наследява една партия, разделена както за подхода към Макрон, така и за икономическата политика. Според социологическите проучвания Вокие не е особено популярен сред избирателите.", "date": "2017.12.11", "title": "Френските консерватори избраха нов лидер с надеждата да върне влиянието им"}
{"url": "http://www.dnevnik.bg/biznes/2017/12/11/3095035_iznosut_za_es_raste_s_11_za_godina/", "text": "През периода януари - септември износът на България за ЕС се увеличава с 10.9% спрямо същия период на 2016 г. и е на стойност 25.542 млрд. лева. Основни търговски партньори на България са Германия, Италия, Румъния, Гърция, Франция и Белгия, които формират 67.7% от износа за държавите - членки на ЕС. Това показват данните на Националния статистически институт (НСИ). Спрямо година по-рано най-голям ръст е отбелязан в секторите \"Минерални горива, масла и подобни продукти\" (29%) и \"Артикули, класифицирани главно според вида на материала\"(26.6%). Най-голям спад се наблюдава в секторите \"Безалкохолни и алкохолни напитки и  тютюн\" (11.6%) и \"Необработени (сурови) материали, негодни за консумация (с изключение на горивата)\" - 5.1%. Вносът на България от ЕС през деветте месеца на годината се увеличава с 11.1% спрямо същия период на 2016 г. и е на стойност 27.278 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. При вноса от ЕС най-голямо процентно увеличение е отчетено в секторите \"Необработени (сурови) материали, негодни за консумация (с изключение на горивата)\" (51.4%) и \"Минерални горива, масла и подобни продукти\" (41.9%). Най-голямо намаление се наблюдава в сектор \"Безалкохолни и алкохолни напитки и тютюн\" (1.9%). Външнотърговското салдо на България с ЕС е отрицателно и е на стойност 1.735 млрд. лева.", "date": "2017.12.11", "title": "Износът за ЕС расте с 11% за година"}
{"url": "http://www.dnevnik.bg/detski_dnevnik/2017/12/11/3095054_izlojba_na_igrachki_ot_nachaloto_na_hh_vek_gostuva_na/", "text": "Играчки от първата половина на ХХ век ще могат да разгледат посетителите на Националния политехнически музей, съобщиха от музея. Гостуващата изложба на Исторически музей – Попово, \"И ние бяхме деца\" ще бъде открита на 15 декември от 11 ч. и може да бъде видяна до края на януари 2018 година. Наред със самоделните играчки от парцали, дърво и тел, които са масови в този период не само за селските деца, а и за градските \"гаврошовци\", са показани и образци от серийни игри и играчки. Сред тях са кукли от различни видове и размери, детски колела, тротинетки. Част от играчките са тематични – шевни машини, кораби, локомотиви, и ще изглеждат съвсем на място в политехническия музей. Сред атракциите в експозицията е бебешка количка от ракита от края на XIX век, произведена във Виена. Като фон на играчките ще са опънати десет голямоформатни постера със снимки на деца от съответната епоха. Това провокира зрителя да погледне в детството по друг начин, с носталгия, с тъга, но и с усмивка. Изложбата е допълнена с експонати от фондовете на музея - неговата колекция от детски играчки, дарена от майстора на играчки Джон Червенка. Те са ръчно изработени и изрисувани от него, като Червенка черпи вдъхновение от \"Златната ера на играчките\" и следва техниките за тяхната направа от XIX век, използвайки само опростени инструменти. На откриването ще има и изненада - специална \"ретрохимична\" демонстрация и дискусия на тема \"По-екологични ли са играчките на баба от моите?\".", "date": "2017.12.11", "title": "Изложба на играчки от началото на ХХ век гостува на политехническия музей"}
{"url": "http://www.dnevnik.bg/bulgaria/2017/12/11/3095059_ministerstvoto_na_otbranata_shte_remontira_15_mig-29/", "text": "Министерството на отбраната обяви поръчка за поддръжка на старите МиГ-29 на стойност 81.29 млн. лв. (без ДДС). Единствената поканена компания в процедурата е руската корпорация \"РСК МиГ\", която е фирмата - производител на изтребителите и притежаваща лицензите за ремонтите. Поръчката е за поддръжката на 15 изтребителя МиГ-29, от тях 12 са едноместни бойни и три учебно-бойни - спарка. Руската корпорация трябва да осигури годишен нальот от 1450 часа - 1000 за едноместните изтребители и 450 часа при спарките, при фиксирана цена на летателен час. В летателна годност във всеки момент трябва да са изправни 2/3 от наличните изтребители. Изпълнението на договора би решило част от проблема на изтребителната авиация за 4 години, за какъвто период ще е рамковото споразумение. Първоначалната цена на всички договори по споразумението е 41 млн. лв. (без ДДС), но към него е предвидена възможност за конкретни допълнителни договори, без общата цена да надвишава 81.29 млн. лв. Военният министър Красимир Каракачанов в петък каза, че специалисти от \"РСК МиГ\" в момента извършват технически прегледи на всеки МиГ. Самолетите имат летателен ресурс до 2029 г. Каракачанов дори допусна възможност те да се модернизират. В проекта за купуване на новия за армията многоцелеви изтребител, който беше приет от парламента миналата година, възможността за модернизация на МиГ-овете е оценена като по-скъпа и по-неефективна от купуването и на нов самолет. В същото време проектът за купуване на нов изтребител  бе блокиран , след като специално създадена парламентарна комисия реши, че е имало нередности при избора на \"Грипен\" на шведската корпорация \"Сааб\" за най-добра оферта. Сега процедурата трябва да започне почти отначало. Не без проблеми са договорните отношения с руската страната. Неотдавна бяха доставени нови и ремонтирани двигатели за МиГ-овете. Те бяха закупени през българска фирма посредник, но има проблеми с документацията и консумативи. Това доведе до  \"бунт\" на военните пилоти  в база \"Граф Игнатиево\". Предишният министър на отбраната Николай Ненчев подписа договор за ремонта на няколко двигателя на МиГ-29 с Полша. В момента  е подсъдим  за сделката.", "date": "2017.12.11", "title": "Министерството на отбраната ще ремонтира 15 МиГ-29 за 81 млн. лв."}
{"url": "http://www.dnevnik.bg/bulgaria/2017/12/11/3095058_kak_da_organizirame_po-dobre_rabotnoto_si_vreme/", "text": "Чувствате ли се пренатоварени на работното място? Мислите ли, че информацията, задачите и документите, с които ви затрупват, са прекалено много? Е, ако отговорът на тези въпроси е положителен, трябва да се замислите за промяна. А това изменение идва с организирането на вашето работно време. Управлението на времето е нещо изключително важно както за работното място, така и за личното свободно време, така че не го загърбвайте с лека ръка. За да успеете успешно да оползотворите цялото налично време и да не се натоварвате толкова много на работното си място, трябва да започнете с промяната на офиса. Организирайте пространството така, че да ви е наистина удобно и комфортно. Изберете мебели, които \"работят\" за вас. Не забравяйте да украсите офиса подходящо, защото точно в малките детайли се крие тайната за комфортната атмосфера. Организирайте добре входящата информация и документите, които ви дават. Не натрупвайте тонове хартия на бюрото, докато работите. Намерете начин да разпределяте отделните документи на точно определени места. Така ще знаете кое къде се намира и няма да губите време, за да ги търсите. Един от основните съвети, давани от специалисти за по-добро организиране на времето, е направата на т.нар. седмичен планер. Вземете подходящ тефтер, разграфен на отделните дни в седмицата, и записвайте вътре какво кога предстои. Отбелязвайте задачите си там, дори те да са маловажни. Така много по-лесно ще можете да организирате вашето време и да свършите всичко, което е определено за дадения ден. Ако пък мислите, че сегашното ви работно място не е подходящо за вас, прекалено много се натоварвате и искате да почнете наново, разгледайте актуалните топ обяви на  K arieri.bg , където може да откриете най-разнообразни позиции. търси  Senior Actuary  търси  Project Manager  търси  Product Manager – Agriculture  търси  Търговец – външни пазари (стажант)  търси  3 Admissions Counselors/Recruitment Coordinators  търси  Комуникационен сътрудник  търси  Chief Financial Officer  търси  IT Manager  търси  Правен консултант", "date": "2017.12.11", "title": "Как да организираме по-добре работното си време"}
{"url": "http://www.dnevnik.bg/evropa/novini_ot_es/2017/12/11/3095125_germanskoto_kontrarauznavane_predupredi_za_zaplaha_ot/", "text": "Ръководителят на Федералната служба за защита на конституцията Ханс-Георг Маасен предупреди германците за нарастваща заплаха от ислямисти, идващи от Северен Кавказ, съобщи информационният уебсайт \"Нюзру\", цитиран от БТА. \"Радикално настроени жители на Северен Кавказ участваха в чеченската война в своята родина, а в момента активно участват в бойни действия в Сирия и Ирак\", каза Маасен. Той също така заяви, че е констатирано увеличение на броя на салафитите в Германия. По думите му екстремистите от Северен Кавказ се отличават с повишена склонност към насилие и използване на оръжия, а също с познания по бойни изкуства. Според него те представляват потенциална опасност, която изисква особено внимание от силите за сигурност в Германия. Маасен заяви, че ислямистите, идващи от Северен Кавказ, живеят главно в Източна Германия. Те са концентрирани в провинциите Бранденбург и Берлин, а също Северен Рейн-Вестфалия, Хамбург и Бремен. Миналата година германските служби за сигурност са проверявали информация, че група чеченци от Бремен са участвали във военни действия на страната на терористичната групировка \"Ислямска държава\". Тогава беше съобщено, че в Германия има близо 700 души, смятани за потенциална заплаха като ислямисти. Миналата година германската преса писа, че в Германия значително нараства броят на бежанците, идващи от Русия, а от тях 82 процента са чеченци. Според информациите германските власти не бързали да дават убежище на чеченци, защото те имали репутация на агресивни и склонни към насилие бежанци. Германските служби за сигурност също така не изключвали възможността някои чеченци да се окажат радикално настроени салафити. Според германското контраразузнаване привърженици на радикалния ислям от руските републики Чечения, Дагестан и Ингушетия се занимават с екстремистка дейност в Германия, но нямат организирана структура в страната. По оценка на властите в Германия има около 1000 ислямисти от Северен Кавказ. Маасен каза, че в момента в Германия броят на салафитите е нараснал до \"рекорден максимум\", което според него свидетелства за това, че \"се запазва привлекателността на салафитската идеология\". По данни на контраразузнаването през последните 12 месеца броят на салафитите в Германия се е увеличил от 9700 на 10 800. Германските служби за сигурност също така са констатирали увеличаване на вербуването на жени. Според властите това става главно чрез сайтове за запознанства и в социалните мрежи.", "date": "2017.12.11", "title": "Германското контрараузнаване предупреди за заплаха от ислямисти от Северен Кавказ"}
{"url": "http://www.dnevnik.bg/politika/2017/12/11/3094086_rusiia_finansira_sait_s_falshivi_novini_obiavil/", "text": "Руският \"Нюзфронт\" (news-front.info) е  един от сайтовете, разпространяващи фалшиви новини  в България, според Европейската служба за външна дейност. Сайтът има и българска секция и редакция. Разследване на \"Дневник\" показа, че сайтът е свързан с руската държава, а журналисти от \"Информационната агенция на Новорусия\" вероятно имат връзка с опита за преврат в Черна гора от миналата година. Българите, които работят за сайта, участват като организатори на други инициативи на Русия у нас, като \"Безсмъртния полк\" и организирането на протести срещу НАТО. Те стоят и зад  смъртната заплаха във \"Фейсбук\" за хора, обявени от тях за русофоби , която се разследва от ГДБОП. Собственици са държавен функционер и партиен активист Домейнът на информационната агенция, която се рекламира като \"създадена за правдивото отразяване на събитията в Донбас, Сърбия, България, Русия, в Украйна и по целия свят\", е регистриран със скрито име на собственика. За да функционира като средство за масова информация, на агенцията обаче ѝ е необходим лиценз от руската Федерална служба за надзор в сферата на съобщенията, информационните технологии и масовите комуникации – РОСКОМНАДЗОР. От регистъра на регулатора се разбира, че собственик на агенцията е \"МедиаГрупп НьюсФронт\" с адрес в Крим, град Бахчисарай. От руския търговски регистър се вижда, че собственици на фирмата с равни дялове, са , който е и \"ръководител\" на агенцията, и  .  е ръководител на регионалния клон на националистическата партия \"Родина\" в анексираната от Русия, но непризнатата като руска територия Република Крим и депутат от Бахчисарайския градски съвет. Сегашният руски вицепремиер Дмитрий Рогозин е един от основателите на партията и все още се смята за неофициален лидер. Какво е \"Глобални информационни технологии\" Книрик е един от учредителите на неправителствената Регионална обществена организация \"Глобални информационни технологии\", която е регистрирана на адреса на \"МедиаГрупп НьюсФронт\". Според публикация в изданието znak.ru \"Глобални информационни технологии\" e получила през 2016 г. грант от фонда за поддръжка на неправителствения сектор към президента на Русия - 3 млн. рубли за финансиране на News Front. Името на News Front се съдържа и в множество други проекти за държавно финансиране, които обаче са подавани от името на \"Общественно-патриотический проект \"Нашата Велика Победа\" с лидер Олег Слюсаренко. Два от проектите са за финансиране на регионалните сайтове на News Front за Сърбия и Германия. Друг проект  на същата организация е наречен \"Единен информационен портал България - Русия\". Не се намират данни дали проектът е финансиран и изпълнен, но краткото му описание е показателно за целите и методите на работа: \"Формиране на положителен имидж на Руската федерация в страните на \"Балканите\". Пробив в информационната блокада. Поддържане на неофициални контакти между гражданите на България и Русия за съвместна работа в сферата на публичната дипломация\". Мотопробегът на \"Нощните вълци\" през ЕС през 2015 г. също се проведе в рамките на проекта \"Нашата Велика Победа\". В  разследване на bellingcat.com  се прави връзка между организацията на Слюсаренко News Front и опита за преврат в Черна гора. През септември 2016 г. заподозреният за подготовката на държавния преврат Неманя Ристич се е срещал с Оксана Сазонова и Сергей Белоус от News Front. Малко по-късно двамата журналисти са задържани в Косово и експулсирани. Връзката с РИСИ Биографията на  , който е роден през 1959 г., е доста по-богата и интересна. Към края на миналата година изтича мандатът на Синелин като заместник-директор на Руската агенция за застраховане на експортни кредити и инвестиции (ЭКСАР). Това е държавна агенция и се занимава със \"застраховка на експортни кредити от комерсиални и политически рискове и на руските инвестиции зад граница от политически рискове\". Единствен акционер в ЭКСАР е \"Российский экспортный центр\", а в обединението е и държавната банка \"Росэксимбанк\". Една от целите на структурата е да покрива евентуални загуби на руски износители заради санкциите срещу Русия, които бяха наложени след анексирането на Крим през март 2014 г. Между 2008 и 2011 г. Синелин е заместник-председател на \"Внешэкономбанк\". Той е женен за сестрата на финансовия съветник на Путин Сергей Глазьев - Юлия. Директор на ЭКСАР и \"Росэксимбанк\" е  , който е син на  , бивш директор на външното разузнаване на Руската федерация (2007 - 2016 г.) и бивш премиер. В момента Фрадков-баща е директор на Руския институт за стратегически изследвания (РИСИ), като преди около година наследи на поста известния у нас Леонид Решетников. Твърде вероятно е Синелин да е в близки отношения с Фрадков-старши, тъй като е бил ръководител на секретариата на руското правителство по времето на премиерството на Фрадков (2004 - 2007 г.). На фона на биографията на Синелин, която е преминала като висш държавен служител (бил е секретар и на апаратите на няколко вицепремиери), влизането му в медийния бизнес изглежда, меко казано, странно. Декларираната печалба на \"МедиаГрупп НьюсФронт\" за 2015 г. е 4000 рубли, а за миналата година – 8000 рубли (224.49 лв.). Според руски журналист, един от авторите на разследванията за  \"фабриката за тролове\"  в Санкт Петербург, може да се смята, че кримската агенция е пропагандният център на Русия, отговарящ за Балканите. \"Фабриката\" е специализирана в \"новини\" и пропагандни дейности в социалните мрежи на английски език. \"Нюзфронт\" постепенно увеличава езиковите си секции и освен руски, английски, български и сръбски вече има секции и на немски, италиански и испански. \"Нюзфронт\" стои зад призивите за отстрел на русофоби Българската редакция на \"Нюзфронт\" стои и зад призива за \"отстрел на русофобите\" в страната, публикуван във \"Фейсбук\" групата \"България и Русия - заедно вовеки\" на 11 ноември, и с него се зае и ГДБОП. \"Членовете на групата, те са кореспондентите на News Front, съобщават, че няма да оставят своята работа по укрепване на дружбата с Русия и разобличаването на \"ястребите\" на хибридната война от страна на САЩ и редица държави от Европейския съюз\", пише в публикация на сайта от 15 ноември. Повод за призивите за саморазправа с нарочените от тях за \"русофоби\" е  надраскването на паметника на Альоша  в Пловдив с антисемитски лозунги и обиди към говорителя на руското външно министерство Мария Захарова. С друг пост в социалната мрежа се събира ударна група за ликвидиране на \"русофоби, оскверняващи паметници\". Появата на антисемитски надписи по паметници, издигани в чест на Червената армия в България, е смятана за необичайна за формите на протест през последните години, поради което прилича на провокация. Те винаги са критикували възхваляването на съветското минало в днешна Русия и никога не са нападали конкретни лидери, дори самия Владимир Путин. Българската редакция организира протести срещу НАТО и правителството  и   са посочените на сайта имена на служителите в българската редакция. Петя Паликрушева-Иванова оглавява Движение \"Че Гевара\". Съпругът ѝ Павел Иванов е лидер на партия \"Съюз на българските комунисти\". Иванов е бил кандидат за общински съветник в Пловдив от името на БСП през 2014 г., а партията му беше коалиционен партньор на \"БСП – Лява България\" (между 2013 и 2017 г). \"Че Гевара\" е създадена в началото на 90-те години от Павел Иванов и Жан Виденов. В допълнение Паликрушева е координатор на \"Безсмъртния полк\" за Пловдив, а съпругът и е председател на регистрираната у нас едноименна фондация. Акциите за 9 май на \"Безсмъртния полк\" се провеждат заедно с руските клубове на \"Союз соотечественников\" в България и се координират от Россотрудничество – федералната агенция с културен център към посолството на Русия у нас. В доклада за националната сигурност през 2016 г. изрично се посочва, че традиционен обект на контрол от чужди специални служби са земляческите общности в България. Паликрушева и \"Че Гевара\" бяха дейни участници през февруарските протести от 2013 г., довели до падане на първото правителство на Бойко Борисов. Ася Иванова–Зуан според профила ѝ във \"Фейсбук\" живее във Варна. Съдейки от активността й в социалната мрежа, тя е организатор на рехавите протести, организирани пред посолството на Украйна, акции срещу НАТО, санкциите срещу Русия и срещу приемането на доклада за националната сигурност от парламента. По няколко телевизии Иванова говори за протестите от името на организацията \"България за мир\". На някои от протестите, организирани от тях, присъстваха и мотористи от българските клубовете на \"Нощните вълци\". Това се е случило и на протеста \"Болгария и Россия - вместе навсегда!\", организиран пред консулството на Русия във Варна на 18 септември. На него е имало и представители на сръбските и сирийските русофили според снимки от Фейсбук профилите на \"Нощни вълци - Варна\" и  . Те са се снимали и с руския консул във Варна Сергей Луьянчук. Живкович е командир на Сръбското четническо движение (Четнички покрет), участва във войната в Донбас (2014-2015 г.) на страната на отцепниците. Той се смята за близък на Александър Синджелич, който е лидер на прокремълската организация \"Сръбски вълци\", също е воювал в Донбас и е един от задържаните за опита за преврат в Черна гора. Братислав Живкович беше обявен за персона нон грата в Румъния за период от 15 години на 14 ноември според съобщение на агенция ТАСС. Живкович се подготвял за получаване и предаване на държавни тайни на чужда държава или оргaнизация, както и за създаване на информационна мрежа на територията на Румъния.", "date": "2017.12.11", "title": "Русия финансира сайт с фалшиви новини, обявил смъртните присъди на \"русофоби\" в България"}
{"url": "http://www.dnevnik.bg/sport/2017/12/11/3095055_borislav_mihailov_obiavi_che_shte_se_kandidatira_za/", "text": "Президентът на Българския футболен съюз (БФС) Борислав Михайлов обяви, че ще се кандидатира за четвърти мандат на поста. До момента имаше индикации, че той ще участва в конгреса, но липсваше личното му потвърждение. Думите му дойдоха на съвместна пресконференция с президента на УЕФА Александър Чеферин в София. Словенецът се изказа ласкаво за работата на Михайлов. \"Има си правила във всяко нещо. Все още не е назначена дата за конгреса. В края на тази седмица предстои изпълком на БФС. Кандидатурите се обявяват месец преди конгреса\", каза Михайлов. С увереност към бъдещето \"Щом излизам (в конгреса), значи съм уверен. Благодаря на президента на УЕФА за оценката му за моята работа\", добави президентът на футболния съюз. Той посочи, че занапред няма да дава интервюта до конгреса. Преди дни  публично намерение за участие в надпреварата за президентския пост изрази Любослав Пенев . Михайлов каза, че  . \"Първенството е интересно, националният отбор постигна два успешни резултата, каквито не сме имали предишните години. БФС е по-стабилен финансово от всякога.\" По думите му е предизвикателство да се намери подходяща зала за конгреса на футболния съюз. В годините събитието традиционно протичаше в НДК, но заради председателството на България на Съвета на ЕС трябва да се търси друг вариант. \"Не ме притеснява евентуална смяна на властта. Трябва да се гледа в бъдещето. Футболен съюз ще има и след мен\", добави Михайлов. Преди  малко повече от четири години - с наближаването на предния мандат, Михайлов заяви в интервю : \"Това обаче ще ми бъде последният мандат, защото това не ми е самоцел. Винаги съм го казвал. Аз съм отговорен човек и съм се хванал да направя нещо за българския футбол заедно с моите колеги. Ако ме изберат още веднъж, ще работим заедно, но само още един мандат.\" Защитник на българските интереси Президентът на УЕФА постави висока оценка за работата на Михайлов. Той посочи, че  , по време на заседания на изпълнителния комитет на европейския футболен съюз. \"Боби е ветеран в изпълнителния комитет, от много време е там. Познава всички в УЕФА. Ние сме приятели, но това не е достатъчно. Важното е да работи добре, съвестно и да защитаваш интересите не само на българския футбол\", каза Чеферин. \"Знаем, че има конгрес догодина. Не познавам лично другия кандидат. Беше повече от добър футболист, отличен дори. Но лично не съм го срещал\", допълни словенецът за Пенев.", "date": "2017.12.11", "title": "Борислав Михайлов обяви, че ще се кандидатира за четвърти мандат начело на БФС"}
{"url": "http://www.dnevnik.bg/intervju/2017/12/11/3095132_bulgarskoto_evropredsedatelstvo_e_precedent_no_moje_i/", "text": "- Да, ЕС наистина плува в неспокойни води, но България далеч не е първата страна, която поема европредседателството във времена, когато вътре в ЕС има нужда от дебати по решаващи за бъдещето на общността въпроси. В същото време е наистина прецедент, че европредседателството поема страна, която се намира под наблюдението на ЕС по силата на т.нар.  Механизъм за сътрудничество и проверка . Последният доклад на Еврокомисията за напредъка на България бе изтълкуван като един от най-положителните, но лично за мен е крайно притеснително, че 10 години след присъединяването на страната към ЕС във въпросния доклад се говори за  посегателства срещу независимостта на правосъдието , за подкопаване на независимостта на съдиите, говори се дори за противоконституционни закони. Тоест в това отношение България  няма как да бъде пример за подражание . При положение че страната, която председателства ЕС, има да се бори с такива сериозни дефицити, как тогава страните от Западните Балкани да бъдат мотивирани за реформи в правосъдието и за решителна борба срещу корупцията и организираната престъпност? Що се отнася до медийната свобода, за която знаем, че постоянно се влошава, България също не е пример за демократична правова държава. В същото време не бива да забравяме, че и други страни, като  Полша и Унгария  например, също поставят под въпрос ценностната система на ЕС. Това на свой ред изправя Брюксел пред необходимостта да търси начини за противодействие чрез конкретни санкции например. Иначе има сериозна заплаха за европейския проект. Дали на фона на всичко това България може да бъде разглеждана като страна, която по време на европредседателството си ще е в състояние да разпознае истински важните въпроси и да ги постави на дневен ред? Леко се съмнявам. - България трябва да е щастлива, че принадлежи към страните, в които проевропейски настроените хора са много повече от евроскептиците. Да, за съжаление през последните години национализмът си проби път навсякъде, и то не само в политическия дебат, но и в парламентите. Така че България не прави изключение. Вижте например Австрия, където десните популисти също ще влязат в управлението. С такива партньори ще бъде много трудно да се постигне консенсус по бежанския въпрос. А България беше и продължава да е изложена на  бежански натиск  и затова на европейско равнище трябва да намери не само необходимите политически инструменти, но и политически консенсус (за решаване на кризата с бежанците - бел. ред.). Но с оглед на националистите в българското управление и в правителствата на други страни от ЕС тази задача изглежда нерешима. Да, чисто атмосферно може да се стигне до известни трудности. От друга страна, основните задачи на  европредседателството  нямат голяма политическа тежест, тъй като се ограничават до организационни въпроси и ръководни функции при съвещанията на Съвета на ЕС. И въпреки това е нужна известна сръчност при ръководенето на разговорите - особено ако ще се търсят компромиси. А що се отнася до познанията по английски - ако някои български министри не владеят достатъчно добре този език, те ще могат да разчитат на професионални преводачи. Решението на България да обърне специално внимание на съседите си от  Западните Балкани  заслужава поздравления. Защото е крайно време да обърнем поглед към този регион. Председателят на ЕК Юнкер също направи изявления в тази посока и дори заяви, че Сърбия и Черна гора могат да се надяват на присъединяване към ЕС през 2025 година. Ако сега България успее да привлече повече внимание към страните от Западните Балкани и наистина свика планираната за 2018 година среща на върха за Балканите, това може да доведе до истинско разбуждане на интереса към региона. Което само по себе си вече е успех.", "date": "2017.12.11", "title": "Българското европредседателство е прецедент, но може и да успее"}
{"url": "http://www.dnevnik.bg/sviat/2017/12/11/3095150_putin_naredi_ruskite_sili_da_se_iztegliat_ot_siriia/", "text": "Руският президент Владимир Путин нареди изтегляне на руските сили от Сирия по време на посещение в сирийската база Хмеймим днес. Той обяви, че сирийските армии са унищожили само за две години \"една от най-способните групировки за международен тероризъм\" и че ако терористите \"отново надигнат глава\", ще започнат \"невиждани\" удари срещу тях, съобщават руски информационни агенции. Министърът на отбраната Сергей Шойгу придружава президента. Държавният глава бе посрещнат в базата от сирийския лидер Башар Асад. Миналата седмица генералният щаб на руската армия обяви освобождението на страната от \"Ислямска държава\", а Путин заяви, че на двата бряга на река Ефрат е \"постигната пълна победа\" над терористичната грепировка. Може и да са останали някои огнища насъпротива, но като цяло бойната работа на тази територия е приключена с, повтарям, пълна победа и разгром на терористите\", добави той.  Русия започна операции в Сирия през септември 2015 г., като с намесата си подкрепи Асад и увеличи сериозно влиянието си в Близкия изток.", "date": "2017.12.11", "title": "Путин нареди руските сили да се изтеглят от Сирия"}
{"url": "http://www.dnevnik.bg/zelen/2017/12/11/3095148_ekokoaliciiata_otkaza_uchastie_v_sreshtata_za_pirin/", "text": "Коалицията \"За да остане природа в България\" отказва да участва в кръглата маса за Национален парк \"Пирин\", организирана от министерството на екологията днес следобед. Това се казва в официално съобщение природозащитните организации, като сред мотивите за това решение изтъкват, че все още нямат отговори на поставените от тях въпроси по темата  от предишната среща на 20 ноември, организирана от вицепремиера Валери Симеонов.  Предложената промяна в концесионния договор на ски зона Банско нарушава Директивата за концесиите и навлиза в обекта на ЮНЕСКО, подчертават още еколозите. Природозащитниците призовават привърженици и защитници на Пирин да се включат  в протеста,  който организират тази сряда (13 декември от 18.30 ч. на бул. \"Витоша\" при НДК, при паметника на Алеко Константинов). Експерти от екокоалицията са направили детайлен анализ на проектите за решения на Министерския съвет и са установили редица нередности в предложението за промяна в концесионния договор на ски зона Банско. Според тях бързането за прокарване на промяната е опит да се избегне прилагането на новия Закон за концесиите, който влиза в сила от 5 януари и залага по-строги правила и контрол на европейско ниво. \"Тъй като размерът на концесията надхвърля сумата от 5 млн. евро оборот за срока ѝ, според новия закон за промяната трябва бъде уведомена Европейската комисия. Нещо повече – ще се наложи да се доказва пред комисията, че настоящият концесионер е единственият, който би могъл да стопанисва зоната след изменението, предвиждащо увеличаване на площта на новото строителство\", обясняват експертите. Предложените нови площи на договора включват части от обекта на ЮНЕСКО в нарушение на решенията на Комитета за световно наследство, посочват още от коалицията. ГИС анализът на база на предоставените координатни регистри показва, че новите площи включват и части от зоната за ограничаване на човешкото въздействие на Национален парк \"Пирин\". Международен доклад за състоянието на обектите на ЮНЕСКО  от ноември констатира  сегашното състояние на Национален парк \"Пирин\".  Посочените причини в доклада са  са \"нарушаването и раздробяването на обекта, свързани с изключването на ски зоните, които са несъвместими със статута на световното наследство (сега част от буферната зона). Особено заради възможните последици от допълнително отслабване на режима на опазване, резултат от новия план за управление, ако бъде одобрен.\" \" за по-нататъшното развитие на ски зоните и дърводобив в Национален парк \"Пирин\" са довели до проект на план за управление, който, ако бъде одобрен, ще доведе до широко разрушаване на обекта\", пише в резюмето на доклада, поръчан от ЮНЕСКО. Предложението за промяна в концесията нарушава европейска директива (2014/23/ЕС) за възлагане на договори за концесия и това ще доведе до  предупреждават природозащитниците. Според тях това е схема за непозволена държавна помощ за концесионера и неговите офшорни дружества собственици. По цени към 2017 г. тази помощ за следващите 15 години може да достигне над 100 милиона лева. Според \"За да остане природа в България\" с изменения концесионен договор държавата предоставя обекти и площи, които не са нейна собственост. Такива са: общинският път от Банско до хижа \"Вихрен\", базата на ВМРО и други почивни бази, вододайната зона на Банско и други имоти, които бяха изключени по сега действащия договор. Включват се и обекти от незаконно строителство, обекти, изградени без процедури по законите за околната среда, биоразнообразието и защитените територии, обекти в нарушения на устройствения план от 2001 г., концесионния договор, плана за управление на парк \"Пирин\", изградени без съответните разрешителни по Закона за водите, изградени и ползвани в нарушение на ЗУТ, което представлява узаконяване на досегашни нарушения. Това са обектите, довели до ползване на площ по-голяма с 60% от разрешените близо 100 ха по договор. Промяната на концесионния договор ще доведе до загуба на собственост. В момента лифт \"Чалин валог\", лифт \"Академика\" (\"Тодорка\"), лифт \"Платото\" и влек \"Старата котва\" са прехвърлени незаконно от \"Юлен\" АД на \"Маренго трейдинг\" АД, юридическо лице, което не е страна по действащия договор. Самите обекти обаче досега бяха част от концесионния договор. С промяната на договора държавата ще загуби тези обекти завинаги, подчертават от коалицията. Сумата за годишното концесионно плащане, дори и след промяната, ще е твърде малка, тъй като концесионерът може да я изкара за един ден с продажбата на 6000 еднодневни карти. При промяна на договора концесионерът ще плаща 0,09 лева на декар на ден, което е над 10000 пъти по-евтино от цената, на която община Банско предоставя свои площи, пресмятат еколозите. Не се поема отговорност на бивши и настоящи служители, заместник-министри и министри от МОСВ, служители на община Банско, Дирекцията за национален строителен контрол и дирекцията на националния парк, посочват още еколозите и напомнят, че по времето, когато концесионната процедура с настоящия договор е обявена, министър Нено Димов е главен секретар на МОСВ на министър Евдокия Манева.", "date": "2017.12.11", "title": "Екокоалицията отказа участие в срещата за Пирин, чака отговори от предишния дебат"}
{"url": "http://www.dnevnik.bg/biznes/2017/12/11/3095133_do_oktomvri_eksportut_ot_bulgariia_narastva_s_125/", "text": "През десетте месеца на годината от България са изнесени стоки общо на стойност 43.512 млрд. лв. и в сравнение със съответния период на предходната година износът се увеличава с 12.5%, показват данните на Националния статистически институт. В същото време вносът е за 48.255 млрд. лв., или с 15.4% повече спрямо същия период на 2016 година.  Общото външнотърговско салдо е отрицателно през периода януари - октомври и е на стойност 4.743 млрд. лева. За трети страни износът расте повече През периода януари - октомври износът на България за трети страни се увеличава с 15.9% в сравнение със съответния период на предходната година и е на стойност 14.762 млрд. лева. Основни търговски партньори на България са Турция, Русия, Китай, Сърбия, Македония и САЩ, които формират 52% от износа за трети страни.  При износа най-голям ръст в сравнение със същия период на 2016 г. е отбелязан в секторите \"Артикули, класифицирани главно според вида на материала\" (52.8%) и \"Разнообразни готови продукти\" (29.9%). Спад се наблюдава в секторите \"Храни и живи животни\" (7.5%) и \"Минерални горива, масла и подобни продукти\" (7.2%). Вносът на България от трети страни през десетте месеца се увеличава с 24.4% в сравнение със съответния период на предходната година и е на стойност 17.444 млрд. лева. Най-голям е стойностният обем на стоките, внесени от Русия федерация, Турция, Китай и Сърбия. При вноса най-голямо процентно увеличение е отчетено в секторите \"Необработени (сурови) материали, негодни за консумация (с изключение на горивата)\" (57.5%) и \"Мазнини, масла и восъци от животински и растителен произход\" (47.8%).  Външнотърговското салдо на България с трети страни през периода януари - октомври е отрицателно и е в размер на 2.681 млрд. лева.", "date": "2017.12.11", "title": "До октомври експортът от България нараства с 12.5%"}
{"url": "http://www.dnevnik.bg/citat_na_deniia/2017/12/11/3095165_citat_na_denia_futbolen_sujuz_shte_ima_i_sled_men/", "text": "Това заяви президентът на Българския футболен съюз (БФС) Борислав Михайлов. Думите му дойдоха на съвместна пресконференция с президента на УЕФА Александър Чеферин в София. Словенецът се изказа ласкаво за работата на Михайлов. Президентът на БФС  обяви, че ще се кандидатира за четвърти мандат на поста . , добави Михайлов.", "date": "2017.12.11", "title": "Цитат на деня: Футболен съюз ще има и след мен"}
{"url": "http://www.dnevnik.bg/sviat/2017/12/11/3094953_predi_100_godini_e_slojen_krai_na_mjusjulmanskoto/", "text": "\"Сега вече може да се приключи с кръстоносните походи\" - с тези думи, твърдят изследователи, британският генерал Едмънд Аленби влиза точно преди 100 години в Ерусалим. Същият ден \"Ню Йорк хералд\" (предшественикът на \"Ню Йорк таймс\") пише с големи букви на първа страница \"Ерусалим е спасен от британците след 673 години мюсюлманско управление\". Всъщност армията на Османската империя отстъпва Ерусалим два дни по-рано - на 9 декември 1917 г., когато командваният от Аленби британски Египетски експедиционен корпус практически обкръжава града и сломява последната съпротива на Елеонския хълм. На 9 декември сутринта двама британски сержанти - Джеймс Седжуик и Фредрик Хъркомб, пропускат да влязат в историята като първите от 1244 г. насам християни, на които е предаден Ерусалим. На запад от града кметът Хюсеин Салим ал Хюсейни опитва да им предаде писмото, с което османският управител обявява решението си. Като част от разузнавателен авангард те заявяват, че нямат правомощия за подобен акт, и документът е предаден на ген. Уотсън, командващ 180-та бригада. Именно Си Еф Уотсън става първият британски военен, влязъл в Ерусалим. Това е текстът на историческото писмо, причина за което е настъплението на британската армия по време на Първата световна война, станало известно като Битката за Ерусалим, проведена между 17 ноември и 30 декември 1917 г. За официално овладяване на града се смята пристигането на ген. Аленби на 11 декември в Стария град през Портата за Яфа. От уважение към историята и значението на Ерасулим той слиза от коня си и прекрачва прага на града пеша. Местните жители запомнят този жест, защото три години по-рано командирите на германски части влизат на коне, което се възприема като обида. Това е прекрасен коледен подарък за британския народ, пише в онези дни премиерът Дейвид Лойд Джордж. Аленби има особени заслуги за това събитие. Той дълго време настоява корпусът му да получи подкрепления, независимо че командването и политиците в Лондон смятат, че войната срещу Централните сили ще бъде спечелена на Западния фронт. Благодарение на киното за събитията в района мнозина днес знаят името на подп. Томас Едуард Лоурънс (Лоурънс Арабски), но заслугите на Аленби са несравнимо по-големи. Ключовият момент за завземането на Ерусалим е победата в битката за Беершеба на 31 октомври 1917 г., когато с кампания от дезинформация и военни хитрости той успява да излъже противника, че ще напада Газа, и разгромява частите, командвани от германския ген. Фридрих Фрайхер Крес фон Кресенщайн. Пътят към Ерасулим е открит и на 13 ноември в битката за Мугар германско-османските войски са принудени да отстъпят и да преместят командването си от Светия град в Наблус. Градът никога повече не е управляван от мюсюлмани. В района през 1920 г. е установен Британски мандат, продължил до 1948 г., когато се ражда Държавата Израел.", "date": "2017.12.11", "title": "Преди 100 години е сложен край на мюсюлманското господство над Ерусалим"}
{"url": "http://www.dnevnik.bg/bulgaria/2017/12/11/3095135_otec_paolo_kortezi_i_kristian_takov_s_nagradi_chovek/", "text": "Отец Паоло Кортези от Белене стана \"Човек на годината\" в наградите на Българския хелзинкски комитет (БХК), които бяха раздадени днес за десети път. Кристиан Таков получи приза за цялостен принос. Паоло Кортези приюти сирийско семейство, получило статут през март. Впоследствие обаче те бяха принудени да напуснат заради протест на част от местните жители. В крайна сметка след заплаха срещу Кортези той беше оттеглен от католическата църква и се върна в Италия. Преди това той беше в България от няколко години и работеше активно за почитане паметта на жертвите на комунизма.  В началото на октомври Кортези  се завърна в Белене и обяви, че се надява да остане поне няколко години. Много съм впечатлен, аз не очаквам тази награда. Работя не за наградите, работя да си свършим работата. Не искам да взема наградите от българите. Надявам се, че това, което се е случило, да ни помогне да растем в тези човешки отношения. Както нашият папа Франциск казва – да не се страхуваме от различен човек. В Италия много хора се страхуват от българи, украинци и други. Но човек е човек, няма първи, втори, трети етаж. Да даваме ръка на човек в нужда. Третото - специално за бежанци нашият папа казва – трябва да помагаме човек да се интегрира, да намери работа, да научи езика. За мен идва в помощ вярата и моето образование. Но тези неща всички ги имаме вътре заедно със страха. Трябва да ги извадим със състраданието. Да споделяме това, което имаме. Заповядайте в Белене, там са добри хора. Просто понякога стига един кибрит да се запали огън, няма нужда от автоцистерна\", заяви при получаването на наградата отец Паоло Кортези. . Той почина  през юли 2017 година. \"Той беше едновременно много различни неща. Той беше просветител. Учеше студенти, че правото и справедливост рядко вървят ръка за ръка. Беше юрист от световната величина. Той водеше битка за право, справедливост, правосъдие. Учеше ни да различаваме хората от постъпките им\", заяви Петко Петков при връчването на наградата. \"Усещам, че той е с нас и ни подкрепя. Най-много бих искала баща ми е да тук и той да вземе наградата. И ви благодаря, че съхранявате неговата памет\", заяви дъщерята на Кристиан Таков - Галя Такова. Двете , които са учителки от закрити от държавата болнични училища, които със собствени усилия и средства създават интерактивна карта към детското отделение в болницата в Пловдив. \"Искаме да сме добрият пример и педагогът в болницата е нещо, което е най-естественото. Децата са най-важното нещо и ние трябва да им дадем всичко\", заяви една от наградените. , която е създател на първия шрифт на кирилица за хора с дислексия. Журито се състои от десет души: Красимир Кънев, председател на БХК, Татяна Ваксберг, журналист, Красимира Величкова, председател на Български дарителски форум, адвокат Александър Кашъмов, Програма \"Достъп до информация\", Явор Гечев, фондация \"Четири лапи\", доктор Бояна Петкова, фондация \"Макове за Мери\", съдия Петко Петков от СРС, адвокат Даниела Михайлова, Надежда Цекулова, журналист, и Яна Бюрер Тавание.  заради дългогодишната си работа като активист за правата на ЛГБТИ хората в България. През 2017 година Пол Найденов стана първият интерсекс човек в страната, спечелил дело за смяна на пола в личните му документи. Специалната   Те са помогнали на много деца и възрастни с двигателни затруднения да открият планината. \"Средата ни трябва да е достъпна, бидейки в планината, те се чувстват по-уверени и навсякъде се справят по-добре\", заяви Виктория Недялкова при получаването на наградата. Неправителствената организация  \"Идеята е да предоставим много информация за това, което се случва в индустриалното животновъдство. Има начин да се справим с хуманните изисквания, които са недостатъчно стриктни. Но нашата цел да повишим информираността и да има забрана за фермите за норки\", обявиха от организацията при получаването на наградата. За първи път беше дадена награда в категорията  заради упоритата им работа срещу половите стереотипи и домашното насилие.  \"В тази среда и този контекст да си вършиш работата добре, трябва да си наистина отдаден, професионален и много смел. Още по-голяма смелост е нужна да отстояваш свободата на изразяване\", заяви Яна Бюрер Тавание при даването на наградата. Асоциацията беше много активна срещу фалшивите новини, добави още Тавание. \"Извиняваме се на колегите, които са работили усърдно през годината. Не предполагахме, че ще организираме протести. С всяка изминала годината все повече се отдалечаваме от представата за журналистика. Благодарим за всички, които ни подкрепят. През тази година, която е поредно ново дъно за журналистиката, ние си удвоихме членовете\", заяви Мария Черешева. Думата страст идва от страдание,", "date": "2017.12.11", "title": "Отец Паоло Кортези и Кристиан Таков с награди \"Човек на годината\""}
{"url": "http://www.dnevnik.bg/sviat/2017/12/11/3095178_video_vuzmojna_li_e_opoziciiata_vuv_venecuela/", "text": "В края на октомври Европейският парламент  присъди наградата \"Сахаров\"  за свобода на мисълта на всички политически затворници във Венецуела и демократичната опозиция, представена от председателя на Народното събрание Хулио Борхес. Страната се намира в икономическа и политическа криза, а опозицията се бори всеки ден, за да възстанови свободата. В кратко видео Европарламентът разказва за проблемите, през които е изправена венецуелската опозиция.", "date": "2017.12.11", "title": "Видео: Възможна ли е опозицията във Венецуела"}
{"url": "http://www.dnevnik.bg/bulgaria/2017/12/11/3095193_bivsh_shef_na_sofiiskata_direkciia_po_hranite_shte_se/", "text": "Софийската градска прокуратура внесе в съда обвинителния акт срещу бившия директор на Областната дирекция по безопасност на храните (ОБДХ) – София Антон Генов. Той ще отговаря пред съда по две обвинения – за престъпление по служба и за принуда.  Генов бе обвинен през юли  след разследване на антикорупционното звено на прокуратурата. Според обвинителния акт на 5 октомври 2016 г. Генов е разпоредил да бъде извършена проверка на складово помещение на дружество в гр. Нови Искър, където се съхранявала отработена мазнина, изкупувана от заведения за обществено хранене. Продуктът служи като основна суровина за производство на биогориво. Също така разпоредил това имущество да бъде иззето. Подобна проверка и действия по изземване не са от компетентността на ОДБХ - София, тъй като не се касае за храни, а за отпадък, посочват от прокуратурата и добавят, че извършването на такава проверка е от компетентността на регионалната екоинспекция. Заради тези му действия държавното обвинение е на мнение, че Генов превишил властта си. Според държавното обвинение с действията си Генов е имал за цел да се набавят облаги за конкурентно дружество, в което по онова време е работел синът му. При проверката изпратените служители от ОДБХ – София, са иззели 8180 литра отработена мазнина и 167 неупотребявани бидони, като са ангажирали автомобили на конкурентната фирма да ги превозят в неизвестна посока. Събрани са доказателства, че обвиняемият е извършил още едно деяние на престъпление по служба – на 5 ноември 2016 г. той разпоредил да бъде извършена проверка в склад на друга фирма - конкурент на компанията, в която работел синът му. При проверката на дружеството в Ботунец не се стигнало до изземване, тъй като след сигнал на засегнатата компания до Българската агенция за безопасност на храните, действията на служителите от софийското звено били преустановени. На Антон Генов е повдигнато обвинение и за това, че през октомври 2016 г. е направил опит да принуди управител на търговско дружество с чуждестранен собственик да не извършва търговска дейност на територията на София. Към момента Генов е с наложена мярка за неотклонение \"парична гаранция\" в размер на 5 хил. лв.", "date": "2017.12.11", "title": "Бивш шеф на софийската дирекция по храните ще се изправи пред съда по две обвинения"}
{"url": "http://www.dnevnik.bg/biznes/2017/12/11/3095192_v_bulgariia_ne_sa_dostaviani_bebeshki_hrani_na/", "text": "Засега няма информация в България да са доставени засегнати партиди бебешки храни на френската компания \"Лакталис\". Това съобщиха от Българската агенция по безопасност на храните, след като по-рано днес се разбра, че  във Франция са изтеглени от магазините  адаптирани млека на фирмата. Френските власти забраниха продажбата на мляко за бебета и още няколко бебешки храни, произвеждани от компанията \"Лакталис\" (Lactalis) за Франция и чуждестранни пазари. Забраната е предприета поради установено наличие на салмонела в храните, допълват от агенцията. Френското министерство на икономиката и финансите публикува списък с над 600 партиди, които са забранени за консумация и са предприети мерки за изтеглянето им от пазара. Списъка може да видите в другия прикачен файл.", "date": "2017.12.11", "title": "В България не са доставяни бебешки храни на \"Лакталис\", съобщава Агенцията по храните"}
{"url": "http://www.dnevnik.bg/sport/2017/12/11/3095186_real_-_psj_i_chelsi_-_barselona_sa_nai-interesnite/", "text": "Носителят на трофея в Шампионската лига \"Реал\" (Мадрид) ще срещне ПСЖ на  осминафиналната фаза от турнира . Жребият за фазата на директните елиминации отреди два от фаворитите да се срещнат веднага след приключване на групите. \"Реал\", който завърши втори в групата си след \"Тотнъм\", не успя да избегне лидера във френската Лига 1. ПСЖ записа пет победи и само една загуба в груповата фаза и отбеляза 25 гола в шестте си мача, подобрявайки досегашния рекорд. Преди година парижани отпаднаха именно на тази фаза от турнира след общ резултат 5:6 от \"Барселона. Най-доброто класиране на ПСЖ е четвъртфинал, достигнат четири пъти за последните пет години. \"Реал\" е носител на трофея за последните два сезона. За последно \"Реал\" и ПСЖ се срещнаха през сезон 2015/2016, когато бяха в една група. Испанците спечелиха на \"Сантяго Бернабеу\" с 1:0, а двубоят на \"Парк де Пренс\" завърши 0:0. Другият интересен сблъсък среща трикратният шампион \"Барселона\" и носителят на трофея от 2012 г. \"Челси\". Английският шампион не се е изправял срещу каталунците именно от 2012 г., когато ги отстрани на полуфиналите. Тогава сините от Лондон спечелиха с 1:0 на \"Стамфорд бридж\", а на \"Камп ноу\" стигнаха до 2:2. Двата тима се изправиха един срещу друг и през 2009 г., отново на полуфинал, когато \"Барселона\" надделя след две равенства (0:0 и 1:1). От петте английски тима, които се класираха за осминафиналите, най-добър жребий изтеглиха \"Манчестър сити\" и \"Ливърпул\".  Лидерът във Висшата лига  ще срещне швейцарския шампион \"Базел\", който в групите игра срещу другия тим от Манчестър - \"Юнайтед\". \"Ливърпул\" ще играе с \"Порто\". По-тежка е задачата на \"Тотнъм\", който ще играе с финалиста от 2015 и 2017 г. \"Ювентус\", както и на \"Манчестър юнайтед\", който се изправя срещу \"Севиля\". Петкратният носител на трофея от Шампионската лига \"Байерн\" (Мюнхен) също изтегли приемлив жребий. Баварците ще срещнат \"Бешикташ\", който беше най-желаният съперник от всички фаворити. Първите мачове ще са на 13-14 и 20-21 февруари, а реваншите на 6-7 и 13-14 март. Програмата за двубоите ще бъде обявена по-късно.", "date": "2017.12.11", "title": "\"Реал\" - ПСЖ и \"Челси\" - \"Барселона\" са най-интересните сблъсъци от осминафиналите в Шампионската лига"}
{"url": "http://www.dnevnik.bg/evropa/novini_ot_es/2017/12/11/3095209_samo_37_ot_aktivnata_rabotna_sila_v_evropa_ima_cifrovi/", "text": "Осемдесет милиона европейци никога не са използвали интернет, само 37 процента от активната работна сила в Европа имат основни цифрови умения, каза еврокомисарят Мария Габриел на лекция във Висшето училище по телекомуникации и пощи в София, цитирана от БТА. След 2020 г. около 90% от работните места ще изискват такива основни цифрови умения и знания. 40% от фирмите в Европа споделят колко трудно им е да намерят кадри, днес в Европа липсват 300 хиляди IT специалисти, а до 2020 г. те ще бъдат 500 хиляди, посочи Габриел. Еврокомисарят подчерта, че водещ приоритет за нея са цифровите умения и знания, защото, ако обществото е подготвено, то ще има знания за опазване на личните данни, киберхигиена, ще отсява първоизточника на информация, за да прави информиран избор. По думите й идеята е не всички да станат тесни IT специалисти, а максимален брой хора да придобият основни цифрови умения . Тя припомни инициативата за пилотен проект \"Цифрови възможности\", обявена преди седмица, която предоставя възможност за трансграничен стаж с продължителност между 4 и 5 месеца за студенти и току-що завършили. Желанието на Габриел е за следващия програмен период инициативата да стане постоянна за всички държави членки. Българският еврокомисар информира, че през януари ще бъде представен нов план за действие за цифровите технологии в образованието, в който приоритет ще са преподавателите и интернет връзката в университетите и училищата. Предстои сформирането на експертна група за фалшивите новини, която да даде определение на понятието и да се предложи общ подход за справяне с проблема.", "date": "2017.12.11", "title": "Само 37% от активната работна сила в Европа има цифрови умения"}
{"url": "http://www.dnevnik.bg/sport/2017/12/11/3095240_bulgariia_ochakva_3_miliona_evro_ot_uefa_za_izgrajdane/", "text": "УЕФА ще вложи 3 милиона евро за подобряване на футболната инфраструктура по програма за малки проекти. Тя се нарича \"Хеттрик 4\" и е за срок от три години, каза  президентът на БФС Борислав Михайлов . Той се срещна с президента на УЕФА Александър Чеферин, който беше на официално посещение в България. Ръководителят на европейския футболен съюз се видя и с премиера Бойко Борисов на летище \"София\", а основен акцент в разговора беше темата за развитие на българския футбол. По-късно съвместната пресконференция на Чеферин и Михайлов премина в размяна на взаимни любезности и хвалебствия. \"Боби е мой приятел, но освен това върши и страхотна работа, защитавайки интереса на европейския футбол и България. Понякога по въпроси за България е доста агресивен, но го разбирам. Щях да кажа същото дори и да не беше до мен\", каза Чеферин. Президентът на УЕФА обсъди със сдружението на общините в България програмата \"Хеттрик 4\". Тя предвижда да бъдат изградени тренировъчни игрища в региони, които най-много се нуждаят от тях. Борислав Михайлов уточни, че участието ще става според конкурс. \"Тази база, която изградихме благодарение на УЕФА, е направена по програмите \"Хеттрик\" 1, 2 и 3, като беше много голяма инвестиция. Следващата програма е за срок от три години, сумата обаче не е достатъчна да се направи стадион, а и УЕФА не прави стадиони. Стадионите ги изгражда държавата, както беше в Скопие, където се проведе Суперкупата на Европа през лятото\", уточни Михайлов. Чеферин добави, че инфраструктурата в българския футбол се подобрява, но винаги може и по-добре. \"Базата в България е една от най-добрите в Европа и ние предвиждаме още инвестиции. Програмата на УЕФА \"Хеттрик\" предвижда сериозни инвестиции в цяла Европа, а сумата е еднаква за всички 55 члена на УЕФА\", добави словенецът. Министърът на спорта Красен Кралев добави, че с премиера Борисов е обсъдено и изграждането на нов национален стадион. \"Преди това трябва да си стегнем инфраструктурата в общините. И тогава вече да инвестираме в стадион, но всяко нещо с времето си.\" Кралев добави, че \"екипът на Боби Михайлов се радва на пълна подкрепа от нас за плановете си за развитие на българския футбол\". Министърът на спорта също похвали президента на БФС за работата му в комисиите на УЕФА. \"Изключително сме доволни от сътрудничеството си с БФС. Приятно е да чувам как присъствието на българин в УЕФА се оценява толкова високо, за което поздравявам г-н Михайлов. През последните 3 години работим много успешно\", завърши Кралев.", "date": "2017.12.11", "title": "България очаква 3 милиона евро от УЕФА за изграждане на футболна инфраструктура"}
{"url": "http://www.dnevnik.bg/evropa/2017/12/11/3095235_gruevski_podade_ostavka_kato_lider_na_vmro-dpmne/", "text": "Бившият македонски премиер Никола Груевски подаде оставка като лидер на опозиционната дясна партия ВМРО-ДПМНЕ, предаде \"Ройтерс\". Четиридесет и седем-годишният Груевски ръководеше Македония повече от десетилетие и собствената си партия от 2003 г. докато през януари 2016 г. скандал с подслушване доведе до падането от власт на блока на ВМРО-ДПМНЕ. Предсрочните избори през декември 2016 г. Завършиха без ясен резултат и оттогава започна дълъг период на парламентарен застой, който завърши през май. Тогава социалдемократът Зоран Заев сформира коалиция с етнически албански партии. ВМРО-ДПМНЕ заяви, че централният комитет на партията е планирал конгрес на 22 и 23 декември след оставката на Груевски. \"Груевски каза, че... оставката му е морален акт, тъй като е нормално човекът, в който всички имат доверие, да поеме отговорността за (изборното) поражение\", се посочва в изявление на партията. През април протестиращи, включително поддръжници на ВМРО-ДПМНЕ, нахлуха в парламента и нападнаха Заев, след като социалдемократите и етническите албанци избраха етнически албанец за председател на парламента. Десетки бяха ранени. ВМРО-ДПМНЕ понесе нов удар, след като  миналия месец полицията арестува  Митко Чавков, бивш вътрешен министър, както и други нейни депутати и активисти по обвинения, свързани с размириците през април.", "date": "2017.12.11", "title": "Груевски подаде оставка като лидер на ВМРО-ДПМНЕ"}
{"url": "http://www.dnevnik.bg/biznes/2017/12/11/3095232_sedem_petrolni_kompanii_se_oplakaha_ot_treidnet_na/", "text": "Седем големи търговци на петролни продукти са подали жалба срещу компания, свързана със зам .-председателя на Народното събрание и лидер на \"Воля\" Веселин Марешки. \"Лукойл България\", \"Еко България\", \"НИС Петрол\", \"Петрол\", \"Синергон петролеум\", \"Ромпетрол - България\" и \"ОМВ България\" са подали оплакване в Комисията за защита на конкуренцията (КЗК) за нелоялна конкуренция от страна на варненската компания, управлявана от майката на Марешки и собственост на съпругата му, се вижда от сайта на КЗК. За намерението на Българската петролна и газова асоциация да сезира КЗК съобщи в края на миналия месец  председателят на организацията и шеф на  \"Лукойл България\" Валентин Златев . Пред медиите той заяви тогава, че има съмнения, че при търговията с горива компании на Марешки не плащат всички дължими данъци и осъществяват дъмпинг. Изказа и подозрение, че над дейността на Марешки е опънат политически чадър.", "date": "2017.12.11", "title": "Седем петролни компании се оплакаха от \"Трейднет\" на Марешки"}
{"url": "http://www.dnevnik.bg/photos/2017/12/11/3095246_snimka_na_denia_kakvo_obshto_ima_princ_filip_s_daniia/", "text": "Новият портрет на британския принц Филип отдава почит на датските му корени. На него той носи Ордена на слона, най-висшето датско отличие. Портретът ще бъде изложен във Великобритания и в скандинавската държава. Преди да се откаже от предишните си титли, за да сключи брак с кралица Елизабет, херцогът на Единбург е бил принц на Гърция и на Дания, която между 1863 г. и 1906 г. е била управлявана от прадядо му Кристиян Девети.  Портретът е дело на австралийския художник Ралф Хайманс, който е рисувал и портрета на кралица Елизабет, посветен на диамантения ѝ юбилей.", "date": "2017.12.11", "title": "Снимка на деня: Какво общо има принц Филип с Дания"}
{"url": "http://www.dnevnik.bg/bulgaria/2017/12/11/3095221_grajdanin_osudi_prokuraturata_zaradi_razsledvane_na/", "text": "Пострадал от т.нар. възродителен процес осъди прокуратурата заради бавно разследване, продължило над 25 години. Производството пред Софийския районен съд (СРС) е било по закона за отговорността на държавата за нарушено право на разглеждане и решаване на делото в разумен срок, информира в днешния си брой в. \" Сега \". Ако първоинстанционното решение бъде потвърдено, Ш.С.М. ще получи обезщетение за неимуществени вреди за периода 1991 - 2017 г., защото претърпял разочарование и страх, че дълги години няма изгледи за приключване на делото и обвиняемите ще останат ненаказани. Гражданинът ще бъде обезщетен и за излъганите му очаквания за възмездие за погазените права и достойнство, емоционално напрежение и загуба на доверие в институциите, както и здравословни проблеми. Досъдебното производство е образувано през 1991 г. и все още не е приключило. Решението за осъждане на прокуратурата, което подлежи на обжалване, е на съдия Даяна Топалова. Ш.С.М. иска 100 хил. лв. обезщетение, но е предявил само частичен иск за 5001 лв. Съдът е съгласен, че \"справедливият размер на обезщетението е 100 хил. лв., и удовлетворява изцяло частичния иск\".  В исковата си молба, подадена през март, Ш.С.М. твърди, че е пострадал от престъпления - побой, въдворяване в лагера \"Белене\" и заточение по време на т.нар. възродителен процес, за които е образувано следствено дело №1/1991 г., неприключило досега.  Прокуратурата се аргументира с голямата сложност на разследването, защото има много обвиняеми и стотици пострадали, чието поведение е допринесло за забавянето, както и че е трябвало да бъдат изпратени съдебни поръчки в чужбина. Според обвинителите вредите на Ш.С.М. са причинени не от неразумния срок на разследването, а от репресиите през т.нар. възродителен процес. Търсеното обезщетение е завишено и не отговаря на вредите, на икономическия стандарт в страната и на съдебната практика, твърдят прокурорите. Съдът не е съгласен. \"Няма фактическа и правна сложност, която да обоснове провеждане на досъдебно производство с продължителност, надхвърляща почти два пъти абсолютната давност, с която се погасява наказателното преследване за престъплението, което се разследва. По същество това поведение представлява отказ от правосъдие, тъй като изключва възможността за упражняване на правата на пострадал в рамките на един човешки живот\", пише съдия Топалова. В решението се разказва как след образуването на разследването през 1991 г. до 1998 г. делото е разглеждано относително ритмично и бързо, като в този период обвиняемите са предавани на съд два пъти. И двата пъти съдът е връщал делото на прокуратурата, защото не са били посочени пострадалите от престъплението. От 1998 г. до 2001 г. не са извършвани никакви действия по посочването им. В периода 2001 - 2004 г. са установени и разпитани 312 пострадали от общо 446. Това е косвено доказателство за неоправданото бездействие от близо 10 години за установяване на пострадалите. От 2002 г. досега останалите 134-ма души не са разпитани - заради неправилно оформена съдебна поръчка или по други неясни причини.  \"Изпълнението на задължението за пълно и всестранно разследване е било въпрос на организация и воля, при положение че е на разположение ресурс на цяла една държава\", пише съдията.  През 2007 г. тогавашният зам. главен прокурор Валери Първанов обясни пред депутатите, че давността по това дело е отдавна изтекла. Тогава той обясни, че образуваното през 1991 г. дело е срещу бившия вътрешен министър Димитър Стоянов, Тодор Живков, Петър Младенов и Пенчо Кубадински. Първоначално обвинението е било за подбуждане към расова или национална вражда и омраза. През 1992 г. Първанов го преквалифицира във военно длъжностно престъпление. Внесено е във Върховния съд през 1993 г., но военният съдия Николай Чирипов го връща с указания да се издирят всички пострадали. ", "date": "2017.12.11", "title": "Гражданин осъди прокуратурата заради разследване на \"възродителния процес\""}
{"url": "http://www.dnevnik.bg/sport/2017/12/11/3095251_milan_e_sledvashtiiat_supernik_na_ludogorec_v_liga/", "text": "Седемкратният европейски клубен шампион \"Милан\" е съперникът на \"Лудогорец\" на 1/16-финалите в Лига Европа. Тимът от Милано е шестият европейски шампион, който ще се изправи срещу българския шампион, и вторият отбор от Италия след \"Лацио\". Преди три години разградчани отстраниха \"орлите\" от Рим в същата фаза от турнира. Първият мач между \"Лудогорец\" и \"Милан\" е на 15 февруари в Разград. Реваншът на \"Сан Сиро\" е на 22 февруари. \"Лудогорец\" се класира за фазата на директните елиминации, след като завърши на второ място в група С. Българският шампион ще играе за трети път в историята си на тази фаза, като успя да я прескочи веднъж – през сезон 2013-2014 срещу \"Лацио\". През миналата кампания тимът от Разград отпадна от \"Копенхаген\". \"Милан\" спечели група D, където беше с гръцкия АЕК, \"Риека\" и \"Аустрия\" (Виена). \"Росонерите\" записаха три победи, две равенства и една загуба. Те не се представят убедително и в  Серия А , като заемат седмо място след 16 изиграни мача и имат 24 точки. За миланския клуб това ще бъде пети тим от Балканския полуостров, който срещат в тазгодишното издание на Лига Европа. В квалификациите \"Милан\" срещна \"Университатя\" (Крайова) от Румъния и македонския \"Вардар\", а в групите пътува до Гърция и Хърватия. \"Росонерите\" имат 18 трофея от европейските турнири, но нито веднъж в славната си история не са печелили Лига Европа или нейния предшественик Купата на УЕФА. На 27 ноември бившият футболист на тима Дженаро Гатузо беше назначен за треньор  след уволнението на Винченцо Монтела . В турнира останаха още двама български представители - националите Ивелин Попов и Георги Миланов. Капитанът на националния тим и неговият \"Спартак\" (Москва) ще срещнат \"Атлетик\" (Билбао), а Миланов и ЦСКА (Москва) - \"Цървена звезда\". \"Астана\", който е воден от Станимир Стоилов, се изправя срещу \"Спортинг\" (Лисабон). Договорът на българския треньор обаче изтича в края на годината, а специалистът призна, че не е получил предложение за нов. Един от фаворитите в турнира \"Арсенал\" изтегли лесен жребий и ще играе срещу шведския \"Остерсунд\". \"Борусия\" (Дортмунд) ще играе с италианския \"Аталанта\", който тази година се завърна в европейските турнири след 27-годишно отсъствие, а \"Наполи\" и \"РБ Лайпциг\" е един от най-интересните сблъсъци в тази фаза на турнира.", "date": "2017.12.11", "title": "\"Милан\" е следващият съперник на \"Лудогорец\" в Лига Европа"}
{"url": "http://www.dnevnik.bg/evropa/novini_ot_es/2017/12/11/3095257_netaniahu_ochakva_es_da_posledva_sasht_v_priznavaneto/", "text": "Израелският премиер Бенямин Нетаняху заяви, че очаква европейските страни да последват САЩ в признаването на Ерусалим за столица на Израел, предаде Би Би Си. Нетаняху е на посещение в Брюксел. Това е първата визита на израелски премиер в града за последните 20 години. Върховният представител на ЕС за външната политика и сигурността Федерика Могерини обаче заяви, че позицията на блока по въпроса остава непроменена. Решението на президента Доналд Тръмп остави САЩ изолирани по изключително чувствителния въпрос между Израел и палестинците. При пристигането си в Брюксел Нетаняху отново приветства действията на Тръмп като заяви, че Ерусалим е бил столица на еврейския народ в продължение на 3000 години и Тръмп просто е поставил фактите категорично на масата. \"Мисля, че всички, или повечето, европейски страни ще преместят посолствата си в Ерусалим, ще признаят Ерусалим за столица на Израел и ще установят силно сътрудничество с нас по въпросите на сигурността, просперитета и мира\", допълни той. Могерини обаче отвърна, че ЕС ще продължи да признава \"международния консенсус\" за Ерусалим. \"Мислим, че единственото реалистично решение на конфликта между Израел и Палестина е основано на две държави с Ерусалим столица и на двете\", отбеляза тя, като осъди атаките срещу евреи по света.", "date": "2017.12.11", "title": "Нетаняху очаква ЕС да последва САЩ в признаването на Ерусалим"}
{"url": "http://www.dnevnik.bg/evropa/novini_ot_es/2017/12/11/3095268_buriata_ana_ostavi_120_000_domakinstva_bez_tok_vuv/", "text": "Бурята \"Ана\" връхлетя Франция и остави 120 000 домакинства без ток, съобщава в. \"Фигаро\", цитиран от БТА. Бурята е съпътствана от обилни снеговалежи, бурни ветрове и силни дъждове. Засегнати са някои западни части на страната и Югоизточна Франция. В няколко района край Лоара над 120 хиляди домакинства са без електричество. Заради силни снеговалежи в Лил и Булон-сюр-Мер е преустановено движението на градските автобуси. Очаква се лошото време да продължи до края на седмицата. Летището в Брюксел затвори Летището в Брюксел \"Завентем\" спря днес работа заради обилния снеговалеж. Засега не се обслужват излитащи и кацащи самолети, съобщиха от аерогарата. Очаква се полетите да бъдат възобновени след почистването на перона и пистите. Силен сняг вали над Белгия от вчера и стана повод за закъснението на много полети. Тази сутрин излитането на много самолети е било забавено, а пристигащите изчакват в небето или биват пренасочвани към други летища. Пътните служби съобщават, че днес е постигнат нов рекорд на задръстванията в страната - над 1000 километра. Въпреки че снежната покривка е едва около два сантиметра и се топи, поддържащите пътищата служби не успяват да се справят. Ураган в Словакия Ураган връхлетя северните части на Словакия и стана причина за налагане на ограничения в работата на ски курортите там, предаде ТАСС. Поривите на вятъра достигнаха 120 километра в час. Повалени са дървета, а на места няма ток. Най-тежко засегнат е курортът Ясна. Метеоролози прогнозират бурен вятър и за днес. Според тях поривите му може да достигнат 180 километра в час. Сняг в Холандия и Великобритания Силният снеговалеж в Холандия доведе до затваряне на училища и принуди властите да посъветват хората да си останат по домовете. Снегът засегна също пътния и железопътния транспорт. Националният метеорологичен институт на Холандия издаде най-високата степен на тревога и предупреди за \"изключително опасни\" условия в страната, предаде \"Ройтерс\". Транспортът бе значително нарушен за втори ден  и във Великобритания .", "date": "2017.12.11", "title": "Бурята \"Ана\" остави 120 000 домакинства без ток във Франция (допълнена)"}
{"url": "http://www.dnevnik.bg/bulgaria/2017/12/11/3095229_kandidat-kupuvachut_na_obshtinska_banka_e_poiskal/", "text": "Лихтенщайнската компания \"Новито опортюнитис\", която подаде единствената оферта да купи дела на Столичната община в \"Общинска банка\", е изпратила заявление за одобрение на сделката в Комисията за защита на конкуренцията, се вижда от сайта на антимонополния регулатор. Компанията е подала заявлението си два дни  след като офертата й беше отворен а. Тепърва предстои Столичният общински съвет да одобри сделката. Освен Комисията за защита на конкуренцията и Българската народна банка пък трябва да провери и разреши сделката. Това е четвърти опит на Столичната община да продаде дела си от 67.65% в банката. Началната цена в търга бе 45.6 млн. лева, като \"Новито опортюнитис\" подаде единствената оферта, но сумата не бе съобщена. Компанията е създадена специално за търга и е собственост на лихтенщайнския фонд мениджър \"КАИАК фонд мениджмънт АГ\" (CAIAC Fund Management AG). \"Новито опортюнитис\" е изпратила заявление за одобрение в КЗК на 7 декември - два дни след отварянето на офертите, като регулаторът има 7 дни да се произнесе - дали ще одобри сделката или не. Така то ще може да бъде използвано на заседанието на Столичния общински съвет на 21 декември, който ще трябва да реши дали купувачът отговаря на изискванията и дали процедурата се е провела по правилата.", "date": "2017.12.11", "title": "Кандидат-купувачът на \"Общинска банка\" е поискал одобрение от антимонополната комисия"}
{"url": "http://www.dnevnik.bg/bulgaria/2017/12/11/3095260_ivo_prokopiev_korumpiraniiat_politicheski_elit_polzva/", "text": "Комисията за отнемане на незаконно придобито имущество (КОНПИ) е  започнала процедура по налагане на запор  на имущества на съиздателя на \"Дневник\" и \"Капитал\" Иво Прокопиев, които да са предварителни обезпечения за евентуален бъдещ иск за конфискация. Засегнато е имущество на семейството и акции и дялове от фирми, между които и 100% от дяловете във фирмата, мажоритарен акционер в \"Икономедиа\" - дружеството издател. В изявление Прокопиев оценява действията на комисията като грубо незачитане на закона и пренебрегване на обективните факти и информира, че е обжалвал в съда актовете й. Според него действията на КОНПИ са произвол, който цели репресия, подчиняване на редакционното съдържание на \"Капитал\" и \"Дневник\" и разрушаване на икономическата база на изданията. \"Случаят показва колко опасно може да бъде превратното прилагане на подобен закон, който вменява презумпция за виновност и атакуваната страна може да се защити едва след налагането на обезпечителните мерки. Той противоречи на основни човешки права и правни принципи, гарантиращи презумпция за невиновност, равенство пред закона и защита на собствеността. Използван срещу медии, той е силен инструмент за цензура\", пише издателят. Той напомня, че правото на ЕС допуска конфискация само след влязла в сила присъда. Активното мероприятие на КОНПИ срещу мен е нагледна илюстрация как т.нар. инструмент на \"гражданска конфискация\", попаднал в ръцете на корумпиран политически елит, ще се използва единствено за мачкане на обществените опоненти на статуквото, пише Прокопиев. През миналата седмица Комисията за отнемане на незаконно придобито имущество (КОНПИ) започна процедура за налагане на запор на мое лично имущество, на имущество на семейството ми и на дружества с мое участие. Бяха запорирани 100% от дяловете във фирмата мажоритарен акционер в \"Икономедиа\", издател на \"Капитал\" и \"Дневник\", както и други акции и дялове на фирми с мое участие, също и идеална част от недвижим имот. Обезпечителните мерки не засягат всекидневното функциониране на засегнатите фирми, изплащането на заплати и изпълнението на търговски ангажименти. След като се запознах с претенциите на КОНПИ, оценявам действията на комисията като грубо незачитане на закона и пренебрегване на обективните факти. Началото на процедурата на КОНПИ за предварителни обезпечения за евентуален бъдещ иск за конфискация почива на две груби манипулации. По отношение на личните доходи и придобитото имущества за 10-годишния период между 2007-2016 година, КОНПИ абсолютно мошенически игнорира значителна част от доходите на семейството ми, като в същото време брои двойно и тройно всички разходи. Напълно е пренебрегната предоставената от мен пълна информация за имущественото ми състояние, както и резултатите от пълните данъчни ревизии на мен и съпругата ми Галя Прокопиева за същия период. Т.нар. \"несъответствие\" между доходи и имущество е само повод да се започне производство, в което да се формулира още по-безумна претенция на комисията, свързана със сделката за \"Каолин\". Второ, основното твърдение на КОНПИ, въз основа на което са поискани обезпечителните мерки, е, че сделката за \"Каолин\" \"заобикаля закона\". Цитират се дословно твърденията на прокуратурата от 2002 г., по времето на главния прокурор Никола Филчев. На базата на това твърдение, се казва, че всички доходи от дивиденти и продажба на акции, свързани с \"Каолин\", подлежат на конфискация. По този начин фиктивната претенция набъбва до 199 милиона лева и комисията започва процедура за вписването на множество обезпечения. Твърденията са абсурдни по няколко причини: КОНПИ няма законови правомощия да разследва или ревизира приватизационни и други сделки. Периодът на сделката за \"Каолин\", 1999-2000 година, излиза далеч извън законовия мандат на комисията, която може да проверява 10 години назад. Освен това е изтекла и абсолютната давност от 15 години. Твърденията на комисията от 2017 г., които пресъздават тезата на прокуратурата от 2002 г., не са верни и това вече е потвърдено от съда. В резултат на образуваните съдебни дела се установи, че при сделката за \"Каолин\" не са извършени законови нарушения. По проведеното разследване има влязла в сила оправдателна присъда на Окръжен съд - Разград, която през 2004 г. е потвърдена окончателно с решение на Върховния касационен съд (ВКС). Очевидно КОНПИ се поставя над закона и Върховния касационен съд. Действията на КОНПИ са произвол, който цели репресия, подчиняване на редакционното съдържание на \"Капитал\" и \"Дневник\" и разрушаване на икономическата база на изданията. Активното мероприятие на КОНПИ срещу мен е нагледна илюстрация как т.нар. инструмент на \"гражданска конфискация\", попаднал в ръцете на корумпиран политически елит, ще се използва единствено за мачкане на обществените опоненти на статуквото. Дори правото на ЕС (Директива 2014/42/ЕС на Европейския парламент) допуска конфискация само при влязла в сила присъда. Случаят показва колко опасно може да бъде превратното прилагане на подобен закон, който вменява презумпция за виновност и атакуваната страна може да се защити едва след налагането на обезпечителните мерки. Той противоречи на основни човешки права и правни принципи, гарантиращи презумпция за невиновност, равенство пред закона и защита на собствеността. Използван срещу медии, той е силен инструмент за цензура. Проверката на КОНПИ започна, след като прокуратурата повдигна абсурдни обвинения във връзка с приватизацията на миноритарния дял на ЕВН на борсата и по този начин показа как на практика действа целият механизъм за натиск чрез фалшиви обвинения и запори на истинско имущество. Всички действия на КОНПИ по наложените обезпечения са обжалвани в срок пред Бургаския апелативен съд. Продължавам да съм оптимист, че все още България е правова държава и по съдебен път ще бъде сложен край на този политически произвол. Иво Прокопиев София, 11 декември 2017 година", "date": "2017.12.11", "title": "Иво Прокопиев: Корумпираният политически елит ползва \"гражданската конфискация\", за да мачка опонентите"}
{"url": "http://www.dnevnik.bg/bulgaria/2017/12/11/3095284_slujitelite_na_bolnicata_v_lovech_zapochvat_protesti/", "text": "Лекарите, медицинските сестри и общият персонал на болницата в Ловеч МБАЛ \"Проф. д-р П. Стоянов\" започват предупредителни протестни действия с искане да има бъдат изплатени дължимите им заплати от септември насам. Те ще излизат на стачки пред болницата всеки ден по обед тази седмица, а ако искането им не се изпълни до сряда \"и не се пристъпи към сериозни действия за стабилизиране финансовото състояние на болницата, ще бъдат предприети и ефективни протестни действия\". Т.е. от четвъртък заплашват да спрат дейността си. Работещите в многопрофилната държавна болница в Ловеч са изпратили декларация с искането и ултиматума си до Народното събрание, министър-председателя Бойко Борисов, здравния министър Кирил Ананиев и още държавни институции, както и синдикалните организации и съсловната на лекарите. Документът е подписан от почти всички началници на отделения, както и от повечето лекари и медицински сестри в болницата. В него се посочва, че в момента в лечебното заведение липсват \"животоспасяващи медикаменти, консумативи, условия за лекуване на пациентите\". Миналата седмица Министерството на здравеопазването обяви  началото на съвместна акция с МВР и прокуратурата за проверки на причините за източването на здравната каса  и лошото финансово състояние на голяма част от държавните и общинските областни болници. Тези във Враца и в Ловеч бяха посочени като отчетливи примери от прокурора Сотир Цацаров за това как пари не остават в лечебното заведение, ако има договор с частна болница на същия терен, която припокрива дейностите й. Финансовата криза в Ловешката болница продължава втора година въпреки смяната на ръководството и  намесата на здравното министерство това лято .", "date": "2017.12.11", "title": "Служителите на болницата в Ловеч започват протести за заплатите си"}
{"url": "http://www.dnevnik.bg/bulgaria/2017/12/11/3095285_putna_policiia_zapochva_masovi_proverki_za_alkohol_i/", "text": "От днес до неделя - 17 декември, на територията на цялата страна ще има масови проверки от Пътна полиция за алкохол и наркотици или техните аналози. Освен в България акцията ще се проведе във всички страни - членки на  Европейската мрежа на службите на пътна полиция – TISPOL , информира пресцентърът на МВР. Операцията има за цел - осъзнаването от шофьорите на последствията, които биха причинили, карайки кола, след като са пили или употребили наркотични вещества. Една от трите основни причини за възникване на тежки катастрофи с голям брой жертви по европейските пътища е именно шофирането след употреба на алкохол и/или наркотични вещества. По време на проверките освен за алкохол и наркотици полицейските екипи ще следят и за наличие на валидна задължителна застраховка \"Гражданска отговорност\".", "date": "2017.12.11", "title": "Пътна полиция започва масови проверки за алкохол и наркотици"}
{"url": "http://www.dnevnik.bg/sviat/2017/12/11/3095293_njuiorkskata_policiia_razsledva_vzriv_v_manhatun/", "text": "Нюйоркската полиция проверява информация за експлозия с неизяснен произход в Манхатън. Един мъж е задържан, няма други ранени освен него, съобщиха силите за сигурност. Според източници на Си Ен Ен той е имал самоделна бомба, която обаче е била дефектна. Мястото на инцидента е на 42-ра улица и Осмо авеню, близо до Емпайър стейт билдинг и \"Таймс скуеър\". На самия ъгъл се намира терминалът за междущатските автобуси Port Authority - най-натоварената спирка в САЩ. През нея минават около 8000 автобуса дневно. Първите медийни съобщения гласяха, че взривът е бил там. Според официалното съобщение на полицията някои линии на метрото са евакуирани. За инцидента са били брифирани кметът на Ню Йорк Бил де Блазио и президентът Доналд Тръмп.", "date": "2017.12.11", "title": "Нюйоркската полиция разследва взрив в Манхатън"}
{"url": "http://www.dnevnik.bg/evropa/novini_ot_es/2017/12/11/3095323_partiiata_na_merkel_othvurli_ideiata_na_shulc_za/", "text": "Високопоставени членове на партията на германския канцлер Ангела Меркел отхвърлиха визията за \"Съединени европейски щати\" на социалдемократите, с които се надяват да сформират голяма коалиция, предаде \"Ройтерс\". Лидерът на Социалдемократическата партия (SPD) Мартин  Шулц миналата седмица  призова  за по-тясна интеграция в Европейския съюз с цел да се постигне идеята за Съединени европейски щати до 2025 г. Консерваторите на Меркел се надяват SPD да се съгласи на съюз с тях, след като разговорите за трипартийна коалиция със Свободните демократи и Зелените се провалиха. Дискусиите за запазване на коалицията между консерватори и социалдемократи, която управляваше Германия от 2013 г., ще започнат в сряда, но засега изглежда, че двете партии ще се сблъскат по въпроса за бъдещето на Европа. Според парламентарния лидер на християндемократите Фолкер Каудер европейското предложение на Шулц представлява \"опасност за ЕС и за одобрението на гражданите за Европа\". През уикенда шефът на кабинета на Меркел Петер Алтмайер определи идеята, и най-вече времето за постигането й, като нереалистични. Междувременно социологическо проучване за вестник \"Билд\" показа, че 30% от германците подкрепят идеите на Шулц, докато 48% ги отхвърлят. По думите на Каудер е необходимо Европа да бъде подкрепена, но също така е важно да се признае, че в момента хората искат \"сигурност, която вярват, че могат да намерят в националните държави\". \"Предложението освен това ще постави в риск работата по обединението, която е уникална в историята на света, защото повечето държави членки несъмнено няма да участват в създаването на съединени щати.\" Нова голяма коалиция Алтмайер сподели, че е бил изненадан от предложението на Шулц. Според него е по-добре да се обърне внимание на специфични проблеми в Европа като безработицата, защитата на външните граници и икономическите политики. \"Дискусията дали Европа трябва да бъде федерална държава, конфедерация или съединени щати е за учените и за журналистите, не за германската външна политика\", отбеляза той. \"Евентуални Съединени европейски щати ще означават прехвърляне на държавен суверенитет към Брюксел и няма да има мнозинство за това в много страни от ЕС\", допълни той. Меркел също бе скептична. Миналата седмица тя посочи, че по-скоро би се концентрирала върху повече сътрудничество в областта на отбраната до 2025 г. или заетостта и иновациите. Християнсоциалният съюз (CSU), баварската сестринска партия на Меркел, също отхвърли плана на Шулц. SPD обаче защити предложенията, като външният министър Зигмар Габриел каза, че те биха гарантирали, че европейския глас се чува на световната сцена в момент, когато влиянието на Азия, Латинска Америка и Африка нараства. По-рано днес Меркел призова за бързи усилия за сформиране на стабилно ново правителство, като каза, че има обещаващи области от общ интерес със социалдемократите за бъдещето на Европа и тясното сътрудничество с Франция. \"Светът чака да сме готови да действаме\", подчерта Меркел на среща с лидерите на нейната партия. По думите й Германия се нуждае от стабилно правителство, което да работи в тясно сътрудничество с Франция и да се възползва от историческата възможност да подсили Европа през 2018 г. преди следващите европейски избори през 2019 г.", "date": "2017.12.11", "title": "Партията на Меркел отхвърли идеята на Шулц за \"Съединени европейски щати\""}
{"url": "http://www.dnevnik.bg/bulgaria/2017/12/11/3095470_nezakonnite_podslushvaniia_sa_po_iskane_na_dans/", "text": "Подслушванията на политици, журналисти и магистрати през 2016 година в нарушение на закона е било по искане на Държавна агенция \"Национална сигурност\", прокуратурата и Главна дирекция \"Борба с организираната престъпност\", каза днес по Би Ти Ви директорът на бюрото за контрол на използването на Специални разузнавателни средства (СРС) Бойко Рашков. Той допълни, че нагласата на поискалите незаконното използване на СРС е била, че \"едва ли не те са над закона и могат да го нарушават, когато си поискат, тъй като процедурата е тайна, еднолична и никой не иска да гледа в папките\". По закон, за да бъде послушван даден човек, \"трябва да има данни, че е участвал в извършването на тежко умишлено престъпление, т.е. наказуемо с повече от пет години лишаване от свобода, или друго по-тежко наказание. Но не за всички тежки умишлени престъпления, а само онези, които законът очертава\", разясни Рашков. Той посочи, че има и нарушаване на изискването наблюдението да продължи максимум 180 дни, като при най-фрапиращия случай то е вървяло 480 дни. Бойко Рашков не се съгласи с критиките на депутати от ГЕРБ, че докладът,  който изнесе пред парламента през миналата седмица , преследва политически цели. \"Тези лица, за които за 2016 г. сме констатирали, че спрямо тях са прилагани неправомерно СРС, тези действия са извършвани в различен период от време, по времето на управлението на различни мнозинства\", поясни той. Рашков се оплака, че с нареждане на главния прокурор Сотир Цацаров от бюрото вече нямат право да се запознаят с придобитите доказателствени материали при следене и подслушване, което пречи проверките да се извършат докрай. \"Това е изкуствено създадена пречка от главния прокурор\", обобщи Рашков.", "date": "2017.12.11", "title": "Незаконните подслушвания са по искане на ДАНС, прокуратурата и ГДБОП, каза Бойко Рашков"}
{"url": "http://www.dnevnik.bg/sport/2017/12/11/3095464_sportnoto_ministerstvo_se_obiavi_kategorichno_za_vtori/", "text": "Спортният министър Красел Кралев обяви, че неговото ведомство категорично подкрепя изграждането на втори кабинков лифт в Банско. Днес той взе участие в  кръгла маса за национален парк \"Пирин\" и ски зона \"Банско\" , организирана от Министерството на околната среда и водите. Кралев заяви, че с настоящата инфраструктура е \"почти невъзможно\" да се създадат условия за развитие на зимните спортове в България. По думите му вече било крайно време да се вземе решение за построяването на втори лифт в Банско. \"Алтернативата на кабинковия лифт са над 130 микробуса с по 15 места, които да извозват туристи всеки час. Ясно е кое ще доведе до по-големи щети за околната среда. Това ще причини и негативен имидж за България като ски дестинация\", каза Кралев. Спортният министър обясни, че е участвал в множество кръгли маси по темата и не бил чул \"нито един експерт да изкаже аргументи срещу изграждането на втори кабинков лифт и разширяването на мрежите от ски писти в България\". Кралев използва успехите на сноубордистите Радослав Янков и Александра Жекова като довод за разширяването на ски зоната. \"Ние сме задължени да осигурим адекватни условия за практикуване на зимни спортове за нашите деца, за да могат да спортуват и да обикнат природата\", каза той. \"Трябва да тръгнем категорично към разширяване на инфраструктурата за зимни спортове. Нужно е да се изгради не само втори лифт, но и ски писти. Обществените нагласи са категорично в тази посока\", допълни спортният министър. Кралев каза още, че приоритет на ММС е да създадат условия за развитие на масовия и детско-юношеския спорт, но в момента това няма как да се случи. \"Как да се създадат условия за подготовка на спортисти при по-малко от 200 км писти в цялата страна в сравнение със 7000 км в Чехия и 1800 км в Словения?\" \"За мен като министър на младежта и спорта най-важно е да създадем условия както за професионален, така и за масов спорт, който е важен за здравето на нацията\", продължи той. Кралев приветства инициативата на екоминистерството за днешния дебат и заяви, че спортното министерство ще окаже логистична подкрепа за реализирането на проекта за разширяване на ски зоните.", "date": "2017.12.11", "title": "Спортното министерство се обяви \"категорично за\" втори лифт в Банско"}
{"url": "http://www.dnevnik.bg/ot_vas/novini_ot_vas/2017/12/11/3094627_ciklamata_kato_koledna_ukrasa/", "text": "Цикламата, много красиво и капризно цвете. Най-силни за развитие на растението са зимните месеци - от декември до април. В природата като диво растение се среща в Централна Европа и по Средиземноморието. Виждала съм го да цъфти през зимата в парковете на Северна Италия.", "date": "2017.12.11", "title": "Цикламата като коледна украса"}
{"url": "http://www.dnevnik.bg/evropa/novini_ot_es/2017/12/11/3095195_s_ednoposochen_bilet_za_bejancite_liderut_na_severna/", "text": "Лидерът на италианската партия, която се надява да извлече изгода от нарастващото негодувание към мигрантите и кандидатите за убежище, заяви пред свои привърженици в Рим вчера, че би било \"страхотно\", ако спечели националните избори и неговото правителство издаде еднопосочен билет за бежанците, които не заслужават да останат в страната. Матео Салвини иска да изведе антиимигрантската Северна лига, основана през 1991 г. като регионална партия в богатия италиански Север, до първия й премиерски мандат на националните избори, предвидени за началото на 2018 г. За да постигне това, Салвини се нуждае от подкрепа от Юга, един слабо развит район на Италия, която Северната лига от дълго време критикува, че оцелява благодарение на правителствени помощи. Много от хилядите участници в митинга в Рим на Салвини бяха дошли от Южна Италия. Една от тях бе Адриана Доменикони, която пътувала с автобус от град Матера, намиращ се на \"извивката на ходилото\" на италианския ботуш. \"Ние вече не сме за противопоставяне Север - Юг, а за противопоставяне срещу онези, които превземат страната ни\", казва тя. Доменикони визира стотиците хиляди кандидати за убежище и икономически мигранти, които получиха подслон в Италия, след като бяха спасени в морето от трафикантските лодки, отплавали от либийските брегове. Допитвания до общественото мнение показаха, че много италианци упрекват новодошлите за престъпления. \"Евентуално наше правителство ще отвори широко вратите за жени и деца, които бягат от войната. Но не и за онези, които носят война в страната ни\", обеща Салвини и добави, че за тях ще трябва еднопосочен билет, \"за да ги върнем обратно\". Целта на митинга вчера беше противопоставяне на законопроекта за гражданството, подкрепян от левоцентристкото правителство на Демократическата партия, оглавявано от Паоло Джентилони, което иска парламентът да го приеме преди края на мандата на законодателното събрание през март. Спорен законопроект Понастоящем децата, родени в Италия в семействата на мигранти с дългосрочни разрешителни за пребиваване, трябва да чакат, докато навършат 18 години, за да поискат италианско гражданство. Проектозаконът ще направи възможно деца на мигранти на 12 години, родени в Италия, както и онези, дошли в Италия като деца, да могат да кандидатстват за получаване на италианско гражданство след пет години учене в страната. Заявявайки, че гражданството не е \"изборен подарък\", Салвини каза на подкрепящото го множество в Рим, че законопроектът \"няма да мине в парламента благодарение на Северната лига и на вас\". Десен фронт Северна лига планира да участва в изборите в съюз с десноцентристката партия \"Форца Италия\" на бившия трикратен премиер Силвио Берлускони и с малката дясна партия \"Италиански братя\". Берлускони, който заради присъда за данъчни измами няма право да се кандидатира за избираема длъжност и приема себе си за лидер на италианските десноцентристи, не е изразил подкрепа за евентуален премиерски мандат на Салвини. Допитвания до общественото мнение, публикувани миналата седмица, показват, че партията на Берлускони има преднина от два пункта пред Северната лига. Берлускони се надява, че трипартиен съюз ще даде на коалицията достатъчно гласове, за да се превърне тя в най-голямата сила в парламента и да получи премиерския мандат. Салвини обсипа на вчерашния митинг с похвали американския президент Доналд Тръмп и руския президент Владимир Путин - първия за данъчните реформи и борбата срещу незаконната имиграция, а втория за \"защитата на ценностите и националните граници\". Относно надеждите си да стане премиер Салвини каза: \"Ако италианците го поискат, ще стане прекрасна реалност.\" /БТА", "date": "2017.12.11", "title": "С \"еднопосочен билет\" за бежанците лидерът на Северна лига иска да спечели властта в Италия"}
{"url": "http://www.dnevnik.bg/bulgaria/2017/12/11/3095480_borisov_poiska_ot_mei_brekzit_da_ne_povliiae_na/", "text": "Брекзит да не повлияе по никакъв начин на правата на българите. Както на тези, които от години са във Великобритания, така и на тези, които предстои да отидат в страната в бъдеще. Това е поискал премиерът Бойко Борисов при разговора си днес с премиера на Обединеното кралства Тереза Мей. \"Лошо нещо е Брекзит, трябва да го преодолеем, да минем през него\", допълнил министър-председателят на България. След срещата Борисов обяви също, че има голяма възможност, завършващите български училища във Великобритания ученици, да държат изпити на родния си език. Тереза Мей е приела поканата на Бойко Борисов да посети България през май. Пред журналистите, след срещата, българският премиер не изневери на традиционния си стил като отбеляза: \"Не че съм толкова хубав ме канят, но това, което направихме за Балканите, се оценява високо\". Живописно обясни и как е бил почерпен с английски чай. \"Пихме, казах на Тереза Мей, дай да видим този английски чай, четох, четох в България, че ще пия английски чай, дай да го видя\", каза Борисов пред. В България той смята да впечатли Тереза Мей с кисело мляко.", "date": "2017.12.11", "title": "Борисов поиска от Мей Брекзит да не повлияе на правата на българите във Великобритания"}
{"url": "http://www.dnevnik.bg/zelen/2017/12/11/3095471_stranite_po_kazusa_pirin_se_sbluskaha_ima_li_ili_niama/", "text": "Коренно противоположни твърдения за това дали ще се промени площта на концесията на ски зона Банско и дали навлиза в обекта на световно наследство на ЮНЕСКО заявиха днес двете страни в казуса за национален парк Пирин – държавата в лицето на отговорния министър на екологията Нено Димов от една страна и природозащитните организации от екокоалиция \"За да остане природа в България\". И двете страни в спора обаче се позовават на един и същи документ – проектът за промени в концесионния договор с \"Юлен\". Въпреки че проекто-решенията за Пирин бяха отложени на предишното заседание на Министерски съвет по настояване на министър-председателя Бойко Борисов, точката не е отпаднала от дневния ред на кабинета и най-вероятно ще се гласува още тази сряда, когато се готви и граждански протест в защита на Пирин. Площта на концесията: променя ли се или не се? \"Трябва да е ясно, че площта на концесията не се променя от тази, която е била при подписването на концесията през 2001 г. И границите на буферната зона остават такива, каквито си били тогава,\" обяви Нено Димов след края на втората среща по темата със заинтересованите страни, на която  представителите на природозащитните организации отказаха да присъстват . Като мотив те посочиха, че не са получили отговори на поставените от тях въпроси до вицепремиера Валери Симеонов на първата среща на 20 ноември. Димов и повечето участници в срещата - още двама министри, двама бивши екоминистри, представители на бизнеса заявиха готовност да действат твърдо и решително с казуса Пирин. На разговора липсваха заявилите предварително участие Валери Симеонов и Красимир Каракачанов. Димов припомни, че през 2010 г. ЮНЕСКО изключи ски-зоната от защитения обект в парка и го обособи в буферна зона заради застрояването там. Сега, подчерта министърът, в тази зона може да се строят ски писти и съоръжения. Според министъра на туризма Николина Ангелкова това, че концесионната площ не излиза от буферната зона освобождава България от задължението да се допита до Комитета на ЮНЕСКО преди да гласува проектите за решенията за концесията и за плана за управление на национален парк Пирин. Новите площи излизат от буферната зона със 70 ха и включват части от обекта на ЮНЕСКО, показва обаче ГИС карта, която отразява координатни регистри, записани в обновения договор за концесия, публикувана днес от коалиция \"За да остане природа в България\". Визуализацията е направена от двама независими експерти по ГИС, които са показали едни и същи резултати за предвижданата площ, обясни за \"Дневник\" Стефан Аврамов от БФ \"Биоразнообразие\". Той е категоричен, че анализът и визуализацията на експертите е точен и показва как новите площи излизат от буферната зона и включват части от зоната за ограничаване на човешкото въздействие на Национален парк \"Пирин\". Това е в нарушение на решенията на Комитета за световно наследство. \"Този, който твърди, че новата площ не излиза от буферната зона и не навлиза в обекта на световно наследство е или лъжец, или некомпетентен,\" заяви Аврамов. Той обясни още, че използването на кадастрален регистър в доскоро секретната система от 70-та година, противоречи на законодателството, създава и сериозни затруднения за визуализация.  Затова от Коалицията настояват МОСВ да качи на уеб сайта си границите на зоните в парка, границите на световното природно наследство и буферната зона, резултатите от картирането на концесията от Топ Гео, както и настоящата и бъдещата концесия в класическите шейп файлове, което да улесни визуализацията какво се предлага и къде ще е то.  Няма да се чака новия закон за концесиите Като мотив за по-бързо гласуване на нов договор с Юлен, Нено Димов изтъкна, че концесията трябва да бъде приведена в съответствие със сегашното законодателство. На въпрос защо тогава не се изчака приемането на новия закон за концесиите, които ще бъде гласуван след по-малко от месец, за да не се налага отново ревизия на договора, Димов каза: \"този концесионен договор не е съобразен с предишния закон, отлага се от много време.\" По думите му тази концесия \"не влиза в обхвата на директивата за концесиите, който новият закон ще имплементира.\" Новият закон обаче засяга три вида концесии, а именно за строителство; за услуги; за ползване на публична държавна или публична общинска собственост. Концесията за ски зона Банско е записана е за ползване на държавна собственост и явно законът важи и за нея. Мотиви \"за\" обновена концесия През 2007 г. беше направена проверка на концесионната площ и от замерванията на място стана ясно, че концесионерът е нарушил договора като е надстроил позволената площ. Днес обаче бившият министър Нона Караджова, по чието време беше направена проверката, днес разказа една по-различна версия: \"На пръв поглед установихме, че това което измерихме противоречи на концесионния договор – че договорената площ е 90 ха, а нашето замерване показа, че 50% от тази площ е надвишена. Оказа се, че не сме прави, доколкото има огромни противоречия в договора. Не бяхме прочели приложенията, които противоречат  на първите точки в документа,\" обясни Караджова. Така тя заключи, че има огромен брой противоречия в договора и той има нужда от промяна. По думите й, това че , истинските проблеми са \"киселинните дъждове, вредителите в горите, които поразяват горите и мокрия сняг.\" Сред мотивите за бързо гласуване на решенията, посочени по време на срещата многократно бяха изтъкнати тезите, че обновената концесия и план за управление на парка ще помогнат да няма опашки пред кабинката, че лифтът е по-екологичен транспорт от автобусите и колите. Концесионното възнаграждение и методът на изчислението му са свързани с приходите, а не с площта, ако има повече приходи, ще има и по-висока такса, обясни другата поправка в договора Нено Димов и така отговори на критиките, че заложената такса за държавата е много малка. Димов обясни липсата на природозащитните организации не като отказ от присъствие, а като знак, че те нямат допълнителни въпроси и аргументи. От екокоалицията обаче изпратиха над 100 въпроса около казуса с национален парк Пирин и настояват за отговори преди да има други срещи. Ангелкова: Пирин е абсолютно защитен Николина Ангелкова обяви, че Министерство на туризма ще подкрепи втори лифт, защото това дава достъп на гражданите до планините и е решение за развитие на планинския туризъм. Всяка една дейност, която ще се осъществява в буферната зона, задължително ще минава през всички процедури, включително през екологични оценки, посочи тя. По думите й, национален парк Пирин е абсолютно защитен. Кралев: Няма дебат дали, а колко \"Въпросът е не дали ще строим още ски писти и инфраструктура, а колко,\" заяви спортният министър Красен Кралев, според който няма друга алтернатива. Като аргумент той изтъкна как най-добрите ни състезатели нямало къде да тренират в България и ходят да се подготвят в чужбина \" 200 км писти са крайно недостатъчни за цялата страна, смята Кралев и прави сравнение с Чехия – 7000 км и Словения – 1800 км. Евдокия Манева: Концесията е полезна за България \"Концесията започна преди 18 г. Имах усещането, че това е една хубава концесия, макар и с несъвършенства, това беше първият по рода си концесионен договор,\" започна дългото си изказване Евдокия Манева, по чието време беше сключен договора с \"Юлен\". Тя призова министърът и правителството да бъдат решителни и да гласуват решенията като обвини природозащитниците в манипулации. По думите й всички въпроси, поставени от еколозите, внушават, че \"всички участвали сме мошеници...Мамят младите хора, които викат под прозорците на ведомството за оставка на министъра.\" Манева подчерта, че концесията е полезна за България и няма никакви екологични нарушения, водените съдебни делата доказали, че от концесията няма никакви негативни последици за околната среда, нямало и незаконни обекти в ски зоната. Според нея било категорично доказано, че обектът на ЮНЕСКО не застрашен. \"Договорът за концесията е несъвършен и трябва да бъде поправен,\" каза още Манева. Нито Евдокия Манева, нито друг от присъстващите в залата споменаха за наскоро излезлия нов   доклад за състоянието на обектите на ЮНЕСКО  , който констатира  сегашното състояние на Национален парк \"Пирин\".  Посочените причини в доклада са  \"нарушаването и раздробяването на обекта, свързани с изключването на ски зоните, които са несъвместими със статута на световното наследство (сега част от буферната зона). Особено заради възможните последици от допълнително отслабване на режима на опазване, резултат от новия план за управление, ако бъде одобрен.\" \" за по-нататъшното развитие на ски зоните и дърводобив в Национален парк \"Пирин\" са довели до проект на план за управление, който, ако бъде одобрен, ще доведе до широко разрушаване на обекта\", пише в резюмето на доклада, поръчан от ЮНЕСКО. Бранимир Ботев от Институт за европейски изследвания обяви резултати от експресно направено проучване за нагласите на хората, направено през последните четири дни след заседанието на кабинета. 67% от анкетираните смятали, че месните хора и общината трябва да решат дали да се развива туризъм в региона им. На въпроса: \"Смятате ли, че някой има интерес да няма втора кабинка?\" 47% посочват екологичните организации.", "date": "2017.12.11", "title": "Страните по казуса \"Пирин\" се сблъскаха има ли или няма промяна в площта на концесията"}
{"url": "http://www.dnevnik.bg/sport/2017/12/11/3095476_edinstvetno_cska_-_sofiia_podade_dokumenti_za_uchastie/", "text": "Само едно дружество е подало документи за участие в  конкурса за отдаване под наем  на стадион \"Българска армия\" и тренировъчната база \"Панчарево\". Това е ръководеният от Гриша Ганчев ПФК \"ЦСКА - София\", съобщи спортният министър Красен Кралев.  Срокът за подаване на документи изтече днес в 17.00 часа. Желаещите да участват в конкурса трябваше да внесат депозит от 100 хиляди лева. Сумата е била преведена в посочения срок, а документите са били депозирани от изпълнителния директор на \"ЦСКА - София\" Пламен Марков, обяви Кралев. Другото дружество, което претендираше за базите -  \"ЦСКА 1948\", се отказа от участие . Аматьорският клуб е закупил документацията, но днес обяви, че няма да се включи в процедурата. \"За нас това е псевдоконкурс. Един нагласен мач, в който резултатът е ясен. Победителят също е ясен - това е отборът на ПФК \"Литекс\", който бе преименуван съвсем наскоро\", каза председателят на управителния съвет \"ЦСКА 1948\" Добрин Гьонов. От клуба заявиха пред \"Дневник\", че са имали голямо желание и са обмисляли всякакви варианти, но \"условията са такива, че не позволяват\". Сред задължителните критерии за включване в конкурса бяха кандидатът да има капитал от 5 млн. лева и оборот от поне 15 млн. лева без ДДС за последните три финансови години. \"На 13 декември 2017 г. от 11.00 часа в открито заседание комисия от петима членове, определена със заповед на изпълнителния директор на \"Сердика спортни имоти ЕАД\", ще отвори документите, за да определи дали \"ЦСКА - София\" отговаря на условията за допустимост\", обясни Кралев.", "date": "2017.12.11", "title": "Единстветно \"ЦСКА - София\" подаде документи за участие в конкурса за базите"}
{"url": "http://www.dnevnik.bg/citat_na_deniia/2017/12/11/3095474_citat_na_denia_vuprosut_ne_e_dali_a_kolko_ski_pisti_i/", "text": "И Това заяви спортният министър Красен Кралев по време  на кръглата маса за национален парк \"Пирин\" и ски зона \"Банско\" , организирана от Министерството на околната среда и водите. Кралев обяви, че неговото ведомство  категорично подкрепя както изграждането на втори лифт в Банско , така и разширяването на ски мрежата. Той заяви, че това е крайно наложително, защото при \"настоящата инфраструктура е почти невъзможно да се създадат условия за развитие на зимните спортове в България\". \"Алтернативата на кабинковия лифт са над 130 микробуса с по 15 места, които да извозват туристи всеки час. Ясно е кое ще доведе до по-големи щети за околната среда. Това ще причини и негативен имидж за България като ски дестинация\", каза Кралев. Спортният министър обясни, че е участвал в множество кръгли маси по темата и не бил чул \"нито един експерт да изкаже аргументи срещу изграждането на втори кабинков лифт и разширяването на мрежите от ски писти в България\".", "date": "2017.12.11", "title": "Цитат на деня: Въпросът не е дали, а колко ски писти и лифтове са необходими"}
{"url": "http://www.dnevnik.bg/ot_vas/novini_ot_vas/2017/12/11/3094436_orhidei_venerina_pantofka/", "text": "Изобилие от орхидеи - тази година уцелих момента", "date": "2017.12.11", "title": "Орхидеи \"Венерина пантофка\""}
{"url": "http://www.dnevnik.bg/sviat/2017/12/11/3095488_zapodozreniiat_za_vzriva_v_manhatun_e_bil_pod/", "text": "Заподозреният  за взрива в Манхатън днес  е бил под влиянието на \"Ислямска държава\" и други терористични групировки, заяви днес губернаторът на американския щат Ню Йорк Андрю Куомо, цитиран от \"Ройтерс\". 27-годишният Акайед Уллах е бил недоволен, по някаква причина - заради житейска ситуация или международни събития, допълни Куомо. Мъжът, с прикрепена към тялото самоделна бомба, предизвика експлозия в подлез към метрото в Манхатън, близо до емблематичния Таймс скуеър, в час пик. Трима души, включително един полицай, бяха леко ранени. Атентаторът е по-сериозно пострадал, като има обгаряния и разкъсвания. Улах, е родом от Бангладеш, а не както първоначално беше обявено от Узбекистан. Той живее в САЩ от седем години. От 2012 до 2015 г. той имал разрешително за управление на такси и лимузина, което обаче изтекло. Заподозреният за днешния взрив в Ню Йорк не е имал криминално досие в родния Бангладеш и е посетил за последно страната през септември. Това съобщи началникът на бангладешката полиция, цитиран от \"Ройтерс\". Кметът на Ню Йорк Бил де Блазио заяви, че инцидентът е бил опит за терористична атака.", "date": "2017.12.11", "title": "Заподозреният за взрива в Манхатън e бил под влиянието на \"Ислямска държава\""}
{"url": "http://www.dnevnik.bg/sviat/2017/12/11/3095490_ukrainski_sud_osvobodi_ot_aresta_mihail_saakashvili/", "text": "Украински съд освободи тази вечер от ареста опозиционера Михаил Саакашвили, предадоха световните агенции. Съдия Лариса Цокол от Печорския районен съд в столицата Киев не удовлетвори искането на прокуратурата да остави бившия грузински президент под стража. Саакашвили и негови привърженици, включително няколко украински депутати, посрещнаха решението с аплодисменти. Украинската прокуратура обвинява 49-годишния опозиционер в подпомагане на престъпна организация - обвинения, които той твърди, че са били изфабрикувани, за да бъде възпрепятствана неговата кампания да свали от власт президента Петро Порошенко, отбелязва \"Ройтерс\".", "date": "2017.12.11", "title": "Украински съд освободи от ареста Михаил Саакашвили"}
{"url": "http://www.dnevnik.bg/sviat/2017/12/11/3095492_velikobritaniia_niama_da_plati_nishto_za_brekzit_bez/", "text": "Обещанието на Великобритания да плати между 40 и 44 млрд. евро по сметката за развода с ЕС е условие, което ще бъде изпълнено само ако бъде договорено бъдещо споразумение с Евросъюза, каза днес в британския парламент премиерът Тереза Мей, цитирана от световните агенции и БТА. \"Ако не се договорим за такова партньорство, то тогава и тази оферта слиза от масата\", каза тя. Британският премиер обясни и за т. нар. \"пълно съответствие на регулациите\", което Обединеното кралство ще запази със страните на ЕС по въпроси, засягащи Република Ирландия, с цел да се избегне твърда граница между нея и британската провинция Северна Ирландия. Именно това бе последният компромис, който позволи споразумението между Лондон и Брюксел, позволяващо да се премине към втория етап на преговорите - за бъдещите отношения между тях след развода. Според Мей до тази формулировка ще се прибегне само в краен случай. \"Ние вярваме, че естественото решение на този въпрос ще дойде със споразумението, което ще постигнем чрез преговори с ЕС\", посочи тя. Мей каза, че Брекзит е уникално предизвикателство за Северна Ирландия, която ще напусне ЕС като част от Великобритания, и за Ирландия, която ще остане в ЕС. Тя се зарече да защити статута на Северна Ирландия като част от единния пазар на Обединеното кралство, с което потвърди, че тази територия ще излезе от общия пазар и митническия съюз на ЕС. \"Не може да се поставя под съмнение нашето твърдо намерение да избегнем бариери по направление както север-юг (Северна Ирландия - Република Ирландия), така и изток-запад (Великобритания - Северна Ирландия)\", подчерта Мей.", "date": "2017.12.11", "title": "Великобритания няма да плати нищо за Брекзит без споразумение по всички теми с ЕС, заяви Мей"}
{"url": "http://www.dnevnik.bg/sviat/2017/12/11/3095494_za_rusiia_i_turciia_reshenieto_na_sasht_za_erusalim/", "text": "Русия и Турция смятат, че решението на Съединените щати да признаят Ерусалим за столица на Израел дестабилизира Близкия изток. Това заяви руският президент Владимир Путин след среща тази вечер в Анкара с турския си колега Реджеп Тайип Ердоган, предаде ТАСС, цитирана от БТА. Путин предупреди, че решението на американската администрация няма да помогне за уреждане на ситуацията в Близкия изток, а точно обратното - ще дестабилизира и без това сложната обстановка в региона. Руският и турският президент обсъдиха също начините за решаване на конфликта в Сирия. Руските войници, изпратени в Сирия, вече са започнали да се връщат у дома. Точният срок на изтеглянето ще зависи от обстановката, обяви тази вечер министърът на отбраната Сергей Шойгу, цитиран от ТАСС. Шойгу каза това в Турция, където придружава президента Владимир Путин. По-рано днес  Путин посети руската военновъздушна база в Сирия  \"Хмеймим\", където обяви, че най-боеспособните международни терористични групировки в тази страна са разгромени. Той нареди да започне изтегляне на значителна част от руския контингент в Сирия, където според него са създадени условия за политическо уреждане на ситуацията под егидата на ООН. В съответствие с международни споразумения в Сирия ще продължи да работи руският Център по помиряването на враждуващите страни. Русия освен това ще запази две постоянни военни бази в Сирия - в Тартус и Хмеймим, обяви Путин.", "date": "2017.12.11", "title": "За Русия и Турция решението на САЩ за Ерусалим ще дестабилизира Близкият Изток"}
{"url": "http://www.dnevnik.bg/photos/2017/12/11/3095321_fotogaleriia_svetovnite_snimki_na_denia_za_11_dekemvri/", "text": "Корморан прелита над дърво по време на мъглива зимна сутрин във влажните зони на Катманду, Непал.", "date": "2017.12.11", "title": "Фотогалерия: Световните снимки на деня за 11 декември 2017"}
