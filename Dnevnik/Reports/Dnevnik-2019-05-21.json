{"url": "https://www.dnevnik.bg/sviat/2019/05/21/3909268_holandski_ministur_podade_ostavka_zaradi/", "text": "Холандският държавен министър за правосъдието и здравеопазването Марк Харберс обяви, че подава оставка след остри критики за омаловажени статистики и пропуснати данни в доклад за престъпността сред кандидатите за убежище, предадоха \"Асошиейтед прес\" и \"Франс прес\", цитирани от БТА. Министерството бе критикувано, че в доклада, който бе предоставен на парламента, леки нарушения като кражби от сергии се описват съвсем конкретно, докато тежки престъпления като сексуални нападения и убийства се вкарват в категория \"други\". Много депутати повдигнаха въпроса дали пропуските в статистиките са неволна грешка или целенасочено решение. Депутатът и лидер на антиимигрантската Партия на свободата Герт Вилдерс обвини министерството, че \"замита под килима\" твърдения за тежки престъпления, извършени от хилядите кандидати за убежище в Холандия. Харберс, който отговаряше за миграцията и даването на убежище, подаде оставка днес и заяви, че поема политическата отговорност за грешната преценка на министерството си. Той същевременно увери, че пропускането на по-конкретни данни за тежки престъпления е \"напълно неволно\", съобщиха местни медии. Вилдерс заяви, че оставката на Харберс е \"единственият правилен изход\". Тя идва броени дни преди изборите за Европейски парламент, които в Холандия ще се произведат в четвъртък. Очаква се на тях холандските популисти да получат нараснала подкрепа според допитванията.", "date": "2019.05.21", "title": "Холандски министър подаде оставка, заради нерегистрирани престъпления от кандидати за убежище"}
{"url": "https://www.dnevnik.bg/gradska_sreda/2019/05/21/3909051_arheolozi_popadnaha_na_antichen_grob_do_hrama_sv/", "text": "Археолози от Регионалния музей за история на София попаднаха на античен зидан гроб в северната част на площад \"Св. Александър Невски\". Находката се определя като част от Източния некропол на Сердика. Погребалните процесии са се движели от центъра на града – Ларгото, по Виа Сакра (днешната ул. \"Московска\") към свещения хълм на града – сега пространството на площад \"Св. Александър Невски\", църквата Св. София\" до паметника на Апостола. Какво ще е бъдещето на античната гробница засега не е ясно. \"Има няколко варианта, които все още се обсъждат\", обясниха от Регионалния музей за история на София. В тази зона навсякъде под земята археолозите предполагат, че има гробници от II в. пр. Хр. до края на IV в. В откритата сега зидана ниша липсва погребален инвентар, съобщиха от музея. Откритието е станало при т.нар. спасително археологическо проучване на площад \"Св. Александър Невски\" преди два дни, което е задължителна процедура, преди да започне ремонтът на тази част от Зона 4 на Централната градска част. Обновяването на Зона 4 е в ход от юни 2018 г., когато Столичната община подписа договор с фирма \"ПСТ груп\" за реализация на проекта на архитектурно студио \"А.Д.А.\". Ремонтът е планиран за 365 дни и трябва да приключи в началото на август, но одобреният проект тепърва ще се променя по нареждане на кмета Йорданка Фандъкова.", "date": "2019.05.21", "title": "Археолози попаднаха на античен гроб до храма \"Св. Александър Невски\""}
{"url": "https://www.dnevnik.bg/sport/2019/05/21/3909069_krasen_kralev_razporedi_pulna_proverka_na_federaciiata/", "text": "Министърът на младежта и спорта Красен Кралев е разпоредил пълна проверка на Българската федерация по бадминтон (БФБ), обявиха от пресслужбата на ведомството. Ходът идва след обръщението на европейските шампионки Габриела и Стефани Стоеви, които  обявиха, че са разочаровани от федерацията и повече няма да се състезават за България . Обект на проверка ще са документите за организационното състояние, както и документите за разходване на финансовите средства, предоставени за 2018 г. и за 2019 г. Кралев потвърждава думите на двете, че е разговарял с тях преди седмица. Министърът посочва, че не е успял да ги разубеди за решението им да спрат да се състезават за България. От министерството посочват, че са подкрепяли финансово Стоеви чрез федерацията по бадминтон. През 2019 г. за състезателките са предоставени средства за годината за подготовка и възстановяване – по 12 000 лева, за месечни средства по 900 лева (общо за година по 10 800 лева), за материално-техническо обезпечаване – по 9000 лева, и средства за участие в състезанията, включени в международния спортен календар (седем турнира, които се явяват олимпийска квалификация), се казва в информацията. За предната година сумите са малко по-ниски. Министерството допълва, че ще окаже пълно съдействие на компетентните органи за разследване на дейността на федерацията. Габриела и Стефани Стоеви станаха шампионки на европейските игри в Баку през 2015 г. Миналия сезон  те донесоха и първата европейска титла на българския бадминтон .", "date": "2019.05.21", "title": "Красен Кралев разпореди пълна проверка на федерацията по бадминтон"}
{"url": "https://www.dnevnik.bg/razvlechenie/2019/05/21/3909098_djoni_dep_obviniava_bivshata_si_supruga_ambur_hurd_v/", "text": "Холивудската звезда Джони Деп отрича да е малтретирал физически бившата си съпруга Амбър Хърд и твърди, че всъщност тя е малтретирала него по време на връзката им, съобщава Би Би Си. В своя нова жалба, заведена в съда като част от дело за клевета срещу актрисата на стойност 50 млн. долара, Деп обвинява Хърд, че е нарисувала раните на лицето си за пред съда. \"Отричам твърденията на г-ца Хърд яростно още откакто ги отправи през май 2016 г., когато тя влезе в съдебната зала, за да получи временна ограничителна заповед с изрисувани натъртвания, които свидетели и камери за наблюдение показват, че тя не е имала във всеки един ден от предходната седмица\", заявява актьорът. \"Ще продължа да отричам до края на живота си\", казва още Деп и допълва, че никога през живота си не е злоупотребявал с Хърд или която и да било друга жена в живота си. Деп заведе делото за клевета срещу актрисата, след като тя се описа като жертва на домашно насилие в материал, публикуван във \"Вашингтон пост\" през декември. \"Тя беше извършителят, а аз - жертвата. Смесвайки амфетамини с рецепта и лекарства без рецепта с алкохол, г-ца Хърд извърши неизброими актове на домашно насилие срещу мен, често в присъствието на трети лица, които в някои случаи ми нанесоха сериозни телесни повреди.\" Адвокатът на Хърд отрича обвиненията срещу своя клиент, а Хърд е поискала съдията да отхвърли новото дело, заведено по жалбата на Деп. Пред сп. \"Пийпъл\" нейният адвокат твърди, че доказателствата в случая ясно показват, че Джони Деп многократно е бил Амбър Хърд. \"В светлината на важната работа, свършена от движението #TimesUp, което разкрива тактиките, които насилниците използват, за да продължават да травматизират жертвите, нито творческата общност, нито обществото ще бъдат заблудени от безпочвените обвини-жертвата теории на конспирацията на г-н Деп\", казва той. Деп и Хърд започнаха връзката си, след като се запознаха по време на снимките на комедията \"Дневникът на едно пиянде\" през 2011 г. Двамата се ожениха в Лос Анджелис през февруари 2015 г. През май 2016 г. Хърд получи ограничителна заповед срещу Деп, обвинявайки го в домашно насилие. Двойката постигна споразумение за развода си извън съда през 2016 г. и двамата актьори подписаха съгласие да не обсъждат публично връзката си. В общо изявление, публикувано по това време, двамата заявиха, че връзката им е била много страстна и на моменти агресивна, но винаги обвързана с любов. Те допълниха още: \"Нито една от страните не е отправяла фалшиви обвинение заради финансови облаги. Никога не е имало намерение някой да пострада физически или емоционално.\"", "date": "2019.05.21", "title": "Джони Деп обвинява бившата си съпруга Амбър Хърд в домашно насилие"}
{"url": "https://www.dnevnik.bg/bulgaria/2019/05/21/3909110_boiko_rashkov_othvurli_tvurdenieto_na/", "text": "Бившият председател на бюрото за контрол върху специалните разузнавателни средства Бойко Рашков заяви, че анализът на Комисията за противодействие на корупцията и отнемане на незаконно придобитото имущество (КПКОНПИ) на декларацията му за доходи за 2017 г. е \"абсолютно некоректен\". Вчера антикорупционната комисия, чийто председател Пламен Георгиев е в отпуск, докато прокуратурата проверява имотното му състояние, обяви, че  Рашков е допуснал неточности , като е декларирал парични средства по банкови влогове и банкови сметки в размер на 82 016 лв. вместо 200 644 лв., както и не е декларирал доходи от друга стопанска дейност в размер на 645 089 лв. Той не бил декларирал и данни за съпругата си, която имала парични средства по банкови влогове и банкови сметки в размер на общо около половин милион лева. Рашков попадна в списъка на хората, на които антикорупционната комисия е дала срок за коригиране на неточностите в декларациите, но така и не са го направили. Потърсен от \"Дневник\" за коментар, той уточни, че писмото, в което КПКОНПИ го приканва да коригира декларацията си, е изпратено на адрес, на който не живее от 1992 г. \"Те не са искали да ме уведомят, за да мога аз да си упражня правото на корекция съобразно с техните изисквания. Известието за доставка на тяхното писмо, с което ме канят за коригираща декларация, аз не съм го получил, то не е с обратна разписка и от него никъде не е видно аз да съм получил такова известие\", уточни Рашков. Според него \"целта на тази обява на техния сайт, че аз съм нарушил закона, за мен е, меко казано, тенденциозна и свързана с европейските избори след 5-6 дни\". Той посочи и друг проблем. \"Аз съм подал декларацията на 7 юни 2018 г., абсолютно коректно и в срок. Самото писмо на КПКОНПИ, което днес ходих да получа лично от комисията, е от 13 март тази година. То е адресирано до председателя на Националното бюро за контрол върху специалните разузнавателни средства. Аз от декември 2018 г. не съм председател на това бюро\", обясни Рашков. В края на миналата година изтече 5-годишният мандат на Бойко Рашков като председател на бюрото за контрол върху специалните разузнавателни средства. Той си навлече негативното отношение на управляващите, след като разкри, че контролът върху подслушването е практически блокиран и че членове на бюрото получават огромни заплати, без да ходят на работа. Рашков заяви, че партиите в действителност не искат реален контрол върху незаконното подслушване, и прогнозира, че с новия състав на бюрото функцията му ще стане камуфлажна. През декември 2017 г. Рашков обяви пред парламента факти за сериозни проблеми в работата на органите, използващи и прилагащи СРС. Парламентарното мнозинство го обвини, че създава безпочвени страхове, и игнорира твърденията му. Рашков припомни още, че бюрото, което ръководеше, се намира на горния етаж в същата сграда, в която се помещава ръководството на антикорупционната комисия. По думите му двете институции са имали общи разходи и непрекъснато са обменяли документи. \"Пита се толкова ли беше трудно моята декларация да я проверят и някой да ми донесе това писмо горе още докато бях председател на бюрото и да ми поискат да коригирам декларацията? Категоричен съм, че анализът на моята декларация за 2017 г., направен от КПКОНПИ, е абсолютно некоректен. Аз подавам декларации в продължение на 25 години по един и същи начин. В тази декларация аз съм декларирал получените от мен доходи през 2017 г., но не с натрупване на доходите от предните години\", каза още Рашков. Той коментира и твърдението на антикорупционната комисия, че не е декларирал доходи от друга стопанска дейност в размер на 645 089 лв. \"Те да ми кажат откъде са и аз да отида да си ги взема. Аз не зная къде са тези доходи. Ще им дам половината, ако ги намерят\", добави Рашков. Той уточни, че не е декларирал доходите на съпругата си, тъй като тя е нотариус, а от 2017 г. те били задължени да подават декларация за имотите и доходите си в нотариалната камара.", "date": "2019.05.21", "title": "Бойко Рашков отхвърли твърдението на антикорупционната комисия, че е укрил доходи"}
{"url": "https://www.dnevnik.bg/detski_dnevnik/2019/05/21/3909050_vuprosi_i_otgovori_na_maturata_po_bulgarski_ezik_i/", "text": "Днес се проведе задължителната матура по български език и литература за дванадесети клас, на която се явиха 49 334 зрелостници. Те писаха интерпретативно съчинение или есе върху \"Косачи\" на Елин Пелин. Въпросите и отговорите на теста, които Министерството на образованието и науката обяви, четете  тук , в прикачения файл и по-долу. Изпитът се състои от три модула: първият модул е от 30 въпроса със затворен отговор, които носят 30 точки; вторият включва 10 въпроса със свободен отговор и работа с текст, като носи 40 точки; третият модул е интерпретативно съчинение или есе, което носи останалите 30 точки до общия сбор от 100. Резултатите трябва да бъдат обявени до 13 юни. В повечето специалности в много университети приемат с оценките от матури. \"Дневник\" публикува едно към едно въпросите и отговорите на матурата. А) вървящи, стреляли, запели Б) утроявам, овиквам, укупирам В) ситуации, пороища, медийни Г) дръвник, закърпвам, вдлъбнат А) водолаз, мираж, кардиолог Б) искрен, братовчедка, разтвор В) тягостна, шестотин, прелест Г) сбирка, сгъвам, сглобявам А) Нуждаем се от специалисти, които да отговарят за техническата поддръжка на машините. Б) В началото на летния сезон предстои да започнат снимките на най-новия български сериал. В) Учените предупредиха, че популацията на египетските лешояди намалява с 7% на година. Г) При почистването на кошерите пчеларят задължително трябва да е с предпазно облекло. А) Популярният актьор обяви, че е решил да сложи край на своята 50-годишна кариера в театъра и в киното. Б) Изложбата на известния художник модернист беше открита миналата седмица в новата галерия. В) Целта на всеки електронен търговец е да привлече възможно най-много посетители на своята уеб-страница. Г) В интервю боксьорът сподели, че винаги е бил възпитаван да се труди и да не чака успехите наготово. А) Националното състезание по счетоводство ще се проведе в една от Професионалните гимназии в столицата. Б) По време на посещението си в града всички гости ще се запознаят с особеностите на архитектурата на барока. В) Утре експертите ще представят публично обобщените резултати от проведеното оценяване по математика. Г) През седмицата в Панагюрище тържествено ще бъде отбелязана годишнината от рождението на Райна Княгиня. Фирмата търси да назначи за няколко месеца (А) четирима работници (Б) за окабеляване на жилищни сгради, намиращи се в три отдалечени софийски райони (В), както и двама шофьори (Г). А) В сряда ще бъдат обявени имената на допуснатите и на недопуснатите до участие в конкурса кандидати. Б) В жилищния комплекс, който е близо до парка, се намира новият и просторен апартамент на сестра ми. В) С изненада установихме, че високият млад господин в коридора е санитарния инспектор за нашия район. Г) Съвсем скоро новият ми съквартирант ще бъде назначен на работа в Агенцията за социално подпомагане. А) През цялата година Рилският и Троянският манастири са сред най-посещаваните забележителности в страната. Б) За да отговорим на голямото търсене, ще пуснем за продажба в дистрибуторската мрежа още билети за концерта. В) Пресичайки внимателно улицата на пешеходната пътека, ние си гарантираме безопасно преминаване. Г) Имам намерение преди утрешното заседание да се срещна и да се запозная с всички нови участници в проекта. А) Над притихналото в мрака планинско село, яростно зави ураганен вятър. Б) Зарадвано от неочаквания подарък, детето силно прегърна своята майка. В) Мъжете, седящи край огъня, протягаха измръзнали ръце към пламъците. Г) Ние, честно казано, положихме доста усилия при подготовката за изпита. А) Комфорт, удобство и приятна атмосфера за хранене и забавления предлага ресторантът на хотела. Б) Късно осъзнахме грешките, които бяхме допуснали през всичките тези години, и причините за тях. В) Чудех се, докато вървях към офиса си, кой ли беше този странен господин с кафявото кожено яке. Г) Командирът мълчеше и войникът реши, че ако отново се опита може би ще успее да го убеди. А) Талантът на актрисата въздействаше отблагодаряващо върху публиката. Б) За участие във финалния етап на литературния конкурс бяха селектирани и подбрани десет стихотворения. В) След приключването на финансовата година директорът симулира служителите с парични премии. Г) В миналото златото и среброто са се добивали по твърде примитивен начин. А) свивам се в черупката си Б) броят ми се ребрата В) минавам през сито и през решето Г) не съм сложил залък в устата си Живота и смъртта крила ми са предвечни, размахани задружно, – близки и далечни предели аз не виждам сред размаха свой; на мигновенията бързотечни изгубих тягостния брой. А) \"Песента на човека\" Б) \"Песента на колелетата\" В) \"Песен за човека\" Г) \"Сиротна песен\"   А) \"Повест\", \"Паисий\", \"Пловдив\" Б) \"Книгите\", \"Стаята\", \"Болница\" В) \"Къщата\", \"Кино\", \"История\" Г) \"Камък\", \"Сенки\", \"Прозорец\"   А) Елин Пелин Б) Димитър Талев В) Алеко Константинов Г) Иван Вазов А) \"Кукувица\" Б) \"Пловдив\" В) \"Прозорец\" Г) \"Градушка\" А) \"Ветрената мелница\" Б) \"Кино\" В) \"Юноша\" Г) \"Cis moll\" А) \"Вяра\" Б) \"Сиротна песен\" В) \"Зимни вечери\" Г) \"Пловдив\" А) В романа на Димитър Димов \"Тютюн\" се открояват сложните психологически преживявания на героите. Б) Основната тема на романа на Димитър Димов \"Тютюн\" е устойчивостта на възрожденските идеали в българското общество. В) Романът на Димитър Димов \"Тютюн\" акцентира върху човешките инстинкти и стремежите за издигане в обществото. Г) Романът на Димитър Димов \"Тютюн\" разглежда конфликти в българското общество преди и по време на Втората световна война.   А) Ръководят се не от логиката, а от интуицията. Б) Изобразяват правдоподобно действителността. В) Разкриват причините за социалните противоречия. Г) Изграждат образи, които са социално обусловени. А) \"Занемелите камбани\" Б) \"Моята молитва\" В) \"На оня свят\" Г) \"Задушница\" Дъждът гризе мазилката и бяга през счупените водостоци от олово и като пот по челото на болен по сивите стени избива влага. А) метафора Б) оксиморон В) хипербола Г) метонимия С богатството си от форми, багри и украси българските народни носии са запечатали бита и традициите на българина. Традиционните народни костюми съставляват един от значителните по съдържание дялове на българската материална култура. Носията свидетелства за богати знания у народа относно свойствата на текстилните материали – въздухопроницаемост, топлозащитност, хигроскопичност и др. Не е случайно, че в зноя на жътвата се предпочитат дрехи от ленени тъкани, които лесно поглъщат и лесно изпаряват влагата. Така кожата се охлажда. Топлозащитността и хигроскопичността са свойствата, заради които народът предпочита вълнените тъкани при работа в планината и при зимни условия. Българските народни носии имат множество разнообразни компоненти, т.е. те са със сложен състав. Пълната премяна, която се облича на празници и тържества, включва значителен брой дрехи и допълнителни принадлежности, украшения и накити. Народният костюм е свързан с усилената полска и домакинска работа. Горни дрехи при женските костюми са сукманът и саята. Във всички народни носии (мъжки и женски) основна дреха е ризата, наричана в някои части на България кошуля. Шие се от ленено, конопено или памучно платно. Тя е дълга и е с ръкави. Към основния състав на женските костюми принадлежи престилката, а на мъжките – поясът. Принадлежностите, свързани с прическата, украсата и покриването на косата при жените, също са част от костюма, както и коженият калпак при мъжете. Обединяващ елемент на българските народни носии са кожените цървули (опинци), които имат лодковидна форма, тъп или остър връх и върви, които се стягат при използване на цървулите. Освен основното си предназначение – да предпазва тялото от климатичните влияния и да улеснява трудовата дейност, българският народен костюм изпълнява функцията на социален знак, тъй като носията, отделните дрехи, допълнителните части или видът украса отразяват половото или възрастовото деление, семейното положение, местожителството, принадлежността към даден слой от обществото. Известен дизайнер споделя в ефир, че начинът, по който избираме, комбинираме и носим дрехи, отразява, независимо дали сме наясно, или не, чертите на нашата личност и начина ни на живот. Нещо повече – дрехите говорят много за нас, преди още да имаме възможността да се изразим с думи. Тук обаче не става въпрос за работна или за военна униформа, а за всекидневно и за официално облекло. Всеки стил на обличане има своите особености. Ако ги познаваме, няма да имаме съмнение, че сме неподходящо облечени в конкретна ситуация. Независимо обаче кой стил ще изберем, дрехите – като модели и цветове – трябва да отговарят и на възрастта, и на фигурата ни. Начинът, по който се обличаме, зависи както от нас самите, от нашите предпочитания и възможности, така и от мястото и събитието, на което ще се появим. Важното е облеклото ни да не издава безвкусица или неуместност. Облеклото може да варира от обикновено до официално, от просто до екстравагантно, от елегантно до грубо и съответно да принадлежи към даден стил. Представяме ви най-често срещаните стилове: спортен, небрежен, делови. Ако смятате, че имате нужда от хронометър, за да се справите с натоварения си дневен график, изберете спортния стил. Той е за предпочитане и заради удобството на кройките и материите, които предлагат подобни дрехи. Възможните облекла са широките тениски, потниците, анцузите, шортите, а за жените също роклите и полите с прави линии. Обувките са кецове или маратонки. Близък до спортния стил е небрежният, наричан още свободен. Той включва разнообразни облекла и е подходящ не само за неформални срещи, но и за офиса. Можете да бъдете с джинси, дънки, ризи, сака, пуловери или блузи и да сте със спортни обувки. Ако жената реши да е по-елегантна, вместо дънки може да облече панталон или пола с изчистена кройка и подходяща дължина, а също и да бъде с по-официални обувки. Костюмите, обикновено в черно, тъмносиньо или сиво, както и белите ризи са \"запазена марка\" на деловия стил. Класическите сака, панталоните, ризите, полите – всички в неярки цветове, в съчетание с вратовръзки, елегантни колани и други аксесоари, както и официалните обувки допълват този стил на обличане, който е подходящ за бизнес, научни и други официални срещи и форуми или за работа в учреждение, фирма, офис, банка и под. А) от естетическата сфера Б) от научната сфера В) от битовата сфера Г) от институционалната сфера А) Текстът изтъква предимствата на женската народна носия пред мъжката. Б) Текстът посочва разликата между традиционните и съвременните облекла. В) Текстът представя характерни особености на българските народни носии. Г) Текстът акцентира върху ползата от съхранението на народните носии. А) езикова единица от терминологичната лексика Б) езикова единица от юридическата лексика В) експресивно натоварена езикова единица Г) езикова единица от териториален диалект А) Българските народни носии се отличават с разнообразието си от компоненти. Б) Носиите са свидетелства за знанията на хората за свойствата на материите. В) Ризата е неотделима и характерна част само за мъжката народна носия. Г) Общ елемент при женските и мъжките народни носии са цървулите. А) от институционалната сфера Б) от научната сфера В) от естетическата сфера Г) от медийната сфера А) да анализира Б) да осведомява В) да регламентира Г) да пропагандира А) остаряла Б) чужда В) жаргонна Г) диалектна А) Недопустимо е на работното си място в офиса да си облечен с дънки и пуловер. Б) Дрехите ни трябва да съответстват само на възрастта и на телосложението ни. В) Начинът на обличане е показателен за личността на човека и за стила му на живот. Г) Официалните дрехи в ярки цветове са препоръчителни за деловото облекло. Прочетете двата текста и изпълнете задачите към тях (от 31. до 34. включително). С богатството си от форми, багри и украси българските народни носии са запечатали бита и традициите на българина. Традиционните народни костюми съставляват един от значителните по съдържание дялове на българската материална култура. Носията свидетелства за богати знания у народа относно свойствата на текстилните материали – въздухопроницаемост, топлозащитност, хигроскопичност и др. Не е случайно, че в зноя на жътвата се предпочитат дрехи от ленени тъкани, които лесно поглъщат и лесно изпаряват влагата. Така кожата се охлажда. Топлозащитността и хигроскопичността са свойствата, заради които народът предпочита вълнените тъкани при работа в планината и при зимни условия. Българските народни носии имат множество разнообразни компоненти, т.е. те са със сложен състав. Пълната премяна, която се облича на празници и тържества, включва значителен брой дрехи и допълнителни принадлежности, украшения и накити. Народният костюм е свързан с усилената полска и домакинска работа. Горни дрехи при женските костюми са сукманът и саята. Във всички народни носии (мъжки и женски) основна дреха е ризата, наричана в някои части на България кошуля. Шие се от ленено, конопено или памучно платно. Тя е дълга и е с ръкави. Към основния състав на женските костюми принадлежи престилката, а на мъжките – поясът. Принадлежностите, свързани с прическата, украсата и покриването на косата при жените, също са част от костюма, както и коженият калпак при мъжете. Обединяващ елемент на българските народни носии са кожените цървули (опинци), които имат лодковидна форма, тъп или остър връх и върви, които се стягат при използване на цървулите. Освен основното си предназначение – да предпазва тялото от климатичните влияния и да улеснява трудовата дейност, българският народен костюм изпълнява функцията на социален знак, тъй като носията, отделните дрехи, допълнителните части или видът украса отразяват половото или възрастовото деление, семейното положение, местожителството, принадлежността към даден слой от обществото. Известен дизайнер споделя в ефир, че начинът, по който избираме, комбинираме и носим дрехи, отразява, независимо дали сме наясно, или не, чертите на нашата личност и начина ни на живот. Нещо повече – дрехите говорят много за нас, преди още да имаме възможността да се изразим с думи. Тук обаче не става въпрос за работна или за военна униформа, а за всекидневно и за официално облекло. Всеки стил на обличане има своите особености. Ако ги познаваме, няма да имаме съмнение, че сме неподходящо облечени в конкретна ситуация. Независимо обаче кой стил ще изберем, дрехите – като модели и цветове – трябва да отговарят и на възрастта, и на фигурата ни. Начинът, по който се обличаме, зависи както от нас самите, от нашите предпочитания и възможности, така и от мястото и събитието, на което ще се появим. Важното е облеклото ни да не издава безвкусица или неуместност. Облеклото може да варира от обикновено до официално, от просто до екстравагантно, от елегантно до грубо и съответно да принадлежи към даден стил. Представяме ви най-често срещаните стилове: спортен, небрежен, делови. Ако смятате, че имате нужда от хронометър, за да се справите с натоварения си дневен график, изберете спортния стил. Той е за предпочитане и заради удобството на кройките и материите, които предлагат подобни дрехи. Възможните облекла са широките тениски, потниците, анцузите, шортите, а за жените също роклите и полите с прави линии. Обувките са кецове или маратонки. Близък до спортния стил е небрежният, наричан още свободен. Той включва разнообразни облекла и е подходящ не само за неформални срещи, но и за офиса. Можете да бъдете с джинси, дънки, ризи, сака, пуловери или блузи и да сте със спортни обувки. Ако жената реши да е по-елегантна, вместо дънки може да облече панталон или пола с изчистена кройка и подходяща дължина, а също и да бъде с по-официални обувки. Костюмите, обикновено в черно, тъмносиньо или сиво, както и белите ризи са \"запазена марка\" на деловия стил. Класическите сака, панталоните, ризите, полите – всички в неярки цветове, в съчетание с вратовръзки, елегантни колани и други аксесоари, както и официалните обувки допълват този стил на обличане, който е подходящ за бизнес, научни и други официални срещи и форуми или за работа в учреждение, фирма, офис, банка и под. А) Ленените дрехи са се предпочитали по време на жътва, а вълнените – през зимата. Б) Празничните народни носии включват значителен брой дрехи и украшения. В) В българските народни носии преобладават основно вълнените тъкани. Г) Видът на народната носия показва възрастта и семейното положение на човека. Д) В украсата на народните носии участват геометрични и изобразителни орнаменти. Е) Благодарение на спортния стил всеки човек може да демонстрира добрата си физика. Ж) Добре подбраното делово облекло изразява професионализъм, стабилност, увереност. З) По-официалните обувки придават по-елегантен вид при небрежния стил на обличане. По дрехите посрещат \"Езикът\" на дрехите Учени доказаха, че при употреба само на 48 грама шоколад хората по-добре и по-лесно .............. (А) различна информация. Специалистите препоръчват да се .............. (Б) предимно черен шоколад с високо .............. (В) на какао, понеже той повишава мозъчната дейност и имунитета. Ако лакомството съдържа над 70 процента какао, тогава се подобряват междуклетъчните сигнали, което се отразява .............. (Г) върху имунната система. А) усвояват, увеличават, установяват Б) комбинира, консумира, концентрира В) съответствие, съотнасяне, съдържание Г) благородно, благотворно, благодарно А) Членуване В (Народен) театър \"Иван Вазов\" тържествено беше отбелязан (Международен) ден на театъра. Заради множеството спечелени награди (радост) на актьорите и на режисьорите беше голяма. Б) Местоимения Не казвай на (никой/никого) за какво говорихме с тебе днес. Мъжът, (който/когото) видях в коридора, приличаше на актьора, (чийто/чиито) снимки бяха на корицата на списанието. Когато говори, човек трябва да е напълно убеден в собствените (му/си) думи. В) Учтива форма Уважаеми господин Тодоров, (отговорил) сте правилно на загадката, ще бъдете (награден) и сте (поканен) лично да вземете участие в следващото ни предаване. Да се намерят две дървета с идентична кора е трудно, защото кората на дърветата е уникална. Известен фотограф споделя И дърветата, и хората са различни. Въпреки че лицата на хората си приличат всяко от тях има по нещо индивидуално. Той е заснел стотици дървета, от които е избрал най-интересните за своята изложба открита вчера. Ти помниш ли морето и машините, и трюмовете, пълни с лепкав мрак? И онзи див копнеж по Филипините, по едрите звезди 3над Фамагуста? Ти помниш ли поне един моряк, нехвърлил жаден взор далече, там, дето в гаснещата вечер дъхът на тропика се чувства? Ти помниш ли как в нас полека-лека изстиваха последните надежди и вярата в доброто и в човека, в романтиката, в празните копнежи? Ти помниш ли как някак много бързо ни хванаха в капана на живота? Опомнихме се. Късно. Бяхме вързани жестоко. Като някакви животни в клетка светкаха очите жадно и търсеха, и молеха пощада. А) Спиридонов Б) Куцар Йордан Йовков Иван Вазов Димитър Димов Алеко Константинов Свържете името на героя с литературната творба, от която е съответният герой. В свитъка за свободните отговори срещу съответната буква запишете заглавието на творбата. В) Иво Бойкин Г) дядо Матейко \"Тютюн\" \"Чичовци\" \"На оня свят\" \"Ралица\" Свържете заглавието на всяка от творбите с нейния автор. В свитъка за свободните отговори срещу съответната буква запишете името на автора. Д) \"Моята молитва\" Е) \"Стихии\" Димчо Дебелянов Елисавета Багряна Христо Ботев Пенчо Славейков 41. Прочетете откъса от творба на Елин Пелин \"Косачи\" и в свитъка за свободните отговори напишете аргументативен текст в обем до 4 страници на тема Реалност и измислица. Преди текста отбележете жанра му – интерпретативно съчинение или есе. Падна чудна лятна нощ, прохладна и свежа. Безкрайното Тракийско поле потъна в мрака, сякаш изчезна, и се предаде на дълбока почивка под монотонния напев на жаби и щурци. Мир и ведрина повея от дълбокото звездно небе. Земята отвори страстните си гърди и замря в наслада. Марица тихо подплиснуваше мътните си води, пълни с удавници, и с лениво спокойствие се ширеше между тъмните брегове, обраснали с върби и ракитак. Влага и хладина лъхаше из тайнствените ѝ недра. От ливадите край нея се обади ясен мъжки глас и потъна в тишината: – Ан-дре-я-я-я, Ан-дре-я-я-я! – Ида, и-даа! – отзова се друг отдалече. След малко светна огън. Бухнаха игриви пламъци. В тяхната слаба светлина, която се поглъщаше от околния мрак, се мярнаха хора. Това бяха петима селяци от загорските краища, дошли с коси на рамо да търсят работа в далечна Тракия, дето тревите зреят по-рано. Лазо, сух, слабичък момък, беше приклекнал до огъня и потикваше съчките. Другите, увити в ямурлуци, бяха налягали около огъня, уморени гледаха играта на пламъка и мълчеха. Най-старият от тях, петдесетгодишен мъж, беше подпрял глава на жилестата си, гола до лакът ръка, тъмнобляскава като желязо, и пушеше замечтано. Срещу него лежеше Благолажът. Той постоянно шаваше и се мъчеше да скрие краката си под късия ямурлук. Русите му чорлави мустаци взимаха половината от лицето му. Под големите му гъсти вежди играеха хитри и умни очи. – Какво замълча, Благолаж? Карай де – каза му Лазо, който трупна съчки на огъня и легна. Благолажът поглади бялото мъниче, което лежеше пред него на купче, шавна още веднъж и почна: – Едно време, в някое си царство, имало една царска дъщеря... Тя била хубава, хубава, друга като нея нямало! Косата ѝ се влачела подире ѝ като копринена река и лъщяла като злато. Очите ѝ били черни като тая черна нощ и всеки, когото поглеждала, умирал от любов по нея. – Ей! – въздъхна Лазо. – Мълчи! – обадиха се другите. – Много лъже – рече Лазо. Благолажът го погледна право в очите. – Това е приказка, бе хлапе! – Бабини деветини... измислици! – рече Лазо и някак нерешително и плахо се озърна в тъмнината, дето на няколко крачки от тях спокойно чопкаше из ракитака черният силует на магарето. – Това е приказка, разбираш ли – рече твърдо Благолажът и настави: – Защо ти е истината? Да взема да ти разправям, да речем, за дрипавите гащи на дядо Тодор или за смачканата калимявка на дядо поп? Или да ти разправям за нас, голи-голтаци, дето сме тръгнали, с коси на рамо и с просеник в торбата, да бием път цяла седмица до Тракия на коситба? Всичко това, приятелю, е истина. Ама защо ти е тая пуста истина? – Ами тия чудновати работи, дето ми ги разправяш, защо ми са? – отговори Лазо. – Чудновати, но хубави! Слушаш, слушаш и се забравяш... И току виж, че чудноватото почва да ти се чини истина, потънеш в него и отидеш. Затова има приказки, затова са ги хората измислили. И песните са затова... да те измъкнат от истината, за да разбереш, че си човек. 1. Б 2. В 3. В 4. В 5. А 6. В 7. В 8. А 9. А 10. Г 11. Г 12. Б 13. А 14. Б 15. Г 16. Г 17. Г 18. В 19. Б 20. А 21. Б 22. А 23. Б 24. В 25. А 26. В 27. Г 28. Б 29. Б 30. В Верните отговори на въпросите от 1 до 30 носят по една точка. 31. В, Д, Е, Ж - 4 точки 32. облекло, дрехи, начин на обличане - 1 точка 33. Теза - 2 точки 34. Текст - 4 точки 35. А) усвояват, Б) консумира, В) съдържание, Г) благотворно - 4 точки 36. А) Народния, Международният, радостта; Б) никого, когото, чиито, си; В) отговорили, награден, поканен - 10 точки 37. Да се намерят две дървета с идентична кора  е трудно, защото кората на дърветата е уникална. Известен фотограф споделя И дърветата, и хората са различни. Въпреки че лицата на хората си приличат всяко от тях има по нещо индивидуално \"  Той е заснел стотици дървета, от които е избрал най-интересните за своята изложба открита вчера. - 5 точки 38. Възможни отговори: \"изстиваха последните надежди\" \"ни хванаха в капана на живота\" \"Късно.\" \"Бяхме вързани жестоко.\" \"Като някакви животни в клетка\" \"и молеха пощада\" 2 точки 39. Примерни отговори: • вяра – обезверяване/разколебаване на вярата • надежда – отчаяние/безнадеждност • мечти за пътешествия/красиви илюзии – улавяне в примката на живота/труден живот/осъзнаване • простор/копнеж по простор и красота – затвореност/прекъснат полет на мечтите/разочарование 2 точки 40. А) Димитър Димов Б) Йордан Йовков В) \"Ралица\" Г) \"На оня свят\" Д) Христо Ботев Е) Елисавета Багряна 6 точки Верните отговори на въпроси от 31 до 40 дават общо 30 точки.", "date": "2019.05.21", "title": "Въпроси и отговори на матурата по български език и литература за 12 клас"}
{"url": "https://www.dnevnik.bg/analizi/2019/05/21/3909111_devette_jivota_na_borisov_i_gerb/", "text": "Българският премиер Бойко Борисов винаги е бил хиперактивен. През третия мандат на ГЕРБ той вложи изключителната си работоспособност предимно на външнополитическия терен. Но скандалите \"Апартаментгейт\" и \"Къщи за тъщи\" го принудиха спешно да се съсредоточи върху ставащото в самата България. През последните дни г-н Борисов даде газ до ламарината. Шофирайки сам, той лично инспектира строежа на магистрала \"Хемус\" (което, както обикновено, бе документирано с видео, излъчвано на живо в профила му във фейсбук); атакува президента Радев, че се меси в избора на нов главен прокурор; съблазни с предложения за платена политическа любов - ново увеличение на заплатите в бюджетния сектор и коледни добавки за пенсионерите; обеща скорошно изграждане на заводи на големи чужди инвеститори (\"в Шумен ще се правят шасита на БМВ\") и газови магистрали, \"осигуряващи 1000% диверсификация\"; предсказа благи вести като влизането ни в чакалнята на еврозоната; застана рамо до рамо с водещия кандидат на ЕНП за председател на ЕК Манфред Вебер; размаха за кой ли път призрака на аферата \"Костинброд\"; разказа как \"се запознали и харесали\" с водачката на евролистата на ГЕРБ Мария Габриел; обясни как някои от братовчедите си не бил виждал с години, а други дори ги \"набил\" (в отговор на призива на г-жа Йончева прокуратурата да провери митичната къща в Барселона, както и имотни сделки в полза на неговия братовчед Радослав Иванов). Не забрави и филхармонията. До каквато и медия да се докосне човек през последните дни, загорялото лице на Борисов изскача от нея като кукувичка от старинен часовник с пружини. Вижда се: лидерът на ГЕРБ е в стихията си. В поредица от сложни финтове той комбинира със завидна гъвкавост моркова и тоягата. Станахме свидетели на гневни изблици срещу опонентите (Нинова, Йончева, Костов, Тафров - никой не бе пощаден). Видяхме и чаровните усмивчици и намигвания, придружаващи самохвалството и сладкодумните обещания, с които премиерът традиционно запленява широките народни маси. Финалните акорди на сапунената опера, наситена с апартаменти, тераси, оставки, пот, сълзи, но и с разминало се възмездие, са доминирани именно от исполинските усилия на премиера. Борисов надскочи, надмина себе си в демагогията. Но дали шеметната каденца, в която той даде максимален простор на своята политическа виртуозност, ще донесе хепиенд за ГЕРБ на 26 май? Сценариите са няколко. Първият: успех за ГЕРБ - партията получава най-много мандати за ЕП. Макар да приличат на кръговете, описвани от ръцете на давещ се, повечето от енергичните действия на Борисов са точно това, което би предписал докторът в такава критична ситуация. За пореден път Борисов демонстрира умението си да манипулира невидимите клавиши на балканската народопсихология. Затова не е изключено ГЕРБ да успеят да се измъкнат от най-кошмарните скандали в цялата си история. Изглежда също така, че един от партньорите на Борисов във властта, ВМРО, има шансове да се нареди точно до почетната стълбичка - на четвърто място след ГЕРБ, БСП и ДПС. Патерицата на ГЕРБ \"Воля\" също трупа подкрепа, твърдят някои социологически агенции. С други думи: доброто представяне на ГЕРБ, ВМРО и \"Воля\" ще бетонира конструкцията. ДПС пък са в прекрасна кондиция след разпада на ДОСТ. И ако ГЕРБ отново покажат, че имат девет живота, хората на г-н Доган също няма да имат причина да стават от трапезата. Всичко това би дало на Борисов и сие тяга и за местния вот през есента. Изобщо: ако сега ГЕРБ излязат сухи от водата, твърде вероятно е да видим дори пълен мандат. Вторият сценарий: победа на социалистите. Дори равният брой мандати с ГЕРБ ще бъде определен като успех за БСП. Към момента някои социологически агенции посочват, че БСП изпреварва ГЕРБ с 1-2%. Други изчисляват, че ГЕРБ са наваксали. Но освен разликата в рамките на статистическата грешка трябва да имаме предвид и феномена на \"срамежливия ляв избирател\". На мнозина им е някак неудобно да признаят, че ще гласуват за бившите комунисти. Така че разликата в полза на БСП може да се окаже по-голяма от очакваното. Ясно е обаче, че както победата, така и паритетът ще укрепят позициите на г-жа Нинова. И съответно ще форсират усилията ѝ в посока предсрочни избори. Разбира се, България не е Австрия, а и г-н Борисов ясно заяви, че няма да подава оставка. Колкото и да е зацапан шлиферът му. Но вариант, в който БСП печели най-много мандати, може и да го накара да размисли. Премиерът неведнъж е доказвал, че не е от най-последователните. От значение е също така дали някои от крепежните елементи на кабинета ще се пречупят за сметка на достойното представяне на извънпарламентарната опозиция - в лицето на \"Демократична България\" например, която, изглежда, има шанс за един мандат. Ако действително го спечели, формацията може също да потърси пътя към предсрочния вот. Едно обаче е напълно ясно още отсега: дори ГЕРБ да претърпят разгром на 26 май (което е малко вероятно), те ще продължат да бъдат незаобиколим фактор в българската политика. През последните десет години ГЕРБ си изградиха структури, чиято лоялност не може да бъде лесно сломена - защото е скрепена с дирижираните потоци от еврофондове, апетитни служби, протекции и пр. Но независимо от това дали партията му ще спечели или не, архитектът на тази система, г-н Цветанов, по всяка вероятност ще бъде принуден да се оттегли окончателно.", "date": "2019.05.21", "title": "Деветте живота на Борисов и ГЕРБ"}
{"url": "https://www.dnevnik.bg/razvlechenie/2019/05/21/3909132_britanskata_veriga_restoranti_na_djeimi_olivur_izpada/", "text": "Британската кулинарна знаменитост Джейми Оливър обяви, че неговата верига ресторанти влиза в несъстоятелност, с което работните места във всичките 25 места за хранене, които носят неговото име, ще бъдат изложени на риск, съобщава \"Ройтерс\". 43-годишният Оливър е добре позната личност във Великобритания и не само, благодарение на неговата поредица от телевизионни предавания за готвене. Той основа своята верига изискани ресторанти под марката Jamie’s Italian през 2008 г. и групата от заведения се разрасна с годините. \"Дълбоко съм натъжен от този развой и бих искал да благодаря на целия екип и на нашите доставчици, които вложиха сърцата и душите си в този бизнес над десетилетие\", казва Оливър в свое изявление и допълва, че осъзнава колко трудно е това за всеки засегнат от ситуацията. Над 1000 работни места са поставени под риск при обявяването на несъстоятелността, която е форма на защита от кредиторите. Джейми Оливър, който бива открит от Би Би Си, докато работи като готвач в лондонското River Cafe, постигна голяма популярност с шоуто си \"Голият готвач\", което бе излъчено в десетки страни. През годините той многократно е използвал репутацията си, за да притиска политиците да се борят с проблемите на затлъстяването при децата, и проведе кампания за въвеждане на по-здравословна храна в менюто на училищните столове. Веригата ресторанти на Оливър е една от последните жертви на тежката търговска среда на британските улици. През март веригата ресторанти Boparan Restaurant Group (BRG) обяви, че планира да затвори над една трета от своите клонове под името Giraffe и Ed’s Easy Diner, докато веригите Carluccio’s, Prezzo, Strada и Gourmet Burger Kitchen затвориха своите клонове през 2018 г.", "date": "2019.05.21", "title": "Британската верига ресторанти на Джейми Оливър изпада в несъстоятелност"}
{"url": "https://www.dnevnik.bg/sport/2019/05/21/3909068_grigor_dimitrov_ruhna_sled_50_na_starta_v_jeneva/", "text": "Григор Димитров отпадна в първи кръг на турнира в Женева след поражение от 84-ия в световната ранглиста Федерико Делбонис. Българинът започна ударно в срещата, но в крайна сметка отстъпи с 6:1, 4:6, 2:6. Двубоят продължи час и 38 минути. В трети пореден турнир българинът напуска още в първия кръг. Преди това той загуби първите си срещи в Мадрид и Рим, турнири от сериите \"Мастърс\" 1000. За последно Димитров спечели мач от основната схема в Барселона в края на април, когато надви Фернандо Вердаско. Поражението е четвърто поредно за него. Началото на мача не предвещаваше големи проблеми за Димитров, който можеше да направи \"геврек\", след като беше близо до 6:0. Добрата му игра не продължи много време и Делбонис успя да коригира своето поведение. Бившият №3 в света завърши срещата с девет аса и пет двойни грешки. Той вкара 70% първи сервис срещу 73 за своя съперник. В двубоя Димитров даде пет точки за пробив, но не успя да защити нито една от тях. Българинът премина през квалификациите в Женева, за да натрупа игрови ритъм на клей преди \"Ролан Гарос\". Той се справи с  Марк-Андреа Хюслер  и  Томас Фабиано , но още първият му съперник в основната схема се оказа непреодолимо препятствие. Дотук Димитров имаше два мача срещу 28-годишния представител на Аржентина и две победи. През 2015 г. българинът победи с 6:3, 6:0, 6:4 на \"Уимбълдън\", а година по-късно отново в три сета надви съперника си на мастърса в Маями. Във втория кръг Делбонис ще се изправи срещу унгареца Мартон Фучович, който е четвърти поставен и започва директно от тази фаза. Българинът беше много убедителен, като вкара 86% първи сервис и спечели 84% от разиграните точки при него. Бившият №3 даде едва седем точки на своя съперник в три сервис гейма. Вторият сет беше много по-оспорван, като резултатът се задържа равен до 2:2. В шестия гейм Делбонис успя да пробие след двойна грешка на Димитров и няколко неточности от страна на българина, като по този начин поведе с 4:2. В следващия гейм след маратонски разигравания българинът все пак успя да върне пробива и намали изоставането си. Веднага след това бившият №3 затвърди пробива и изравни – 4:4. Това се оказа последният спечелен гейм от Димитров, който отново предаде инициативата на своя съперник. Делбонис не чакаше втора покана и успя да вземе подаването си, след което проби за втори път и спечели сета – 6:4. Във втората част разликата в представянето на Димитров беше голяма. Той реализира два аса срещу четири в първия сет, но направи и две двойни грешки. Българинът свали и процента на първи сервис, който падна до 65%. Обратите в срещата продължиха и в решителния трети сет, когато Димитров започна с пробив. Много бързо обаче българинът \"върна\" жеста и на свой ред загуби подаването си. Това доведе до срив в играта на Димитров и Делбонис се възползва взе още три гейма, с което опря съперника си до стената. Димитров така и не се събра и взе само един гейм. Делбонис усети колебанието в поведението на съперника си и успя да затвори мача с 6:2. Следващият турнир за българина е \"Ролан Гарос\" - втората надпревара от Големия шлем, кяото започва в неделя. Димитров ще научи съперника си в Париж в четвъртък, когато е жребият. Той е извън 32-мата поставени на \"Ролан Гарос\". В момента българинът е №47 в света, а при следващото обновяване на ранглистата ще бъде 44-и.", "date": "2019.05.21", "title": "Григор Димитров рухна след 5:0 на старта в Женева"}
{"url": "https://www.dnevnik.bg/video/2019/05/21/3907414_ot_batak_sum_chicho_znaesh_li_batak_video/", "text": "Ден преди официалния празник на общината - 17 май т.г., Батак отбеляза 143 години от Априлското въстание, при потушаването на което в църквата \"Света Неделя\" при Баташкото клане са избити близо 2000 души - мъже, жени и деца. Литийното шествие в памет на жертвите и честванията за героите на Априлското въстание съвпаднаха с предизборната кампания и се проведоха десет дни преди европейските избори. Според данни на ГРАО от 2015 г. населението на Батак е 3219 души. ", "date": "2019.05.21", "title": "\"От Батак съм, чичо. Знаеш ли Батак?\" (видео)"}
{"url": "https://www.dnevnik.bg/sviat/2019/05/21/3909070_evropa_se_okaza_mejdu_dva_ogunia_v_turgovskata_voina/", "text": "Съгласни по основните искания, но не и с начина на постигането им, европейските компании в Китай страдат от търговската война, започната от Доналд Тръмп. Те са и по-малко оптимистични за еволюцията на азиатския гигант. Сблъсъкът между Пекин и Вашингтон не води до предимства за европейските предприемачи, противно на това, което някои може да са се надявали в началото на миналата година. Това сочат резултатите от изследването на бизнес доверието през годината, направено от Търговската камара на ЕС в Китай сред нейните членове. \"В момента напрежението в търговските отношения се възприема като допълнителен фактор за несигурност в бизнес климата\", коментира Шарлот Рул, вицепрезидент на камарата, представяйки вчера изследването пред медиите. \"Според мнението на нашите членове напрежението в търговските отношения не носи нищо добро за бизнеса ни\", допълва г-жа Рул, според която европейците са поставени \"между два огъня\". Според анкетата, на която са отговорили 585 компании, търговският конфликт между двете водещи световни икономики е сред основните опасения на европейците в Китай (23%) след забавянето на темпа на нарастване на китайската икономика (45%) и на световната (27%) и увеличаването на разходите за труд в страната (23%). Изследването е направено през януари, когато напрежението в транстихоокеанските търговски отношения бе отслабнало. То отново нарасна с пълна сила в началото на май с взаимното налагане на нови по-високи мита. Само че още в началото на годината една четвърт от европейските компании, работещи в Китай, са заявили, че вече страдат от повишението на митата, наложено от Вашингтон върху китайски стоки. Редица европейски компании произвеждат в Китай продукти, които след това изнасят по цял свят. \"Неприемливо\" Малък брой (6%) вече са се преместили, за да заобиколят американските санкции, или пък планират да го направят, изнасяйки се основно в Азия или в Европа. И макар да изразяват съжаление за метода, прилаган от администрацията на Тръмп в кампанията й срещу Пекин, европейците казват, че споделят някои от недоволствата на Вашингтон. \"Въпросите, които са в основата на търговската война, трябва да получат отговор, независимо дали става дума за достъп до пазара, административни блокажи, реформа на държавните компании или за принудителен трансфер на технологии\", подчертава г-жа Рул. По последния от изброените проблеми 20% от анкетираните компании се оплакват, че биват принуждавани да прехвърлят технологии на китайски партньор, а това е двойно увеличение в сравнение с далите същия отговор преди две години (10%). За една четвърт от тези компании (24%) в момента се извършват такива трансфери. Според г-жа Рул това е \"неприемливо\". \"Властите казват, че няма трансфери на технология, но нашето проучване показва нещо различно.\" На пресконференция министерството на външните работи отхвърли тези обвинения чрез гласа на говорителя си Лу Кан. Китай \"няма национална политика, която да принуждава чуждестранните компании да прехвърлят своя технология\", заяви той, припомняйки в същото време, че китайският парламент е забранил през март използването на \"административни средства\" с цел да бъдат получени чуждестранни технологии. Също като администрацията на Тръмп, европейците се опасяват и от белите полета в защитата на интелектуалната собственост в Китай. Според проучването повече от половината (52%) от анкетираните компании определят като \"неадекватни\" юридическите регламенти в тази област. \"Китай не бива да се ограничава с декларацията, че сериозно се е захванал с реформите, той трябва да го покаже\", отсече Якоб Гюнтер, координатор за политиката и комуникациите на камарата. Четиридесет и пет процента от компаниите посочват, че страдат от \"неравноправно отношение\" спрямо тях и техните китайски конкуренти. На прицел са държавните компании и субсидиите за тях. Прекалено надзираван интернет В голямото си мнозинство европейците обвиняват тези компании, че се възползват от облагодетелстващо ги отношение, 62% са на мнение, че те имат по-улеснен достъп до държавни договори. На финала хоризонтът се заоблачава: само 45% от анкетираните компании казват, че са настроени оптимистично за перспективите за растеж в техния сектор през следващите две години. Преди една година такъв отговор са дали 62%. Половината не очакват да има справедлива конкуренция през следващите пет години, нито пък по-късно. Според 53 % бизнесът е станал по-труден през изминалата година спрямо 48% изразили такова мнение година по-рано. \"Неяснотата на правилата и регламента\" е начело на пречките, изброени от европейските компании за китайския пазар. Трудностите при достъпа до интернет, който се следи изкъсо от комунистическия режим, е неблагоприятен фактор за 51% от анкетираните. В същото време европейците признават все по-нарастващия технологически напредък на китайските си конкуренти: 34% са на мнение, че компаниите на азиатския гигант са по-иновативни от европейските, а преди две години такъв отговор са дали 23%. Въпреки пречките Китай продължава да бъде една от първите три световни дестинации за бъдещи инвестиции за 62% от компаниите, участвали в изследването. Този дял леко се е увеличил спрямо миналата година. А 56% от европейските компании планират да разширят дейностите си в страната тази година.", "date": "2019.05.21", "title": "Европа се оказа \"между два огъня\" в търговската война на САЩ и Китай"}
{"url": "https://www.dnevnik.bg/bulgaria/2019/05/21/3909197_petima_zubolekari_i_pomagach_obvineni_v_iztochvane_na/", "text": "Софийската градска прокуратура (СГП) повдигна обвинения на петима лекари по дентална медицина и един от техните помагачи за документни измами, продължавали години наред, с които са източвали здравната каса. Петимата зъболекари са ощетили Националната здравноосигурителна каса (НЗОК) с над 120 000 лв., като са получавали неправомерно суми, съобщиха от държавното обвинение. Разследващите са установили, че петимата лекари по дентална медицина работели в София, но не се познавали помежду си. Всички те обаче имали сключени договори с НЗОК и ползвали софтуерния продукт, разработен от здравната каса за отчитане на дейността им - \"Хипократ\". Поради спецификата на програмния продукт зъболекарите ползвали услугите на помощник - Г.М., който регистрирал в програмата изготвените от тях амбулаторни листове. През 2015 г. служител при един от лекарите (Т.М.) започнал да му предоставя здравните книжки на различни непълнолетни лица от Ямбол. След това лично съдействал на този зъболекар да оформя амбулаторни листове, в които се отчитало извършване на прегледи и дентални манипулации на тези пациенти. Изготвените документи били с невярно съдържание, тъй като непълнолетните пациенти изобщо не са посещавали зъболекарския кабинет. В тях служителят полагал и лично подпис в графата за \"родител\". След това тези документи били предоставяни на компютърния специалист Г.М, който от своя страна ги регистрирал в системата \"Хипократ\". Тъй като обемът на така регистрираните амбулаторни листове станал значителен и надминал лимитите, определени от здравната каса, по инициатива на Г.М, останалите четирима зъболекари - Л.Г., Д.Б., А.В. и Х.Б. - негови клиенти, започнали да отчитат неистинските амбулаторни листове, като свои. Всички те били запознати с невярното съдържание на тези документи, тъй като нито един от непълнолетните пациенти не бил посещавал кабинетите им, както и с обстоятелството, че документите не са подписани от законния представител на непълнолетните, каквото е изискването на закона. Самите документи били изготвени и подписани от служителя на доктор Т.М. В резултат на така представяните пред здравната каса амбулаторни листове петимата зъболекари получавали ежемесечно по банковите си сметки парични преводи от касата за отчетените дейности по дентална медицина. По този начин за периода от септември 2015 г. до юни 2018 г. А.В. получил незаконно над 23 390 лв. От август до декември 2015 г. доктор Т.М. получил неправомерно общо над 20 420 лв. Зъболекарят Х.Б. получил над 44 540 лв. от януари 2015 до юни 2018 г. От септември 2015 г. до април 2018 г. доктор Л.Г. получил неправомерно общо над 28 290 лв. От май 2017 г. до юни 2018 г. доктор Д.Б. получил от НЗОК над 7000 лв. През целия период и заради действията на зъболекарите здравната каса била ощетена с общо над 120 000 лв. Те са освободени под \"парична гаранция\" в различен размер, но обжалват мерките си за неотклонение пред съда. Предстои обвинение да бъде повдигнато и на втория помагач в извършването на престъплението - лицето, изготвило неистинските амбулаторни листове. Ако бъдат признати за виновни по повдигнатите им обвинения, извършителите могат да получат наказания в размер от 2 до 8 години \"лишаване от свобода\".", "date": "2019.05.21", "title": "Петима зъболекари и помагач обвинени в източване на здравната каса"}
{"url": "https://www.dnevnik.bg/bulgaria/2019/05/21/3909183_kak_premierut_i_varnenskiia_vladika_pogovoriha_za/", "text": "Най-късно до октомври-ноември следващата година автомагистрала \"Хемус\" ще е готова в участъците от София до Севлиево и от Варна до Търговище. Това каза днес премиерът Бойко Борисов при поредното си внезапно посещение във Варна. То е второ за по-малко от месец и както при предходното – на 25 април, премина в общуване и с варненския владика Йоан. Премиерът премина с ескорта си през крайните жилищни квартали, където спря да поговори с граждани, които го очакваха. В джипа, който отново управляваше сам, той бе съпътстван от кмета на Варна Иван Портних. Цялото пътуване на Борисов през града, както и срещите му, бяха излъчвани на живо в страницата му във фейсбук. След подкана, вероятно случайно изтървана пред микрофона на камерата от пиарите на премиера, Портних направи строен отчет за похарченото, свършеното и онова, които предстои да се случи в града, въпреки \"небивалиците на активисти\", които били изписани в медите. едва след пристигането си под куполите на строящия се вече десет години храм \"Св. Прокопий Врненски\". Там той най-напред обсъди с Варненския и Великопреславски митрополит Йоан финансирането, отпуснато от държавата и общината за градежа на църквата. Нахвърляните сметки показаха, че от местния бюджет за нея са отпуснати 1.4 млн. лв., около 300 хил. лв. е дала държавата, а за иконописването на храма предстои да бъдат похарчени още 620 хил. лв., които владиката ще очаква пак от държавата. \" закръгли ги набързо премиерът. Тук кратка, но точна вметка направи финансовият министър Владислав Горанов, който заедно с колегата си Томислав Дончев и евродепутатите Мария Габриел и Емил Радев придружаваше премиера. \"Трябва да върнете църквата при хората, обърна се той със съвет към владиката Йоан. Защото едно време тези храмове не са правени с пари от данъци.\" Митрополитът не отвърна на забележката, а веднага след това думата за дълго взе Борисов, връщайки разговора в любимата си тема – за пътищата и магистралите. При първото си посещение преди месец т.г. той пристигна във Варна пак без пътуването му да е предварително обявено. Официално съобщената цел на визитата бе \"да направи оглед на реконструираното трасе\" на градския бул. \"Васил Левски\". Изненадата по време на деловата среща тогава бе появата и на варненския владика Йоан. Днес митрополитът се оплака, че по този повод в социалните мрежи бил зададен въпросът \" \"Ами той може да няма общо с магистралата, ама и той минава по нея, задочно обясни Йоан. Общото е, че всички минаваме през магистралата.\" Развеселен от казаното, Борисов продължи с още обяснения за това защо владиката е бил повикан по време на т.нар. инспекция на бул. \"Васил Левски\": \"А още по-сигурното, ама, което е абсолютно сигурно, е, че пред всички нас после попът върви. На едно друго место. Ама това е гарантирано, че и тоя, къде е писал, някой ден някой ще му хлопне с това... къде... как се казваше... \"Най-сигурното в нашия живот е, че ще умрем. Най-несигурното – кога\" - продължи все в същия дух владиката Йоан. Веднага след това с вече сериозен тон Борисов обясни, че \"попът е на магистралата, защото имаме 600 човека загинали по магистралите и още три пъти по толкова с тежки травми и инвалидност. Затова попът идва да чете за здраве и за да няма катастрофи. Затова идват поповете, не идват, да ни правят реклама\", каза още той. После, ни в клин, ни в ръкав, докато гледаше строго митрополит Йоан в очите, министър-председателят подхвана познатия си дълъг разказ: \"Хемус\" от Варна до София толкова много ще се скъси – по посока Търново, там ще се събира, като догодина октомври поне със 60 – 80 км - и това ще ви е... с час ще скъсиме времето\", разказа той. След това обясни на владиката, който слушаше безмълвно, че до октомври следващата година трасето на магистралата ще стигне от София до Севлиево, а от Варна до Търговище. Междинното трасе било сложно и щяло да отнеме малко повече време. \"Казвам го защо\", зададе си сам въпрос премиерът и сам си отговори: \"В Карапелит – огромен завод. 80% за Европейския съюз изнася и за Китай. И казва: без \"Хемус\" съм загинал. Тировете вървят, вървят... 150 хил. тона. Заводите в Русе, в Пазарджик – всичко е на колела. За 9 млн. автомобили кормилата ги правиме в Пазарджик, в завода вчера дето бях там. И всичко това заминава за Германия.\" \" направи опит да се включи в разговора владиката, но отново беше прекъснат от Борисов. \"Щот се оказа, че никой не е правил сметка да прави магистрала \"Хемус\", никой!, каза той. Никой не я е проектирал до момента. Лъгали са ги, как се лъжат... айде да не казвам какво...\" Целият този разговор с владиката премиерът проведе под скелето на централния купол в църквата \"Св. Прокопий Варненски\". В него освен за магистралите и неизбежността на смъртта той успя да вкара и бъдещото рибарско пристанище в градския кв. \"Аспарухово\", за което в бюджета били предвидени 14 млн. лв. \"Не, 13\", поправи го финансовият министър Владислав Горанов. \"Колко?\", вдигна вежда Борисов? \"13\", повтори Горанов. \"Значи 13 плюс 1\", продължи с шегите Борисов. Тук владиката Йоан направи внезапен опит да върне разговора в сферата на духовното: \" каза той. Това, като министър Горанов посочи, имаше основание. Отивам в \"Токуда\" болница да посетя болен събрат. Една болна женица в хирургично отделение ме видя и вика – аха, щом вие сте дошли, значи спукана ни е работата...\". \"Мисли, че ще я опяваш ли\", прекъсна го Борисов, развеселен от разказа. Но Йоан продължи сериозно: \"Защото това е разбирането за нашата дейност - като последна инстанция, едва ли не всичко свързано със смъртта. Но ние трябва да кажем, че има и възкресение и че нашето нещо започва от живота, а минава през смъртта, за да мине във вечния живот. Така че това е нещо, което хората трябва да го разберат, но и ние сме тези, които трябва да действаме в тази посока\", завърши очевидно неуместното си вмятане Йоан. Прехапвайки устни, докато слуша, и явно изгубил търпение, Борисов сложи край на разговора: \"Добре, дядо владика. Трябва да тръгваме, че имам много работа\", каза той и тутакси пое към вратата на църквата, вероятно за да осуети всеки опита за продължението му. Навън Борисов вдигна очи към куполите на църквата. Покрити с лъскава жълта ламарина, те хвърляха златисти отблясъци. \"Влади, ела, да видиш как ламарината гали камъка, обърна се премиерът към финансовия министър. За един милион...\" След това отиде при зяпачите от другата страна на улицата, за да се поснима с тях. \" каза той, прегръщайки щедро две от фенките си. Ако може, ще го направи, ама не може...\", усмихна се благодарно премиерът. Но сред всички селфита и снимки за спомен една бе наистина вълнуваща. Жена на средна възраст плахо попита Борисов: \"Бихте ли ми позволили да сe доближа до вас?\" \"Разбира се, цял ден това правя\", отговори Борисов. \"Вече бях до папата, живея в Италия\", обясни жената. \"Къде искате да застанете\", попита премиерът. \"Където искате, отвърна му тя развълнувана. За мен е важно да усетя топлината.\" По време на посещението в най-новата и още строяща се църква във Варна министър-председателят умело избегна суеверната опасност \"да мине под триъгълника\" на едно от скелетата, три пъти целуна ръка на владиката Йоан и два пъти енголпието му. Първата целувка, съвсем по протокол, бе още при пристигането му. Втората бе неформална и спонтанна: \" поиска Борисов, преди двамата да започнат разговора си за пари и магистрали. Владиката даде. Последните целувки бяха за сбогом и затова най-щедри. Най-напред Борисов целуна ръка на Йоан. След това отново енголпието, а накрая последваха и още две приятелски целувки по бузите. \"Сега като се наредят в \"Александър Невски\", като се наредят антихристите там, оплака се на изпроводяк премиерът. Аз никога не ходя там. Сички комунисти се сберат около патриарха, дойде ли Великден, забелязал ли си? Демагогия, манипулация и лъжи, толкова години – не им омръзна. Но с Божията помощ...\", махна с ръка Борисов. После подкани митрополита \"да пипне колата му\" за кадем. \"Бог е велик, да! Така че, той си избира чедата\", успокояващо довърши прощалните му думи владиката Йоан", "date": "2019.05.21", "title": "Как премиерът и варненският владика поговориха за магистрали, антихристи и смъртта"}
{"url": "https://www.dnevnik.bg/bulgaria/2019/05/21/3909212_rodnini_na_zaginali_v_katastrofata_krai_svoge_sa/", "text": "Застрахователна компания \"Бул Инс\" търси варианти да забави изплащането на обезщетения на роднините на загинали при автобусната катастрофа край Своге, а сред проверка на Комисията за финансов надзор е дала на трима души по 10 лева. Това съобщи пред БНР председателят на Асоциацията на пострадалите при катастрофи Владимир Тодоров. Организацията посредничи между застрахователя и наследниците. При инцидента  през август миналата година загинаха 20 души . Заради инцидента прокуратурата първо повдигна обвинение на шофьора на автобуса, а по-късно и на 7 души – длъжностни лица. Сред тях са членове на управителния съвет на Агенция \"Пътна инфраструктура\" (АПИ) и бившият директор Светослав Глосов.  Глосов подаде оставка  през януари. До момента обидно ниските обезщетения са получени от трима души. Според Тодоров става въпрос за застраховка на местата в автобуса, която предвижда обезщетението да е 50 хиляди лева. \"Застрахователят търси от девет кладенеца вода, за да забави плащането. Хората подадоха заявление за плащане на обезщетенията. \"Бул Инс\" тупаха топката 6 месеца и отказаха да плащат. Хората се обърнаха към Комисията по финансов надзор, оттам направиха проверка и установиха, че има основание за плащане, наложиха принудителна мярка и принудиха \"Бул Инс\" да плати. Така хората получиха по 10 лева по сметките си\", допълни Тодоров. Според него сега предстои спор в съда. Владимир Тодоров призова премиерът да се намеси. Наследниците на загиналите вече са изпратили писмо до него, в които го запознават със ситуацията. Застрахователят: Липсват документи, жертва сме на шантаж Пред Би Ти Ви от застрахователната компания казват, че има липсващи и фалшифицирани документи, и ако не е било решението на КФН е нямало да платят нищо. Според изпълнителния директор на \"Бул Инс\" Стоян Проданов липсват доказателства, че автобусът е извършвал обществен превоз на пътници. Пред БНР той казва, че за момента от компанията не смятат да превеждат повече пари, като това може да се промени при евентуално решение на съда. От компанията определят случващото се като \"шантаж\". \"Плащането означава, че евентуално при липсващи документи ние ще плащаме с парите на други застраховани лица. Пътният лист не покрива маршрута, списъците не са актуални. Не са представени документи, които се изискват по кодекса, за да е ясно, че има обществен превоз. Ние сме убедени в своята правота\", обобщава Стоян Проданов, за Би Ти Ви. КФН: Изплащането на 10 лв. е противозаконно В писмо до медиите от Комисията за финансов надзор казват, че при тях са постъпили 6 жалби от близките на общо 7 от загиналите при пътния инцидент. В него се посочва, че изплащането на сумата от 10 лв. обезщетение за пътник в катастрофиралото превозно средство е противозаконно, защото законът изрично е предвидил минимална сума от 50 000 лв. за всеки пътник. Според проверката на КФН представените документи пред \"Бул Ин\" установяват основанието за изплащане на застрахователното обезщетение. От комисията са на мнения, че освен неморално, е и незаконно да се отказва изплащането на застрахователно обезщетение. Казва се още, че наложените от Комисията за финансов надзор на \"ЗД Бул Инс\" АД принудително административни мерки са обжалвани от застрахователното дружество пред административния съд, София Област, като застрахователят е поискал съдът да спре предварителното изпълнение на мерките.", "date": "2019.05.21", "title": "Роднини на загинали в катастрофата край Своге са получили по 10 лв. обезщетение (обновена)"}
{"url": "https://www.dnevnik.bg/evropa/2019/05/21/3909223_mei_shte_predloji_nov_referendum_za_brekzit_no_samo_za/", "text": "Британският премиер обяви, че в проектозакона за напускане на Европейския съюз ще включи и изискване депутатите да гласуват за това дали в страната да се проведе още един референдум за Брекзит. Но въпросът, по който ще трябва да се произнесат британците - ако има такова гласуване - е дали одобряват сделката ѝ с останалите 27 държави от ЕС. \"Признавам реалната и истинска сила на емоциите в Камарата на общините по този важен въпрос\", заяви Тереза Мей. \"Поради това правителството ще включи в Закона за оттегляне от ЕС изискване да се гласува дали да бъде проведен втори референдум\", цитира думите ѝ \"Ройтерс\" от речта в централата на компанията \"Прайсуотърхаускупърс\". \"Така че депутатите, които искат сделката да се потвърди на втори референдум - да знаят, че първо трябва да имаме одобрен от тях Закон за оттеглянето, за да се случи.\" Тя обясни, че \"Великобритания няма да напусне Европейския съюз, докато сделката ѝ не получи подкрепа от партиите в парламента\". Освен това в проекта, който ще внесе в началото на юни, ще има \"значителни промени в защита на икономическия и конституционен интегритет на Обединеното кралство\". Почти три години след референдума за напускане на ЕС и три неуспешни опита на Мей да прокара сделката през парламента, Лондон получи от останалите в съюза отсрочка до края на октомври, а държави като Франция непрекъснато настояват да не се правят непрекъснато компромиси, защото това пречи и на двете страни в \"развода\" да продължат напред. Мей обеща да напусне поста си след одобряването на сделката, но не е ясно кой ще стане премиер и ще поведе преговорите за отношенията Великобритания-ЕС. В опит да постигне някакъв нов компромис тя предлага \"временно\" да има митнически съюз след Брекзит, което ще отблъсне редица депутати от консервативната партия без да е сигурно, че ще ѝ донесе одобрението на лейбъристите.", "date": "2019.05.21", "title": "Мей ще предложи нов референдум за Брекзит, но само за сделката"}
{"url": "https://www.dnevnik.bg/bulgaria/2019/05/21/3906660_curkvata_pochita_dnes_sv_sv_konstantin_i_elena/", "text": "Император Константин премества столицата на Римската империя от Рим във Византия и в негова чест градът е кръстен Константинопол. Царуването му ще се запомни с това, че през 313 г., макар и некръстен, той обявява свободата на християнската вяра. Документът, който е бил един от първите му укази, проповядва пълна веротърпимост – на езичниците оставил правото да извършват своите обреди, а на християните – свободно да почитат своя Бог. През 325 г. император Константин свиква и Първия вселенски събор против ереста на Арий. Император Константин благоговее пред знамението на Кръста Господен. Той изпитва желание да го открие, но счита себе си за недостоен, тъй като като воин е пролял много кръв. Константин моли своята майка - Елена, живяла благочестиво, да отиде в Светите земи и да открие кръста, на който е разпънат Христос. Облечена в скромни дрехи и сливайки се с тълпата, Елена поела своя път на изток в своето поклонение пред Бога. И успява със своята мисия да открие Кръста Господен. Кръстът е бил положен в сребърен ковчег и оставен за съхранение в новопостроен храм. На Велики петък той е изнасян за поклонение. Напускайки Йерусалим, Елена взела частица от Кръста в дар за своя син. Народните чествания на празника в България са нееднозначни. На Св. св. Константин и Елена на много места в страната се почитат с нестинарски танци. Наклаждат се големи огньове, а мъже и жени танцуват върху горящите въглени. Православната църква не признава този обичай, а напротив – дори и го преследва. Макар и танцуващите да държат икона на Св. св. Константин и Елена в ръцете си, те са наричани \"обладани от дявола\". : Константин, Костадин, Костадинка, Елена, Еленко, Елка.", "date": "2019.05.21", "title": "Църквата почита днес Св. св. Константин и Елена"}
{"url": "https://www.dnevnik.bg/sport/2019/05/21/3908293_dvijenieto_v_centura_na_sofiia_se_promenia_zaradi/", "text": "Организацията на движението в центъра на София ще бъде променена заради футболната среща между \"Левски\" и ЦСКА. Дербито от предпоследния кръг за сезона в Първа лига е днес на Националния стадион \"Васил Левски\" от 18.00 часа. От Столичната община съобщават, че до 21 часа са забранени престоят и паркирането на автомобили при сектор Г на националния стадион, а от 8 до 20 часа и на моста пред стадиона, както и на ул. \"Ген. Гурко\" между бул. \"Евлоги и Христо Георгиеви\" и бул. \"Васил Левски\". От Столичната община посочват, че от 17.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". За опазване на реда МВР предприема редица мерки за охрана, обявиха от министерството. Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно-пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет. Полицаите няма да допускат на стадиона зрители във видимо нетрезво състояние, както ще следят за носене на забранени предмети и вещи, огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри.", "date": "2019.05.21", "title": "Движението в центъра на София се променя заради мача между \"Левски\" и ЦСКА"}
{"url": "https://www.dnevnik.bg/politika/2019/05/21/3908272_kak_bulgarite_zad_granica_da_glasuvat_na_evropeiskite/", "text": "На 26 май българите ще избират седемнадесет свои представители в Европейския парламент (ЕП) от  общо 318 кандидати на 13 партии, 8 коалиции и 6 инициативни комитета . В чужбина са разкрити 191 секции, в които могат да гласуват живеещите и пътуващите зад граница българи (още за секциите вижте  тук ). Гласуването е задължително, но санкция за негласуване няма. Зад граница правото на глас се упражнява единствено чрез хартиена бюлетина и няма възможност за машинно гласуване, както в 3 хиляди секции в страната (още за гласуването в страната четете  тук ). Българите зад граница, които вече са подали заявление за разкриване на секция, ще трябва да гласуват в съответната секция. Останалите ще могат да гласуват в която и да е секция, след като представят документи за самоличност и попълнят декларация, че не са гласували на друго място. Същото важи и за всички пътуващи в чужбина българи. Къде са секциите  Списък с адресите и номерата на разкритите зад граница секции е публикуван на сайта на Министерството на външните работи (вижте  тук ). В Гърция, където за трите почивни дни се очаква да пътуват много българи, секциите са 13 - три в Атина, една в Солун, една в Кавала, една в Каламата, четири на о. Крит, една в Неа Муданя, една в Никити и една на о. Родос. В Румъния секцията е само една и е в посолството в Букурещ. В Северна Македония също е една - в Скопие. В Сърбия са две - в посолството на страната ни в Белград и в консулството в Ниш, а в Турция са четири - в Истанбул, Анкара, Одрин и Бурса. Във Великобритания и Германия има по 24 секции - в посолството в Лондон са четири, а тези в Берлин - три. В Испания са разкрити 16, във Франция - 10, а в Италия - 6 (къде са секциите вижте  тук  и  тук ). Гласуването - само с хартиена бюлетина  Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия (ЦИК), ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. След като избирателят се легитимира, той е дописан в избирателния списък в случай, че не е подал заявление за разкриване на конкретната секция. В този случай се попълва и декларация, че избирателят не е гласувал на друго място. Всяка бюлетина за европейските избори е отпечатана на бяла и непрозрачна хартия. На гърба й има място за два печата на секционната избирателна комисия. В долния й десен ъгъл има осемцифрен номер, който се откъсва по перфорирана линия от член на комисията след гласуването. От лявата страна на бюлетината са вписани наименованията на всички партии и коалиции, регистрирали кандидати за евродепутати, както и имената на независимите кандидати; а от дясната има кръгчета за отбелязване на преференция, в които има номера от 101 до 117, т.е. за седемнадесетте кандидати в съответните листи. Има и възможност \"Не подкрепям никого\". Гласува се само в тъмната стаичка. Избирателят отбелязва вота за партия, коалиция или независим кандидат за евродепутат, като поставя знак Х или V в квадратчето с номера на избраната от него политическа формация, на независим кандидат или в това на опцията \"Не подкрепям никого\". Отбелязването с тези знаци е действително само ако е с химикал, пишещ със син цвят. Преференциалният вот - по желание  По желание избирателят може да отбележи и преференция, т.е. глас за определен кандидат за евродепутат от листата на предпочитаната политическа формация. Прагът за валидност на преференциите е 5%, т.е. листата ще се размества, ако даден кандидат е събрал подкрепа от повече от 5 на сто от гласувалите за партията и коалицията, която го издига. За първи път обаче номерата на партиите, коалициите и инициативните комитети в бюлетината ще бъдат от 1 до 100, а на кандидатите - от 101 нагоре. Целта е да се избегнат преференции по т.нар. феномен 15/15, когато номерът на политическата формация съвпада с номера на кандидата. За да отбележи префереция, избирателят е нужно да знае точно кой номер в листата е фаворитът му и да постави Х или V в съответното кръгче. Преференцията е действителна, ако е отбелязана само в едно кръгче със съответния знак. Ако няма отбелязана преференция, гласът не се брои за водача на листата. Накрая избирателят сгъва бюлетината, излиза от тъмната стаичка, подава я на член на комисията за втори печат и я пуска в прозрачната урна.", "date": "2019.05.21", "title": "Как българите зад граница да гласуват на европейските избори"}
{"url": "https://www.dnevnik.bg/detski_dnevnik/2019/05/21/3908439_na_matura_po_bulgarski_ezik_i_literatura_dnes_shte_se/", "text": "На задължителна матура по български език и литература днес ще се явят 52 650 зрелостници. Изпитът започва в 8.00 часа и продължава четири часа. Учениците трябва да се явят в училищата поне 40 минути по-рано, с лична карта и служебна бележка за допускане. Осигурени са 4143 зали в 677 училища, сред които и две училища в чужбина, а за сигурността ще следят 10 500 квестори - до двама в залите, както и дежурни в коридорите. В залите ще има видеонаблюдение. Учениците ще сядат на точно определените за тях места, като от ресорното министерство съветват да са ги заели в 7.30 часа. Те ще ползват химикали с черен цвят и няма да могат да ползват мобилни телефони. Изпитът по български език и литература се състои от три модула. Първият модул ще продължи един час и ще се състои от 30 въпроса със затворен отговор, които носят 30 точки. Вторият също е един час и включва 10 въпроса със свободен отговор и работа с текст, като носи 40 точки. Третият модул е интерпретативно съчинение или есе, което носи останалите 30 точки до общия сбор от 100. Писането на текст ще започне в 10.00 часа. Авторът и произведението за 41 въпрос ще бъдат обявени по Българското национално радио в 12.00 часа. Резултатите от матурата ще бъдат обявени до 13 юни 2019 г.", "date": "2019.05.21", "title": "На матура по български език и литература днес ще се явят близо 53 хиляди зрелостници"}
{"url": "https://www.dnevnik.bg/politika/2019/05/21/3907438_kakvo_e_evropa_-_v_lom_dni_predi_izborite/", "text": "Разстоянието от областния център Монтана до дунавския град Лом е около 40 км. Пътят е без дупки, а шофирането не представлява особена трудност, тъй като през деня е почти невъзможно човек да се размине с повече от 4-5 коли. На влизане в Лом асфалтът преминава в павета, които в момента се подменят. На всеки от първите 10 стълба са залепени плакати с номера на бюлетината на ГЕРБ и снимка на водача на листата Мария Габриел. До нея са и значително по-дребните фотоси на останалите партийни кандидати за европейските избори на 26 май. Около агитационните табла се виждат и множество некролози. Всъщност те са навсякъде по улиците в града. Повечето от къщите и блоковете са опустели, а на някои дори липсват прозорци. От входа на града до централната му част плакатите на ГЕРБ зачестяват. Не се виждат материали за друга политическа сила, която ще участват в евровота. Изключението е плакат на БСП и Елена Йончева в самия център на Лом. На него e написано съобщение, че на 15.05 от 9.30 ч. партията има митинг. Възрастен човек се е спрял пред него и разглежда кандидатурите на левицата. Дали ще гласува, присъствал ли е на събитието на левицата? Не отговоря, стреснат е, обръща се и отминава. На една от централните улици има информационна табела за проект от програмата \"Региони в растеж\", финансиран от Европейския съюз, който е с името \"Модернизирана образователна инфраструктура в град Лом\". Табелата е поставена непосредствено пред входа на детска градина. По оградата на двора, където в момента няма деца поради лошото време, също има много некролози. Малко след детската градина е двуетажна сграда, където на втория етаж е общинският център за трансгранично сътрудничество между България, Сърбия и Черна гора, а първият е баничарница, до чиито входни врати отново се виждат скръбни вести. В магазин за дрехи продавачката е сама, няма клиенти. Тя разказва, че при нея рядко влизат купувачи въпреки централното място. Ще гласува ли, знае ли за какво са изборите? \"Не знам. Чух, че ще има нещо, ама нищо не съм разбрала. Иначе ще гласувам, ако има избори. Ако някой нещо каже в същия ден, за него ще гласувам. Не знам Европейския парламент. Гледах, че по телевизията говореха нещо, но не им разбирам. Важното е по някой лев да дават, че да има за хляб, пък това Европа какво ще донесе не знaм\", отговаря жената. В центъра на Лом има 7-8 заведения, но във всяко има не повече от три заети маси. Сервитьорката в едното казва, че е наясно какви избори следват, но в града хората масово не са информирани. \"Единствената партия, за която се говори в Лом, е ГЕРБ. Не знам за кого ще гласувам, но със сигурност няма да е за тях. Досега никой не е говорил нищо за това какво предстои на 26 май\", отбелязва тя. \"Иначе, откакто сме в Европейския съюз, се понаправиха някои неща. Например пътищата наоколо са долу-горе оправени вече. Няма много хора тук, повечето са възрастни, но във Видин е по-зле. Ромите са повече от нас, но засега не сме имали спречквания или нещо подобно. Живеем си мирно. Безработицата понамаля, но пък и хората заминаха - някои за София, други за чужбина\", добавя още жената. На път към пристанището ром с велосипед отговаря на въпроса какво предстои в неделя с въпроса: Какво е това Европа? \"Не знам за кого да гласувам, вие ми кажете. Те идваха от БСП, от ГЕРБ, но аз нищо не знам, не съм чувал.\" \"Добре сме уж ние тук, но много е малък градът, малко хора има. Вие в София сте по-добре - на лъскавото, на скъпото. Те затова оттук отиват в столицата\", обобщава той. Централите на ГЕРБ и \"Атака\" в града се намират на главната улица и са разположени една до друга. Първата се намира в сграда, която е обновена, но никой не отваря. Сградата на партията на Волен Сидеров изглежда запустяла, но въпреки това върху нея има съобщение, че на 22 май ще се проведе обучение за членове на секционната избирателна комисия. Пристанището в Лом е от национално стратегическо значение като пресечна точка на два паневропейски коридора, определяни от Европейския съюз за приоритетно развитие. В момента градинките пред него са спретнати, има множество пейки, където хората могат да отдъхнат. През деня обаче наоколо са само неколцина рибари, обсъждащи политически въпроси. \"Добре си беше по комунизма, един циганин нямаше тука, а сега гледай, погледни!\", казва единият. \"Този Европейски съюз само ядове ни докара. Въобще няма да гласувам. Нищо не сме видели от тази прословута Европа\", продължава друг. В града, управляван от ГЕРБ, се изпълняват европейски проекти, но той постепенно обезлюдява. По данни на Националния статистически институт през последните 10 години населението на Лом се е стопило с над 4500 души. Статистиката от 2018 г. сочи, че в северозападния град живеят 19 754 души. Малко преди Освобождението Лом започва своето развитие и постепенно се превръща в главно експортно пристанище за Виена. Тук смятат, че в края на 19-и и началото на 20-и век градът е бил втори по важност по поречието на река Дунав след Русе.", "date": "2019.05.21", "title": "Какво е Европа - в Лом дни преди изборите"}
{"url": "https://www.dnevnik.bg/analizi/2019/05/21/3906010_cvetanov_e_v_razgara_na_sobstvena_kampaniia_-_za/", "text": "Не, това не е отчет от кандидат-евродепутат. Цитатите са от Цветан Цветанов. Всеки ден подалият оставка от парламента зам.-председател на ГЕРБ препълва личния си профил във \"Фейсбук\" с репортажи от обиколка из страната. Дясната ръка на Бойко Борисов сякаш агитира лично за себе си. В посланията си в социалната мрежа той е центърът на събитията, кандидатите на ГЕРБ за евродепутати се мяркат тук-там и те, но предимно на заден план. Това донякъде е разбираемо - от резултата на ГЕРБ на 26 май зависи политическото бъдеще на Цветанов. Борисов осъди строго заместника си в партията – упрекна го, че е сложил \"катран в кацата с мед\" и че е заличил \"всичко добро, което е направил\". На журналистически въпрос какво ще се случи с Цветанов премиерът отговори: \"Има един ден в годината - прошка се казва. Той сега е на 26 май. Ще видим дали нашите избиратели ще ни прощават, дали няма.\" Или поне засега така звучи обещанието. Зам.-председателят има богат опит в правене на избори. Той отдавна е утвърдил практиката си да обикаля електората не само преди вота и да го подсеща за какво е получил пари. И естествено всичко добро на местно ниво се отчита като принос на ГЕРБ. С две сака и няколко речи наизуст Цветанов се хвърли храбро в предизборна кампания по мегдани, читалища, кафенета, свинеферми, спортни зали и фолклорни фестивали. Според епистоларните доказателства във \"Фейсбука\" му \"човекът партия\" е огрял дори в най-малките села, уверил е местните хора, че ако не гласуват за ГЕРБ, няма да има пари нито за пътища, нито за детски градини, и им е казал да имат едно наум и за местните избори, когато вече ще се разбере къде ще потекат финансовите потоци. Показателно е, че кампанията този път тече предимно в социалната мрежа, защото след скандала с апартаментите пресцентърът на ГЕРБ рязко спря да пуска съобщения за активността на заместника на Борисов. Фразите, с които Цветанов описва кампанията си, са красноречиви. Подбрахме някои от тях, които той повтаря като робот пред избирателите. Ако не са снимките (сред които стотици кадри тип \"Борисов\" - в прегръдка с избиратели), човек би си помислил, че говори самият лидер: \"Благодарих и на силните кметове на ГЕРБ от региона. Посочих, че работим изключително добре с всички представители на местната власт.\" \"Коментирах, че на тези избори ще покажем реалната сила на ГЕРБ.\" \"Бях категоричен, че държавата иска да развива града и затова предостави площ, където сега се изгражда индустриален технологичен парк. До дни правителството ще преведе на общината 1 000 000 лева за изграждането на тази индустриална инфраструктура.\" \"Отбелязах, че има много хора, които твърдят, че тези избори нямат отношение нито към местната, нито към изпълнителната власт. Това не е така... наскоро бе защитен рекорден европейски бюджет за страната ни в размер на 18 млрд. лв.\" \"Изключително ме зарадва това, че още с пристигането ми в Полски Тръмбеш бях посрещнат от малкия Цветан и майка му. Момченцето се роди през юли 2014 след инвитро процедури, за които аз помогнах, и затова то бе кръстено от родителите си на мое име.\" \"Ние осигурихме целеви средства за общината, които тя да разпредели за градовете и селата на своята територия.\" \"Бях категоричен, че преди всичко трябва да имаме стабилност в държавата.\" \"Разказах, че когато кметът или председателят на общинския съвет отправяха молба към мен за съдействие – аз никога не съм ги питал от коя политическа сила са.\" \"Обръщам се към вас с призив да ни подкрепите на 26 май с номер 12 в бюлетината, защото това ще гарантира стабилността, която имаме днес. Защото именно с тази стабилност държавата може да си позволи с постановления на правителството да отпуска целеви средства за решаването на проблеми, които иначе не могат да бъдат решени със средства от бюджета на общината.\" \"Уточних, че когато държавата е стабилна и правителството и бизнесът работят - има достатъчно приходи в бюджета, които могат да се преразпределят за реализацията на проекти като този в село Д.\" \"Уточних, че модернизираните градове и села в цялата страна дължат своя европейски облик преди всичко на стабилността в държавата. Вследствие именно на нея успяваме да усвояваме отлично евросредствата.\" \"От местната власт изказаха признателност за подкрепата, благодарение на която стана възможна инвестицията от 1.1 млн. лв.\" \"Пред служителите на предприятието коментирах, че когато държавата координира действията си с местните власти и се възползва максимално от европейската солидарност - всички виждаме какви са резултатите.\" \"Споделих, че съм възхитен от видяното.\" А публиката гледа удивено... Един клип обаче, който се завъртя в You Tube през април, разруши мита за топлото посрещане на Цветанов навсякъде. Заснет от анонимен автор, записът показа, че все пак недоволство срещу ГЕРБ има. То, разбира се, няма как да намери място в предизборните захаросани новини.", "date": "2019.05.21", "title": "Цветанов е в разгара на собствена кампания - за оцеляване"}
{"url": "https://www.dnevnik.bg/analizi/2019/05/21/3908294_evropa_patriotite-frontovaci_izborite/", "text": "След броени дни ще се проведат изборите за нов Европейски парламент и аз не бих искал в текста ми да проникнат нотки на агитация в полза на една или друга наша политическа партия, която ще участва в тях. Искам обаче да отбележа нещо, което в едно и също време ме тревожи и разсмива в поведението и предизборните платформи на много от българските участници в евроизборите. Защото няма как да не се забележи, че мнозина от тях са се запътили към Брюксел, не като към мястото, на което принадлежим, не като към мястото  , на която България е интегрална част още от миналото десетилетие, а като към някаква  , на която са се концентрирали нашите геополитически противници. Ще приведа тук само някои предизборни девизи и заявени каузи, които чувам или виждам (по билбордовете), за да стане ясно, че не преувеличавам. \"Да браним България\" – гласи един партиен девиз, който крещи насреща ми на излизане от подлез на Цариградско шосе. От което разбирам, че кандидатът на тази партия се е запътил към Брюксел всъщност, за да защити родината ни от готвещите се да се съберат там врагове на \"нашето мило отечество\". Той отива в парламентарния център на Европа, на която очевидно към настоящия момент ние сме, ако не пленници, то поне обкръжена от врагове територия и обещава \"да я брани\". Чудесно! Не беше ли по-добре тогава изобщо да не влизаме в тази Европа, от която нашият политик е принуден \"да брани България\"? Не мислите ли, че доста по-радикално бихме могли да я спасим, ако вместо да отиваме чак там да я \"браним\", направо излезем от нея? Ще си спестим доста средства, които сега трябва да хвърляме за \"отбрана\". При това, уверен съм, че \"пленилите ни\" в нея няма особено да се съпротивляват на такова наше радикално решение. \"Ние – казва се пък в една предизборна платформа, която чета в централен всекидневник – ще се противопоставим на западния колониален неолиберализъм към страните от Централна и Източна Европа, чието най-грозно лице е демографското ограбване на Изтока\". Значи така: в момента Европейският съюз е антагонистична съвкупност от държави колонизаторки и държави (техни) колонии. Какъв ужас! Логично е в такъв случай, каквито и да са резултатите от изборите след няколко дни, още сега да се конституира нов \"Народен съд\" за онези наши държавници от началото на века, които с вкарването ни в ЕС ни превърнаха към днешната дата в \"колония на Запада\". След 45 години \"независимост\" от него, в прегръдката на \"нашия по-голям брат\" от Изток, ние значи, сме изгубили своя  ! Именно днес и именно в ЕС. И тук ще кажа: вместо да ходим в Брюксел, за \"да браним България\", нека първо да изправим пред съда онези, които, вкарвайки ни в ЕС, ни предадоха в \"колониално робство\". След туй пък да се обединим със страните от Централна и Източна (т. е. колонизирана) Европа в една разширена \"Вишеградска група\", или в един нов Intermarium (по избор) и да поведем борба за освобождение от колониалния гнет на страните от бившия Варшавски договор. Та нали чувате – \"от Запада\" ни ограбват демографски! Практикуват съвсем нов вид колониализъм, в който вместо \"колонизаторите\" да идват в нашите предели, колонизираните се преселват в \"метрополията\"! Защото най-безсрамно там им плащат повече, там подло ги \"реализират\" по-успешно отколкото в \"отечеството\". Само че ние ще се противопоставим на този нов \"колониализъм\". Как ли? Платформата на патриота-фронтовак не ни казва, но аз предлагам партията му да затвори границите, а монопол над заплащането (и размера на заплащането) на \"скъпите ни съотечественици\" да имат вече само властите на \"отечествата\" ни. Обръщам внимание, че \"фронтовото\" стилизиране на Европейския парламент, към който са се втурнали, понякога е толкова рязко, че се стига до терминологични абсурди в предизборните платформи. Запътили са се към Брюксел, но ни заявяват, че ще търсят единение с всички, \"които искат да попречат на Брюксел в самоубийството на Европа\". Значи така: трябва да ни изберете  , за да  . Че защо не се обедините някъде другаде тогава? Например в Москва или в Пекин? Тези столици със сигурност не искат \"самоубийството на Европа\". Тя им трябва жива. Разбира се, има и още по-дълбоки абсурди. Водач на листа на българска (при това \"много патриотична\") партия се опитва да ни спечели за себе си като ни обещава, че там,   в \"Брюксел\", ще се бори даже не за да \"брани България\", а за това да отпаднат санкциите срещу Русия. Като първи приоритет. Ще се бори значи в Европейския съюз като активист   съюз. Ако този кандидат представляваше, примерно, казахстанска партия, бих го разбрал. На бившата средноазиатска съветска република санкциите срещу Русия сигурно пречат. Но за българска партия това е почти толкова абсурдно, колкото онова, че партията на Найджъл Фарадж, която иска незабавно и безусловно   от Европейския съюз лидира към този момент във Великобритания в изборите за   в Парламента на Европейския съюз. Защо обаче казвам, че освен смях, явлението, което наблюдаваме в навечерието на тези избори в България буди у мен и тревога? Защото то разкрива нещо, което изглежда незабелязано се случи в последните години у нас и то е – стилизирането на Европа, в която преди десетина години най-сетне се върнахме като нещо отново  . Такава каквато тя беше за тогава все още славянофилски настроените българи в края на ХІХ и началото на ХХ век, когато се синонимизираше с \"Великите сили\", поставили си за цел да ни \"ликвидират\" – именно защото сме \"славяни\" и \"православни\"; такава, каквато беше за комунистически облъчените българи между 1944 и 1989 г., когато пък се синонимизираше с безусловно чуждия и \"империалистичен\" Запад, обсаждащ нашия автономен и свободен \"лагер\". Европа днес се приподнася на българите от цял спектър политически партии (от кафявото, през \"английското червено\" до чисто червеното) като   на \"нациите\" (и на нашата нация в частност), на \"семейството\", на \"християнството\", та даже и на \"хетеросексуалността\". В Европа нашият съвременен антагонист е \" \". Европа е същото за България каквото беше тя и Западът за нас във времето на комунизма. Само идеологическите термини днес са по-други. Нима не забелязват това (поне) хората с базисна антикомунистическа нагласа, които са склонни да отдадат доверието си на подобни \"консервативни\" внушения? Не забелязват ли, че макар зад гърба ни вече да не стои (поне по онзи осезателен начин) Русия, Европа отново е стилизирана като  . На едни – по-червено-кафявите тя се приподнася направо със старите идеологически термини: вече чухме – \"колониалистка\", \"империалистична\" и т. н., на други – просто \"кафявите\" като \"космополитна\", \"глобалистична\", посягаща (като един гигантски \"Барневарн\") към \"нашите деца\", \"джендъристка\", почти \"иудо-масонска\" (владяна от \"скандалния спекулант Джордж Сорос и мрежата му от платени лъжеграждански организации\" – както пише един наш водач на листа). На синьо-кафенеещите пък (\"десните\", консерватори и \"тръмписти\") наопаки – тя се представя като \"комунистическа\" (\"комунисти\" в нея са дори Меркел и Макрон). Към своите съграждани, които се готвят да гласуват на тези избори, бих си позволил да отправя следния въпрос: не виждате ли тази удивителна прилика в сегашните стилизации на Европа с онези – комунистическите? Ако ги виждате, как може да се лъжете от формалните наименования на партиите, които ви ги внушават, от ляво-десните \"етикети\", които си лепят? Резултатът от техните усилия (ако бъдат успешни) ще доведе до същото разделение на континента ни, което надживяхме след края на комунизма. А от него ще спечелят не \"българщината\", \"християнството\" и \"семейството\", а –  . И накрая нещо, което друг път не съм си позволявал – едно предвиждане за това, какво ще се случи като цяло на евроизборите и какво ще ни \"възвестят\" веднага след тях. Понеже от почти цяла година различните т. нар. \"консервативни\", \"евроскептични\" и \"национални\" идеолози и говорители в Европа и у нас непрекъснато ни \"пророчестват\" за една, след 26-и май, вече \"съвсем различна Европа\", в която \"провалилият се либерален консенсус\" ще претърпи окончателен крах и континентът ни ще се зауправлява от Орбан, Салвини, Льо Пен и разни поместни \"тръмпчета\", ще се завърне към суровата природа на \"джунглата\", а \"юнкеровци\", \"тусковци\" и \"меркелици\" ще изчезнат \"ако дим\", предсказвам следното. Всъщност, изборите ще дадат осезателно предимство, както и досега на големите европейски партийни семейства – тези на ЕНП, на ПЕС и на Либералите. Разделените на поне три блока \"консервативни\" и \"националистични\" партии и партийки, ще получат с по няколко (до три-четири-пет процента) по-голяма тежест отколкото имат сега, което сумарно, вероятно ще се равнява на около 10-12% по-голямо тяхно присъствие в Европейския парламент. Само че – помнете ми думата – въпреки този повече от скромен ръст, те ще проглушат ушите на всички ни какъв \"преврат\" е това в европейския политически пейзаж. Защо ли? Защото ако не успеят да ни излъжат, че   10-12% повече тяхната \"консервативна революция\" вече е започнала – подир толкова много закани, вещания и профетизми, след година-две те просто ще изчезнат. Така че следете, уважаеми читатели, как ще ви поднесат резултатите от евроизборите идната седмица: какъв титаничен мащаб ще придобият дузината-две повече национал-популисти и дузината-две по-малко ЕНП и ПЕС депутати. И не се лъжете за целта на \"сензацията\". Тя е да продължи да преекспонира всъщност нищо особено не спечелилите \"консерватори\". Да, като всяко предсказание и моето би могло да се окаже невярно. Няма да си посипя главата с пепел, ако стане така, защото предсказанията не са част от \"професионалната ми характеристика\". Все пак, обаче, мисля че ще се окажа прав.", "date": "2019.05.21", "title": "Европа, патриотите-фронтоваци, изборите"}
{"url": "https://www.dnevnik.bg/sport/2019/05/21/3908354_cska_se_hvurlia_sreshtu_levski_v_opit_da_se_prebori/", "text": "Левски\" приема ЦСКА в последното от четирите дербита през сезона. Двубоят е от голямо значение за червените, които продължават опитите си да свалят \"Лудогорец\" от шампионския трон. Срещата е от 18.00 часа на Националния стадион \"Васил Левски\". Организацията около мача наложи  промени в движението в центъра на София . Преди три дни  сините направиха 1:1 с водача в Разград , от което  ЦСКА се възползва и се доближи на точка от върха . В същия час \"Лудогорец\" гостува на \"Ботев\". Ако воденият от Стойчо Стоев отбор спечели, а ЦСКА не успее да победи, то титлата ще бъде спечелена отново от състава от Разград. За червените предстои огромно изпитание - да се справят със собствените си колебания в ключовите мачове през сезона. От трите дербита с \"Левски\" ЦСКА взе само точка, като все още не е вкарал гол. Ако се добавят и мачовете с \"Лудогорец\", картината е още по-красноречива за проблема на отбора в тези двубои. Срещу шампионите ЦСКА записа три равенства и една загуба, като вкара само веднъж. Очаква се в състава на червените да се завърне капитанът Николай Бодуров, който пропусна последните срещи заради физически проблем. Полузащитникът Кристиян Малинов изтърпя наказанието си и също ще може да играе. \"Левски\" запазва минимална възможност да стигне до второто място и да избегне баража за класиране за Лига Европа. За целта сините, които изостават с шест точки от ЦСКА, трябва да спечелят двата си мача до края, а червените да загубят дербито, а след това и от \"Ботев\" (Пловдив) у дома в петък. Треньорът на \"Левски\"  Георги Тодоров заяви, че би се радвал, ако отборът му откажем ЦСКА от титлата .", "date": "2019.05.21", "title": "ЦСКА се хвърля срещу \"Левски\" в опит да се пребори със себе си"}
{"url": "https://www.dnevnik.bg/sport/2019/05/21/3908756_pochina_legendata_vuv_formula_1_niki_lauda/", "text": "Легендарният бивш пилот във Формула 1 Ники Лауда е починал на 70 години в понеделник, съобщи семейството му. Австриецът е трикратен световен шампион и една от емблемите в спорта. \"С огромна тъга съобщаваме, че нашият обичан Ники си отиде спокойно в съня си в понеделник\". \"Неговите уникални постижения като пилот, а по-късно и като предприемач ще останат незабравени. Неговата жажда за действие и кураж са модел за подражание, както за нас, неговите близки, така и за милионите му фенове\", се казва още в съобщението на семейството. Ники Лауда е роден на 22 февруари 1949 г. във Виена. Влиза във Формула 1 през 1971 г., а кариерата му продължава до 1985 г., когато е последното му състезание. Лауда е единственият пилот в историята на Формула 1 ставал шампион с двата най-успешни отбора - \"Ферари\" и \"Макларън\". Със Скудерията той печели титлите през 1975 и 1977 г., а с \"Макларън\" през 1984 г. За мнозина той е считан и за един от най-великите пилоти в историята на спорта. Във Формула 1 Лауда има 171 старта, 25 победи, 54 подиума, 24 пъти е стартирал от първа позиция и има 24 най-бързи обиколки. През 1984 г. печели титлата със само половин точка пред съотборника си в \"Макларън\" Ален Прост, което е и най-малката разлика между първия и втория в историята на Формула 1. Незабравимо остава и съперничеството му с Джеймс Хънт през 70-те години. След края на своята активна кариера Лауда се занимаваше с бизнес. Той беше собственик на няколко авиокомпании като основа Lauda Air, Air Niki и Lauda Motion. Във Формула 1 за кратко беше съветник на \"Ферари\", а по-късно и на \"Ягуар\". Лауда беше част от \"Мерцедес\" от края на 2012 г., като зае ролята на неизпълнителен директор. Австриецът беше с ключова роля за привличането на Люис Хамилтън от \"Макларън\". Дълги години той беше и анализатор на германската телевизия  RTL , но напусна през 2018 г. На прага на смъртта на Нюрбургринг 1976 Наравно с успехите на Лауда с името му винаги се свързва и катастрофата в Гран при на Германия през 1976 г. На 1 август на пистата \"Нюрбургринг\" Лауда катастрофира тежко и едва не загива. По това време австриецът се бори за титлата с Джеймс Хънт и преди състезанието иска пилотите да бойкотират старта заради мерките за безопасност. Повечето му съперници гласуват против и състезание се провежда. Във втората обиколка Лауда катастрофира и неговото \"Ферари\" се запалва, като австриецът е изваден от колегата си Артуро Мерцарио. Той остава в кокпита 55 секунди при температура от 800 градуса.", "date": "2019.05.21", "title": "Почина легендата във Формула 1 Ники Лауда"}
{"url": "https://www.dnevnik.bg/sviat/2019/05/21/3908415_valutnata_voina_moje_da_e_sledvashtoto_orujie_na_trump/", "text": "За да възстанови баланса в търговията с Китай, президентът на САЩ Доналд Тръмп е готов на всичко, включително да предизвика рецесия. . . дори на валутна война. Това е цената, която, според него, трябва да бъде платена, за да бъде избегнато икономическото потопяване на Съединените щати от Азия. Пристъпването към нови повишавания на мита в разгара на търговски преговори показва колко твърда е решимостта на американците на онези, които все още са се съмнявали. Рискът от световна рецесия, каквато би предизвикало увеличаването на митата върху целия китайско-американски стокообмен, е маловажен пред целта да бъде възстановен структурният баланс на силите между двата гиганта. След като стана свидетел първо на европейската интеграция, а след това - и на развитието на Китай, американската администрация посочи с пръст риска от икономическо потопяване на Съединените щати от Азия. Създаването на общия пазар, а след това - и на еврото, позволиха на Европейския съюз да остане търговски фактор от първостепенно значение. На блока все още се пада дял от една трета от глобалния износ. След това, благодарение на влизането на  Китай в Световната търговска организация  (СТО) и неговата политика на регионализация, Азия придоби значителна тежест в международната търговия. На нейния износ вече се пада дял от 31% от глобалния износ срещу 23% преди финансовата криза. Приносът й за растежа на световния износ е нараснал от 18% през периода 2001-2008 г. до 54% от 2009 година, докато на Европа и САЩ е съответно само 10% и 11% от 2009 година. Това засилване на Азия се дължи не на конюнктурния срив на западните икономики, а на нейното собствено развитие. Добавената стойност на Азия, като се изключат Япония и краткосрочните колебания, е нараснала с 5.2% срещу 3% за останалата част от света, според нашите иконометрични изчисления, основани на двустранния стокообмен на 15 азиатски държави с над 180 търговски партньори. Паралелно с \"азиатизацията\" на света, китайският президент Си Цзинпин потвърди при преизбирането си своята цел да увеличи пазарния дял в Китай, повтаряйки поетия от него ангажимент за либерализиране на икономиката. Технологичните въпроси и спазването на правото на собственост са централни в преговорите, но двамата лидери споделят едно и също убеждение: решаващият характер на тежестта на икономиките за съотношението на силите. Конфронтацията остава на икономическия фронт и е по-лесно да бъдат разбрани макроикономическите последици. Не само че всяко повишаване на мита оказва влияние върху двустранната търговия, но и американският икономически растеж не е във фаза на ускорение, което ще даде рецесивно отражение върху обема на вноса. Същото важи и за Азия, където  забавянето на растежа на Китай  ограничава икономическата дейност, а оттам - и възможността за преконфигуриране на търговския поток. Американците ще имат повече трудности да компенсират спада на китайското търсене с това на страните от Югоизточна Азия, както правеха досега. След като Съединените щати преживяха \"европеизацията\" на търговията, появата на нововъзникващите пазарни икономики, а след това - и \"азиатизацията\" на света, сега се задава нов етап. САЩ искат да заставят Китай да приеме правилата на функциониране на пазарната икономика по пътя на конфронтацията. Европейският съюз си мисли, че може да наложи своите ценности, защитавайки гражданите си и излизайки с множество декларации за намерения. Що се отнася до Китай, той иска отново да стане  Поднебесната империя . В най-добрия случай всеки ще се свие в своята сфера на влияние и регионализацията ще се засили с появата на европейски и азиатски финансови и валутни полюси. Американците обаче доминират финансовия сектор, те няма да се оставят да бъдат изместени, без да реагират. Валутната война би могла да бъде следващото оръжие, което Доналд Тръмп ще извади. /БТА", "date": "2019.05.21", "title": "Валутната война може да е следващото оръжие на Тръмп"}
{"url": "https://www.dnevnik.bg/evropa/evropeiski_parlament/2019/05/21/3452714_kapka_v_moreto_li_e_edin_glas_ili_za_dobrovolcite_v/", "text": "Тези евроизбори ще са по-различни. Това мнение от година насам изказват редица високопоставени политици и експерти. Дори и без да задълбаваме в политика, има едно нещо, което наистина прави евроизборите тази година по-различни - доброволците. За пръв път Европейският парламент има доброволци на терен, които да насърчават гласуването. А кампанията \"Този път ще гласувам\" (повече за нея четете  тук ) се радва на голям интерес от младите хора. Към 13 май записалите се за доброволци в целия ЕС са 24 582. Те помагат с онлайн и/или офлайн дейности. В България броят им е  567. Най-голям е в Германия - 3377, следвана от Италия - 3027 и Испания - 3027. Най-малък е в Малта - 59. \"Дневник\" разговаря с няколко доброволци за мотивацията им да се включат и за това какво мислят, че могат да променят. \"Нали това е демокрацията\" Николай Николов от Националната търговска гимназия - Пловдив разказва, че евроклубът към учебното заведение в продължение вече на два месеца се включва активно в инициативата \"Този път ще гласувам\". Провежданата кампания е насочена предимно към учениците от 11-ти и 12-ти клас (тези, които имат право на глас), но също и към по-малките, с основната цел да бъдат информирани и да изградят своя гражданска позиция по актуални теми и въпроси във всяка една сфера. \"За тази цел по коридорите и етажите на училището ни, както и по училищните сайтове и медии, разпространихме свои авторски плакати, носещи послания, с които да насърчим младите да упражнят правото си на глас; проведохме и срещи-дискусии с 11-тите и 12-тите класове, в които представители на евроклуба коментираха заедно с класовете гласуването - и като наше право, и като наше задължение и единствен начин да заявим какъв искаме да бъде животът ни, представяме им възможностите, които ни дава Европейският съюз, и всички програми, в които може всеки един от тях да се включи - Еразъм +, Euroscola и др., разпространяваме сайтовете и платформите на Европейската комисия, Европейския парламент, \"this time im voting\", \"What Europe does for me?\" и др.\", обяснява Николай. Тези срещи ни помагат да видим различни гледни точки по дадени въпроси и теми, да съпоставим аргументите на един, с тези на друг, да мислим заедно за това в каква Европа искаме да живеем, допълва той. В последните дни участниците в кампанията са направили видео материал, в който ученици споделят защо ще гласуват на изборите на 26 май. Освен да разпространи посочените по-горе идеи, видеото има за цел да покаже мнението на младия европейски гражданин, който е взел в ръце отговорната задача да изгради една още по-обединена Европа. Мотивацията на участниците е идеята да убедят все повече млади да гласуват, да им представят тяхната гледна точка за правото на глас и участието на младите в управлението. Мотивира ги и чувството за отговорност пред връстниците им, \"на които е необходимо да докажем важната роля на всеки един от нас като активен участник в гражданския процес – нали това е демокрацията!\" Защо младите не гласуват?  Николай припомня, че на евроизборите през 2014 г. най-малък процент са гласувалите на възраст 18-24 години. \"Това бележи основната тенденция, че младите не вземат активно участие в изборите и не желаят да гласуват. Кампанията \"Този път ще гласувам\", както и редица други инициативи, целят именно това – да променят тази статистика и да увеличат броя на младите гласоподаватели, които да се интересуват пряко за света, който ги заобикаля, и да избират тези, които защитават техните интереси\". Според него \"младите не искат да гласуват, защото нямат доверие в институциите и управляващите, не са достатъчно информирани или просто не искат да се информират, защото не са осъзнали достатъчно отговорността, която трябва да поемат, или просто следват клиширани и неоснователни твърдения като това, че със своя глас не могат да променят нищо, следват убежденията и разбиранията на свои близки, познати, без да имат ясни аргументи, попадат под влиянието на емоциите, а не – на разума. Не гласуват, защото не се интересуват от политика, макар самата политика да се интересува от тях\". Какво прави ЕС за нас? За да мотивират хората, които срещат, да гласуват, участниците от пловдивската Национална търговска кампания представят своята гледна точка, защитена с ясни и категорични аргументи, споделят своето мнение пред тях - защо мислят по този начин, кое ги е накарало да е така. Целта им е да видят и отсрещната гледна точка, да ѝ дадат възможност да бъда изказана. \"Мотивацията за един млад човек, конкретно за сегашните евроизбори, би настъпила, когато всеки осъзнае какво прави ЕС за него и какви възможности му дава. На тези въпроси се опитваме да отговаряме и ние, представяйки им конкретни примери и възможности. Особено привлекателни за младите са младежките обмени, стажантските програми по Еразъм +, които дават безценен опит и уникална възможност за развитие и реализация в бъдеще\", допълва той. Един от най-често задаваните въпроси по време на събития от инициативата е \"За кого да гласувам?\" - отговор, до който трябва да достигне всеки, независимо от мнението на другите. Има коментари като този: \"От какво значение е моят глас, който е само една капка в морето\". Нашият отговор е следният: \"Да, гласът ти е капка в морето, но без капки няма да има море, затова всеки глас е важен!\" В Испания - по-мотивирани от всякога Младите хора в Испания изглеждат по-мотивирани да гласуват от всякога досега, разказва пред \"Дневник\" 18-годишният Мигел Пастор, който участва активно в кампанията в страната си. Той отбелязва, че на изборите в Испания 75.59% от населението е гласувало, което е с почти 10% повече в сравнение с последните избори. Според него кампанията \"Този път ще гласувам\" ще доведе до резултати. Освен това младежите са мобилизирани в социалните мрежи, за да казват на хората защо е важно да гласуват и по този начин да се опълчат на национализма и екстремизма. \"Опитваме да обясним, че трябва да гласуваме, за да защитим всички права, които сме постигнали, и да се борим за тези, които все още не сме постигнали. Най-добрият начин да бъдеш чут в една демокрация е гласуването\", допълва Мигел, който е студент по право в университет на остров Тенерифе. Според него има няколко причини за голямата дезинформация около евроизборите. Една от тях е традиционната липса на подход в комуникацията на европейските институции към гражданите. Кампаниите \"Този път ще гласувам\" и \"Избери своето бъдеще\" са довели до подобрение. Като участник Мигел е организирал няколко събития, включително дебати между евродепутати и разговори в испански университети. Той е създал асоциация, наречена \"Европейска младеж на Канарските острови\", чиято цел е да подкрепя всяка кампания на европейски институции и да организира събития свързани с ЕС. Организирал е и събитие, наречено \"Европейска закуска\", в рамките на което в малки селища на няколко малки острова, са се провели разговори с хора на всякаква възраст за значението на участието в демокрацията и гласуването на евроизборите. Той припомня, че на последните такива избори са гласували едва а27% от младежите в Испания. В Румъния: \"Не можете да стоите с кръстосани ръце\" Оана Таке от Румъния е решила да участва в кампанията, защото според нея е наистина важно младите румънци да са наясно с реалните последици от евроизборите и какво значат те за бъдещето им. Голяма част от информационната кампания, която тя води, е основана на серия от #iVLOGs – дигитално видео съдържание, фокусирано върху въпросите \"Какво е гласуването?\", \"Какво е Европейският съюз?\", \"Защо трябва да гласуваме?\", \"Какви са ползите от ЕС?\" и други. Тя освен това е участвала в организирането на велосипеден маратон в провинцията. Маратонът Drumul Regelui годишно събира над 500 велосипедисти и тази година е бил посветен на кампанията \"Този път ще гласувам\". От друга страна, за да има пряк контакт с младежите, които гласуват за пръв път през 2019 г., тя организира друга неформална дейност в бившето си училище. \"Опитваме да достигнем до широка аудитория, използвайки дигиталната среда, организирайки събития в градовете, но и свързвайки се с избиратели в селските общности\", допълва Оана. Попитана за мотивацията си да участва в кампанията, тя отговаря: \"Не можете да стоите с кръстосани ръце и да не правите нищо, когато става въпрос за вашето бъдеще и бъдещето на следващото поколение. Има реална липса на информация за Европейския съюз, програмите на Европейската комисия, дейностите на Европейския парламент и други. Румънската образователна система не покрива изобщо този вид информация. В училище не учим за важността на политиката или за историята на ЕС и за мира, който тази структура донесе... нито за ползите, които имаме като европейски граждани\". По думите й в румънските медии рядко се съобщава за постиженията на ЕС, бъдещите цели като контрол над климатичните промени и устойчивост или паневропейски програми, които могат да помогнат на младите хора. \"Затова хора като мен решиха да се заемат и да разпространят информацията за това, което не учим в училище или не виждаме по телевизията\". Според Оана на фона на случващото се в \"правителството в Румъния, корупцията в съдебната система и политиците, които ежедневно ни лъжат в лицето, трябва да бъдем по-мотивирани и да гласуваме, а не да оставяме някой друг да решава вместо нас\". Тя казва, че има два момента, през които е преминало нейното поколение и които са променили живота и възгледите му за системата. Първият е трагедията в Colectiv Club, когато над 60 младежи загинаха заради пожар. А вторият е \"10 август 2018 г., когато над 1000 души бяха обгазени и приети в болница, след като румънското правителство реши, че протестът на стотици хиляди румънци от цяла Европа трябва да бъде смазан по най-агресивния начин\". Тя и приятелите й са били част и от двете събития. Най-честият въпрос, който й задават по време на събитията от кампанията\", е \"Защо трябва да гласувам?\". \"Разочарованието е толкова голямо, че хората са наистина уплашени, че който и да спечели на тези избори, няма да направи никаква промяна\", казва Оана. От друга страна, допълва тя, в Румъния има изключително силни дезинформация и фалшиви новини. Младите поляци виждат ползите от ЕС Хуберт Рибка от Полша разказва, че младите хора в страната му са мотивирани да гласуват, защото все повече и повече тийнейджъри виждат колко е важно да участват в избори и да имат влияние върху бъдещето. Тийнейджърите виждат ползите от еврочленството и наистина оценяват леснотата за пътуване, учене и срещи с хора в чужбина, допълва той. Хуберт е силно мотивиран да участва в кампанията, а целта му е да насърчи колкото може повече хора да гласуват и да разберат какво е Европейският съюз и какви ползи и възможности дава. Той взима участие в събитията, които организира бюрото на Европейския парламент във Вроцлав, записва видеа и прави снимки по време на тези събития. Направени са и две видеа от събития на кампанията \"Този път ще гласувам\", раздава брошури за инициативата в училището си. Най-честите въпроси, които чува по време на участието си в събития от кампанията, са \"Какво прави ЕС за нас?\", \"Важен ли е наистина гласът ми?\", а негови приятели понякога го питат \"За кого да гласувам?\", на което обаче той не отговаря. Мненията за ЕС са различни, казва Хуберт, но повечето му приятели ще гласуват на 26 май.", "date": "2019.05.21", "title": "Капка в морето ли е един глас, или за доброволците в евроизборите"}
{"url": "https://www.dnevnik.bg/sviat/2019/05/21/3908632_sasht_se_gotviat_da_obiasniat_ikonomicheskite_polzi_ot/", "text": "Правителството на Тръмп ще разкрие първата част от своя дългоочакван подробен мирен план за Близкия изток следващия месец на конференция в региона, предназначена да изтъкне икономическите изгоди, които могат да бъдат извлечени, ако бъде решен израелско-палестинския конфликт, съобщи вчера Белият дом. Планът, който се разработваше две години, предвижда значителни инвестиции и инфраструктурни проекти в палестинските територии. Но основната политическа част остава до голяма степен неизвестна. Икономическият форум на 25-26 юни в Бахрейн няма да разглежда най-спорните аспекти на конфликта: границите, статута на Ерусалим, палестинските бежанци и сигурността на Израел. В съвместно изявление с Бахрейн Белият дом каза, че семинарът ще даде на правителствените, гражданските и бизнес лидери шанса да съберат подкрепа за икономически инициативи, които могат да станат възможни посредством мирното споразумение. САЩ искат да гарантират сигурността на Израел и икономическата възможност за подобряване на живота на палестинците. Американското правителство се надява, че арабските страни ще финансират икономически инициативи като инфраструктурни и промишлени проекти, за да убедят палестинците да приемат плана. Но докато подробностите на политическите аспекти на плана още не са огласени, каквито и да било ангажименти за икономическо развитие няма да бъдат постигнати лесно. \"Палестинците заедно с всички хора в Близкия изток заслужават достойно бъдеще и възможност да подобрят живота си\", заяви вчера високопоставеният съветник и зет на президента Доналд Тръмп Джаред Къшнър. \"Икономическият напредък може да бъде постигнат само чрез стабилна икономическа визия и ако ключовите политически въпроси бъдат разрешени\", добави той. Къшнър и Джейсън Грийнблат, пратеник за международните преговори, оглавяват усилията за съставяне на плана, но засега палестинците отказват да участват. Палестинските власти, които се оплакват, че Белият дом проявява пристрастие към Израел, прекъсна връзките с правителството на Тръмп след няколко действия, които бяха насочени срещу тях. Тръмп затвори палестинското дипломатическо представителство във Вашингтон, като каза, че палестинците са отказали да започнат мирни преговори с Израел. САЩ спряха да финансират Агенцията на ООН за палестинските бежанци (UNRWA), като съкратиха стотици милиони долари помощ за проекти в Западния бряг и ивицата Газа, и орязаха финансирането на болници в Ерусалим, обслужващи палестинци. Тръмп призна също Ерусалим за столица на Израел и премести американското посолство там от Тел Авив. Палестинците настояват Израел изцяло да се изтегли от всички окупирани територии. Израел завладя Западния бряг, ивицата Газа и Източен Ерусалим по време на Шестдневната война през 1967 година. Палестинците искат тези територии да бъдат включени в бъдещата им държава. Те искат също бежанците да получат правото да се завърнат в земите си, а Източен Ерусалим да бъде признат за столица на независима Палестина. Остава отворен въпросът, дали палестинците ще се откажат от някои от исканията си в замяна на перспективи за икономическо благоденствие. В интервю за АП миналия месец, палестинският премиер Мохамед Штайех оприличи това на \"финансово изнудване, което отхвърляме\". Къшнър окачестви като обезсърчаващ факта, че палестинското ръководство атакува плана още преди да е обявен. Високопоставен правителствен представител каза пред журналисти, че поканите за семинара са били разпратени на участници от САЩ, Европа, Персийския залив и по-широкия Арабски свят, както и на \"някои\" палестински бизнес лидери. Правителството на Тръмп реши да представи икономическата и политическата част на плана поотделно, каза представителят и добави, че на предстоящия семинар няма да се обсъждат политическите аспекти на плана. По-рано този месец Къшнър подчерта, че планът, в чието изработване е участвал, е много подробен нов подход, за който се надява, че ще стимулира дискусии и ще доведе до пробив в решаването на продължаващия от десетилетия конфликт. Пред мозъчен тръст във Вашингтон Къшнър описа плана си като \"задълбочен оперативен инструмент\", който не е свързан с предишни провалени фази на преговорите, политически концепции, изразени на високо ниво или изтъркани аргументи. /БТА", "date": "2019.05.21", "title": "САЩ се готвят да обяснят икономическите ползи от решаването на палестинския въпрос"}
{"url": "https://www.dnevnik.bg/sviat/2019/05/21/3908569_kak_finlandiia_pecheli_borbata_s_falshivite_novini/", "text": "Финландия започна борбата си с фалшивите новини още през 2014 г. и залага на силен национален наратив и образование в духа на критичното мислене още от училище. Това разказва репортаж на Си Ен Ен, посветен на усилията на държавата да предотврати чужда намеса в евроизборите тази седмица. Образователните инициативи на скандинавската страна започват след анексацията на Крим от Русия и са насочени към обикновени граждани, студенти, журналисти и политици. През 2015 г. президентът  Саули Нинистьо  призова всеки финландец да поеме отговорност за борбата с дезинформацията. Година по-късно страната привика американски експерти, които да обучат институциите как да разпознават фалшивите новини, да разберат какво ги прави лесно разпространими и да развият стратегия срещу тях. Образователната система също бива променена така, че да даде превес на критичното мислене. \"Това не е проблем само на правителството, цялото общество е на мушката. Вършим си работата, но  защитата на демокрацията  е работа на всички\", казва Юси Тойванен, който води един такъв курс и е специалист по комуникации към офиса на премиера. \"Учителят в детската градина е първата линия на защита\". На училище Във Френско-финландското училище в Хелзинки група десетокласници споделят мнения какви ще са основните теми на предстоящите избори. Разделени на групи по различните въпроси, те се превръщат в \"дигитални детективи\" - събират информация и се опитват да отличат  истина от лъжа. Сред задачите им е да преценят дали видеа в \"Ютюб\" са коректни, да сравнят медийните пристрастия в серия статии с \"кликбейт\" заглавия, да коментират как дезинформацията влияе върху човешките емоции и дори да се опитат сами да напишат фалшива новина. \"Искаме преди студентите ни да \"харесат\" или да споделят нещо в социалните мрежи, да се запитат – кой е написал това? Къде е публикувано? Мога ли да получа същата информация от друг източник?\", казва директорът на училището Кари Кивинен. Той обаче има съмнения за това доколко финландският пример може да бъде използван от други държави. \"В крайна сметка, трудно е да изнасяш демокрация.\" Националният наратив През 2016 г. Финландия събира чужди експерти, за да си изгради стратегия срещу руската пропаганда. \"Те знаеха, че Кремъл се бърка във финландската политика, но нямаха контекст, в който да интерпретират това. Чудеха се дали значи, че Русия ще нахлуе в страната, дали означава война\", казва Джед Уилърд, директор на Центъра за глобална ангажираност \"Франклин Делано Рузвелт\" в Харвардския университет. Уилърд е бил един от експертите, наети от Финландия. Дейността му се е фокусирала върху една задача: да развие  силен национален наратив , вместо да се опитва да опровергава лъжливите твърдения. \"Финландците имат уникална, специална сила в знанието кои са. Това кои са те произхожда пряко от човешките права и върховенството на закона – нещата, които ги няма в Русия\", казва Уилърд. Но скандинавската държава е имала здрава основа, върху която да стъпи – тя редовно оглавява индексите за щастие, свобода на медиите, равенство между половете, социална справедливост, прозрачност и образование. Това означава, че злонамерени чужди актьори трудно могат да открият уязвими места, в които да концентрират пропагандата си. Финландия има и традиции в четенето – 5.5-милионното ѝ население заема 68 млн. книги годишно и наскоро похарчи 110 млн. долара за  свръхмодерна библиотека  в центъра на столицата Хелзинки.", "date": "2019.05.21", "title": "Как Финландия печели борбата с фалшивите новини"}
{"url": "https://www.dnevnik.bg/analizi/2019/05/21/3908563_piianstvoto_na_edin_drug_narod/", "text": "Отсега нататък обявявам 18 май за неработен и празничен за служителите в нашата фирма\", съобщи във фейсбук собственикът на австрийска адвокатска кантора. \"Не е възможно – пише друга потребителка – пред мен на опашката на касата в супера четирима младежи гледат новините на ОРФ в телефона си.\" Както вече се знае, на този 18 май, събота, 26 часа след като се разрази \"Ибисагейт\", австрийският канцлер Себастин Курц обяви, че разваля коалицията с крайнодясната Партия на свободата, с което се предизвикват нови избори. До този момент изявилите желание да присъстват са 2,8 хиляди. Пред канцлерството от 12 часа до късно вечерта се събраха хиляди хора, повечето съвсем млади, което отхвърли тезата, че поколението им като цяло е аполитично. Скандираха \"Нови избори\", \"Не искаме нацисти в правителството.\" Ако погледнем назад, ще видим, че случилото се на този 18 май е естествено продължение на 17-месечното противопоставяне на опита за възраждане на неонацистките идеи в управлението, откакто Партията на свободата влезе в австрийското правителство. Извън политическите игри, интриги, спекулации, манипулации, извън местата, където се прави реалната политика, а там, където обикновено пребивава културната общественост, Австрия има стабилно гражданско мнозинство, което отказва да приеме подмолното налагане на неонацизма и реагира остро срещу дори минимална проява на национализъм, както и при посегателство върху свободата на словото. Това са предимно хора от поколението, родено след 60-те години на миналия век. Демонстрации, протести, интервюта на изявени личности, в които се изразяваше опасението, че участието на Партията на свободата няма да се окаже така безобидно, както беше представяно – всичко това представляваше част от пейзажа на обществения живот в страната в последните месеци. Пророчески прозвучаха думите на писателя Даниел Келман (р. 1975 г., последният му роман е \"Тил\"), който само два дни преди \"Ибисагейт\" при получаване на награда за литература, връчвана от Съюза на индустриалците, на церемонията във Виена рече следното: Последната инстанция е присъдата на онези, които ще дойдат след нас. Ако писането на исторически романи ме е научило на нещо, то е погледът назад. Много е полезно да виждаш настоящето така, все едно гледаш към него обратно, откъм бъдещето. Бих искал да попитам нашия мълчалив канцлер дали е наясно, че бъдещите историци ще го определят като човека, който позволи на една крайнодясна партия да причини толкова много щети на имиджа на тази страна. Междувременно Затова бих искал да попитам канцлера дали действително би искал да е политикът, който ще даде материал на историците да го опишат като онзи правителствен лидер, който е позволил вътрешен министър да стане човек, открито презиращ парламентарната система, правовата държава и свободата на словото, а заедно с него търпи като вицеканцлер бивш неонацист? Вие сте достатъчно млад и един ден ще можете да прочетете тези исторически съчинения. Не е ли по-добре веднага да сложите край на този фарс?... Тъй като настоящето на политическите сметки е кратко, но бъдещето, което идва след тях, е много дълго\" Речта на Даниел Келман пред Съюза на индустриалците изрази все по-набъбващото недоволство на улицата. А какво имаше предвид писателят, говорейки за опасността пред свободата на словото, може да се илюстрира с Вицеканцлерът го превърна в свой личен враг, като зад непрекъснатото заяждане с Волф ясно прозираше желанието за политическа чистка. Армин Волф води новините в 22 ч. в една странна за българските представи форма. Чете новините, като по средата прави към 10-минутно интервю с някой от героите на деня. Точно това кратко интервю се превърна в мишена на атаките на Партията на свободата, според чиито представителите Волф е целенасочено по-остър към тях. Характерното за Волф е, че не позволява на събеседника си да каже, каквото си е намислил предварително или да се измъкне от въпроса. Волф прекъсва говорещия, което често изглежда невъзпитано, казва, че не се интересува от приказки въобще, а от конкретен отговор на конкретно зададения въпрос. Случва се да повтаря въпроса си по няколко пъти, докато изнервеният гост каже \"да\", \"не\" или \"нямам отговор\". Волф става особено нападателен, когато страната е разтърсена от пореден скандал с нацистки привкус, а при партия с крайнодесни разбирани това се случваше доста често. През февруари 2018 г., вече като вицеканцлер, Щрахе пише във профила си във фейсбук: \"Има едно място, където фейкнюз се превръщат в новини\", като поства снимката на Армин Волф в телевизионното студио. Волф завежда отделно дело, но се стига до извънсъдебно споразумение, според което Щрахе се извинява чрез платено съобщение в \"Кронен цайтунг\" и статус във фейсбук, който трябва да стои там в продължение на 10 дни. Също така по желание на Волф плаща 10 000 евро за благотворителни цели на \"Каритас\". В статуса Щрахе пише, че за него Волф \"винаги е бил коректен и професионален журналист\". След изтичането на срока Щрахе премахва статуса и казва, че написаното не е отговаряло на истината. През лятото на 2018 г. Армин Волф прави интервю с Владимир Путин и затвърждава имиджа си на \"куче, което като захапе, не пуска\". Волф притиска Путин по същия начин, по който разпитва австрийските политици. Интервюто му носи международна слава. През април тази година събеседник на Волф е Харалд Вилимски, кандидат за европарламента от Партията на свободата. Волф разпитва Вилимски за плакат от кампанията му с надпис \"Традиция вместо миграция\", на който е изобразена млада бяла двойка, жена и мъж, облечени в носии, заобиколени от грозни същества, които би трябвало да изобразяват мюсюлманската заплаха. Волф показва подобен плакат от времето на националсоциализма. В следващите си медийни изяви Вилимски заплашва Волф с уволнение. Върхът е клип, направен от Партията на свободата в рамките на кампанията за евроизборите. В него и с директор на ОРФ – Армин Волф. През април т.г. журналистът получи приза в категория \"Информация\" на австрийските телевизионни награди \"Роми\". В речта си на церемонията той каза: И понеже тук е генералният директор, ще кажа: бих желал ние да продължим да правим истинска, самоуверена, независима, критична във всички посоки журналистика, не само да произвеждаме, но и да излъчваме критични документални филми и остра сатира. И ако е възможно – без корекции отвън. Като се знае тази предистория, може лесно да се разбере защо австрийците реагираха така гневно на думите на Щрахе от скандалното видео, че щял да даде 50% от \"Кронен цайтунг\" на мнимия руски олигарх, ако вестникът работи за кампанията на Партията за свободата. Също така и предложението му петима журналисти да бъдат уволнени и заменени с петима \"техни\". Това, което Щрахе представя като \"пиянска изцепка\", партията му по-късно на практика се опитва да приложи към ОРФ. Представителите й реагират раздразнено и когато журналистите в ОРФ не приемат изявленията им, съдържащи националсоциалистически намеци, като плурализъм или присъствие на \"другото мнение\". Защото националсоциализмът не може да бъде \"друго мнение\" в държава, която иска да бъде и все още е демократична. Партията на свободата стигна до властта не и без помощта на \"Кронен цайтунг\", както и на новосъздадена частна телевизия \"ÖE24\". След видеото от Ибиса и двете приятелски към Щрахе медии изведнъж се обърнаха и се настроиха срещу него. Предполага се, че това пренасочване на най-големия (по голям от \"Билд\", пресметнато по глава на населението) вестник е дало сигурност на канцлера Курц, че този път те ще играят в неговия отбор, затова може да премине към нови избори. Разбира се, това е само една от многото причини за решението му, но в никакъв случай не бива да се пренебрегва. Политически битки се печелят със съдействието на булевардни медии, щем, не щем – това е реалността. Но И обществена нетърпимост към всичко, което би я ерозирало. Най-добре още в зародиш. Събитията след \"Ибисагейт\" се развиват от бързо по-бързо. Вече няколко дни ОРФ работи при извънреден режим, предимно новини и коментари, с което много напомня БНТ през 90-те години на ХХ век. Австрия се люшка между надеждата за отърсване от национализма и знанието, че Партията на свободата има своите твърди избиратели. Няма глупави и умни народи, всички са еднакво глупави и еднакво умни. Има обаче обществена среда, която помага да се потиска нездравата глупост, гарнирана с национализъм, защото в крайна сметка тя води до самоунищожение. Засега повечето от австрийците не са забравили историческите уроци, но ако случайно забравата ги повлече, имат интелигенцията, която да ги освести.", "date": "2019.05.21", "title": "Пиянството на един (друг) народ"}
{"url": "https://www.dnevnik.bg/bulgaria/2019/05/21/3908765_kratki_novini_provejda_se_operaciia_za_spasiavane_na/", "text": "Mъж удари митничар в опит да пренесе фалшиви цигари Инцидентът е станал на 19 май, когато 52-годишен мъж с инициали Б.Г се опитал да премине пеша граничния пункт \"Капитан Андреево\", съобщава пресцентърът на прокуратурата. При спиране за проверка, той ударил митничаря по главата. Впоследствие е извършена проверка у него са били открити акцизни стоки без бандерол – 47 кутии цигари, облепени около краката му. Нарушителят е бил задържан за 24 часа и предстои да му бъде повдигнато обвинение. Ветроходът на \"Грийнпийс\" ще акостира във Варна и Бургас Ветроходът Rainbow Warrior ще обиколи много европейски държави, а България е втората му спирка. Целта на тура е освен да информира, да предизвика и реални промени в политиките за справяне с климатичната криза. Корабът ще пристигне във Варна на 3 юни, където ще остане до 5-ти, след което продължава към Бургас. На ветрохода и около него ще се състоят редица събития, посветени на енергийния преход към възобновяема енергия и децентрализацията на енергийната система в полза на отделните граждани и общности. Цараров награди прокурора и следователя по делото за радикален ислям в Пазарджик Наградата е за Нели Попова и следователя Даниела Янева, съобщава БНР. Отличие за добра работа е получил и екипът на ДАНС, който работи по разследването на 13-те имами, за които се доказа, че с арабско финансиране са налагали салафизма в България и са проповядвали религиозна омраза. Сред имамите беше и районният мюфтия на Пазарджик Абдулла Салих, мюфтията на Сърница Саид Мутлу и ромският проповедник Ахмед Муса. Момче беше наръгано в района на \"Плиска\" в София Инцидентът е станал около 21.00 часа в понеделник в локалното платно и вече има задържан, съобщава БТА. Тийнейджърът на 16 години е откаран в тежко състояние в \"Пирогов\". Има две прободни рани в областта на гръдния кош. .Състоянието му е стабилизирано. Все още не е известно какви обстоятелствата около инцидентът. Според две от версиите, цитирани от БНТ, той е заради спор между футболни агитки или заради момиче.", "date": "2019.05.21", "title": "Кратки новини: Момче беше наръгано в района на \"Плиска\" в София"}
{"url": "https://www.dnevnik.bg/evropa/2019/05/21/3908776_lyo_pen_razkritikuva_tejkata_greshka_na_avstriiskiia/", "text": "Водачът на френската крайна десница Марин льо Пен разкритикува вчера \"тежката грешка на съюзника си от Австрийската партия на свободата (АНС) Хайнц-Кристиан Щрахе, който подаде оставка от вицеканцлерския пост  след публикувано от медии скандално видео , предаде \"Франс прес\", цитирана от БТА. Става въпрос за грешка, допусната от един човек, която е много тежка. Тя впрочем веднага беше наказана с оставката му, при това не само като вицеканцлер, а и като председател на АНС,  съюзническа партия  на \"Национален сбор\" (НС) в Европейския парламент, заяви пред ФрансЕнфо председателят на НС. Льо Пен зададе въпроса: \"Защо онези, които са подготвили този капан, не са публикували това видео (датиращо от 2017 г.), за да попречат на Щрахе да стане вицеканцлер.\" Тя отбеляза, че видеото няма връзка с Русия. \" Хората, дошли да предложат  (на Щрахе) пари, не са руснаци\", заяви тя. Льо Пен, която се класира за втория тур на френските президентски избори през 2017 г., след като получи руски заем за кампанията си и се срещна в Русия с президента Владимир Путин, за пореден път каза, че Франция няма \"никакъв интерес да води студена война\" с Русия, която може да бъде \"съюзник в някои битки като например тази срещу ислямския фундаментализъм\". Тя подчерта, че има \"много положително виждане за направеното от Русия срещу ислямския фундаментализъм\". Допитване, публикувано вчера в австрийския информационен сайт Oe24, показва спад от 5 пункта до 18 процента в подкрепата за Австрийската партия на свободата след скандала и оставката на Щрахе, отбелязва \"Ройтерс\". Според анкетата подкрепата за консерваторите на канцлера Себастиан Курц за сметка на това се е увеличила с 4 пункта до 38 процента. Австрийската партия на свободата е част от съюз на европейски националистически партии начело с лидера на италианската формация \"Лига\" Матео Салвини, който  в събота организира масов митинг  в Милано заедно с партията на Марин льо Пен.", "date": "2019.05.21", "title": "Льо Пен разкритикува \"тежката грешка\" на австрийския си съюзник Щрахе"}
{"url": "https://www.dnevnik.bg/razvlechenie/2019/05/21/3908703_finalut_na_igra_na_tronove_privleche_rekorden_broi/", "text": "Над 19 млн. души са гледали финалния епизод от последния сезон на хитовия сериал \"Игра на тронове\" в САЩ - рекорден брой, както каналът HBO обяви в понеделник. Според компанията, която е крило на AT&T's Warner Media, в неделя 19.3 млн. телевизионни зрителите са гледали директното излъчване на епизода в платформите HBO GO и HBO NOW, с което са задминали всички досегашни рекордни постижения на фентъзи поредицата, вдъхновена от книгите на Дж.Р.Р. Мартин \"Песен за огън и лед\". Предпоследният епизод \"Камбаните\" миналата седмица е привлякъл 18.4 млн. души. От HBO обявиха, че финалът е бил и най-гледаното отделно живо предаване на компанията, с което е задминало досегашния рекорд в тази категория, който сериалът \"Семейство Сопрано\" поставя през 2002 г. \"Игра на тронове\" е достъпен в над 150 страни в цял свят, но от HBO допълват, че е трудно да получават точни данни от много от тези пазари, което прави невъзможно и изчисляването на глобалната гледаемост. Смесени ревюта, забравена в кадър бутилка с вода и петиция за продължение на историята на Аря Старк бяха част от най-обсъжданите теми след финала, в който зрителите най-накрая разбраха кой ще управлява Вестерос. (за онези, които все още не са го гледали, текстът съдържа информация за епизода - бел.авт.). Финалът раздели аудиторията толкова силно, колкото и целият осми сезон, след като след тежката битка Железният трон бе разтопен, а сагата приключи с антиклимакс, или низходяща градация, както мнозина определиха. Британският актьор Айзък Хемпстед Райт сподели в понеделник, че е бил поласкан от начина, по който поредицата трансформира неговия герой Бран Старк от 10-годишно момче в инвалидна количка до мъж, избран в крайна сметка за крал. \"Превръщането на Бран в крал е победа за мирните и непоколебими хора в този свят, които твърде често биват избутани встрани в надпреварата на онези, които са по-шумни и по-реакционни\", заяви 20-годишният Хемпстед Райт в своя гостуваща колонка за изданието \"Холивуд рипортър\". От USA Today обаче нарекоха финала \"катастрофален край, който феновете не заслужаваха\", допълвайки, че му е липсвала оригиналност и е бил клиширан. Британското \"Радио Таймс\" бе по-мило в оценката си, като блогърът Хю Фулъртън писа, че е имало \"някои части, които харесах, една или две, които обожавам, и ужасно много, които ме оставиха в недоумение. Но ще кажа, че приключи по-добре, отколкото очаквах, имайки предвид последните два епизода.\" До понеделник над 1.2 млн. души от цял свят бяха подписали и петиция в сайта Change.org, в която критикуват осми сезон и настояват за римейк. Вчера създателите Дейвид Бениоф и Д.Б.Уайс запазиха мълчание. Изпълнителните продуценти обявиха преди време, че смятат да се оттеглят някъде далеч от публичния свят след излъчването на последния епизод. \"Ще бъдем на никому неизвестна локация, ще изключим телефоните си и ще отваряме различни бутилки\", сподели Уайс пред \"Ентъртейнмънт уикли\" по-рано тази година. Много фенове обаче останаха повече от разстроени заради факта, че сериалът приключва след осем сезона в ефир. \"Мислех, че ще е по-скоро драматичен край\", споделя зрителка пред \"Ройтерс\" след публична прожекция в Ню Йорк. \"Бясна съм, бясна съм, че това е последният епизод. Ще ми се да имаше още след този.\" Почитателите забелязаха и друг модерен предмет, който се оказа забравен на екраните пред тях - пластмасова бутилка с вода се вижда отчасти скрита зад ботуша на героя на Самуел Тарли. Наблюдателните забелязаха друг подобен пропуск на монтажистите и в епизод 4, където на масата на голямата вечеря след победата над Армията на смъртта имаше забравена картонена чаша за кафе. Това стана повод за множество шеги и подигравки онлайн. Миналата година HBO поръчаха предистория, чийто сценарий да бъде написан в съавторство с Джордж Р.Р. Мартин. Действието в нея ще се развива хиляди години преди събитията в \"Игра на тронове\". В понеделник мнозина зрители заявиха и желанието си да гледат продължение на историята на Аря Старк, която в последните кадри се отправя с кораб да изследва непознатите земи на запад от Вестерос. Един от туитовете в тази връзка гласи: \"Аря беше единственото хубаво нещо в сезон 8. Дайте ни продължението.\"", "date": "2019.05.21", "title": "Финалът на \"Игра на тронове\" привлече рекорден брой зрители, но не очарова всички"}
{"url": "https://www.dnevnik.bg/evropa/2019/05/21/3908779_poddurjaneto_na_jivota_na_muj_vuv_vegetativno/", "text": "Съд във Франция нареди на лекарите да подновят дейностите за поддържане на живота на мъж, който от години е във вегетативно състояние, предадоха световните агенции, цитирани от БТА. Френски медии съобщиха по-рано, че дейностите за поддържане на живота на Венсан Ламбер са били прекратени. Решението е било подкрепено от съпругата му, но неговите родители са се обявили твърдо против. Съдът нареди на болницата, където се намира Ламбер, да възобнови грижите по поддържане на живота му, докато комитет на ООН разгледа подадена от родителите му жалба, каза техен адвокат, който определи постановлението като \"огромна победа\". Това е поредният епизод от ожесточена правна битка, разделила семейството на Ламбер и обществеността във Франция. Съпругата му, негов племенник и други роднини подкрепят решението за спиране на поддържането на живота му, а родителите му и други близки са против. Ламбер е в т.нар. постоянно вегетативно състояние след тежка автомобилна катастрофа през 2008 г. Родителите на Ламбер водиха и изгубиха дела във френски съдилища и в Европейския съд по правата на човека (ЕСПЧ), опитвайки се да предотвратят края на животоподдържането му. ЕСПЧ вчера отхвърли молбата на родителите да спре процедурата по прекратяване на медицинските грижи за сина им. Съдът посочи в изявление, че ищците не са предложили нито едно ново по същество основание, в резултат на което да промени позицията си.", "date": "2019.05.21", "title": "Поддържането на живота на мъж във вегетативно състояние предизвика полемика във Франция"}
{"url": "https://www.dnevnik.bg/sport/2019/05/21/3908778_fotogaleriia_nepovtorimiiat_niki_lauda/", "text": "Трикратният световен шампион във Формула 1  . Легендарният австриец е единственият пилот в историята, ставал шампион с двата най-успешни отбора - \"Ферари\" и \"Макларън\". Със Скудерията той печели титлите през 1975 и 1977 г., а с \"Макларън\" през 1984 г.", "date": "2019.05.21", "title": "Фотогалерия: Неповторимият Ники Лауда"}
{"url": "https://www.dnevnik.bg/politika/2019/05/21/3908771_ninova_poiska_sudeben_kontrol_vurhu_rabotata_na/", "text": "Актовете на главния прокурор да подлежат на съдебен контрол настоява лидерът на БСП Корнелия Нинова. Днес тя и водачът на листата на левицата за евроизборите Елена Йончева дадоха интервю за Би Ти Ви. Вчера в същото предаване говориха лидерът на ГЕРБ и премиер Бойко Борисов и водачът на листата Мария Габриел. Нинова каза, че докладите на главния прокурор Сотир Цацаров за работата на прокуратурата са впечатляващи, но липсва обществено доверие и чувство за справедливост. Управляващите се облагодетелстват от корупцията, в ГЕРБ тя е закон и затова е ненаказуема, заяви Нинова и добави, че борбата с корупцията и защитата на гражданските права се тълкуват от управляващите като заплаха за националната сигурност. Тя даде пример с реакцията на властта срещу Йончева след разкритията за злоупотреби при строителството на оградата по границата, както и реакцията на властта срещу протестите на БСП срещу умъртвяването на животни в Странджа заради заплаха от чума. \"При всеки опит да разкрием корупционна сделка те срещу нас вадят бухалка. Както преди години Борисов е работил с дървена бухалка, сега използва държавните институции\", добави Йончева. Тя повтори информацията, която се съдържа в сигнала, внесен вчера до главния прокурор с искане за разследване на имотни сделки на братовчеда на Борисов Радослав Иванов, който управлява създаденото от премиера преди десетилетия охранително дружество \"Ипон\". Питаме (прокуратурата - бел. ред.) дали Радослав Иванов не е подставено лице за правене на бизнес в София, каза кандидатът за евродепутат. Запитана дали се опасява от решението на прокуратурата да провери офшорни сметки и имоти на политици, Корнелия Нинова отрече. С отрицание реагира и на въпроса дали се разпознава в предупрежденията на Борисов за готвен  \"Костинброд 2\".   \"Той управлява чрез всяване на страх и си търси оправдание за загубата\", коментира лидерът на БСП. А в отговор на предупрежденията на Борисов, че срещу него се действа с компромати  \"по учебник на КГБ\"  добави: \"Не чета такива книги\". БСП е единствената партия, побеждавала ГЕРБ, има шанс и сега да победи и това означава промяна за България, добави тя. Запитана дали след изборите БСП ще се върне в Народното събрание, лидерът отговори, че въпросът ще се решава от националния съвет на партията. В отговор на въпрос за къщи за гости, притежавани от нейното семейство, Йончева уточни, че нейният свекър е управител, а не собственик на такава къща, а самата тя не се е познавала с него, когато е започнало строителството. Освен това въпросната къща била сред 17-те процента проверени проекти и не са установени нарушения.", "date": "2019.05.21", "title": "Нинова поиска съдебен контрол върху работата на главния прокурор"}
{"url": "https://www.dnevnik.bg/na_put/2019/05/21/3907222_kak_e_izglejdala_zatvornicheskata_kiliia_na_al_kapone/", "text": "Вече е известно как е изглеждала затворническата килия на Алфонсо Габриел Капоне, легендарният чикагски гангстер, известен още като \"Белязаният\". Някогашният затвор във Филаделфия отвори след реставрация килията, в която Ал Капоне е вкусил за пръв път от затворническия живот, прибран \"на топло\" заради незаконно носене на оръжие за 9 месеца през 1929 г. От статии в тогавашните вестници се разбира, че мафиотският бос се е наслаждавал на изящни картини, украсяващи мрачните стени на килията, работел е е на полирано бюро, осветявано от настолна маса под звуците на валсове, излъчвани от мощен радиоприемник, разказва  www.smithsonianmag.com . Авторите на реконструкцията са се постарали да пресъздадат атмосферата, която историческите източници описват. Добавили са роло тоалетна хартия, за да подчертаят, че затворникът не е имал право на уединение. Не е сигурно обаче, че мафиотският бос е обитавал именно реставрираното помещение. По време на реставрацията работниците открили поне 20 слоя боя по стените, в които са установени елементи на декорация и дори стенописи. Същевременно по писмени свидетелства от онези години Капоне не се е радвал на по-добри условия, отколкото останалите затворници. Цитиран е тогавашният директор на затвора, който казва, че затворникът е бил дисциплиниран, работил упорито и дори бил награден с предсрочно освобождаване за доброто си поведение. Ал Капоне е освободен от затвора във Филаделфия на 17 март 1930 г., а в края на следващата година е осъден на 11 г. затвор за укриване на данъци. Първоначално е пратен във федералния затвор в Атланта, а оттам е преместен в Алкатраз. 12 години по-късно е пуснат на свобода заради влошено здраве и умира на 25 януари 1947 г.", "date": "2019.05.21", "title": "Как е изглеждала затворническата килия на Ал Капоне"}
{"url": "https://www.dnevnik.bg/sport/2019/05/21/3908782_goldun_steit_se_klasira_za_finala_v_nba_za_peta/", "text": "Шампионът в Националната баскетболна асоциация (НБА)  \"Голдън стейт уориърс\"  ще защитава титлата си, след като се класира на финал. \"Воините\" затвориха серията във финала на Западната конференция с 4:0 успеха над \"Портланд трейлблейзърс\". Във вторият мач като гост \"Голдън стейт\" спечели със 119:117 след продължение. Участието е пето поредно в мача за титлата за \"Уориърс\", като те са едва вторият отбор с пет или повече поредни финали. На върха в тази класация е \"Бостън селтикс\" с 10 поредни участия в спора за титлата (1957-1966). Едва за четвърти път през XXI век финалната серия на Запад продължи едва четири мача. През 2001 г. \"Лос Анджелис лейкърс\" на Фил Джаксън побеждава с 4:0 \"Сан Антонио\". Останалите два случая отново са с участието на \"шпорите\" – през 2013 г. успех в четири мача срещу \"Мемфис\", а през 2017 г. поражение от \"Голдън стейт\". \"Голдън стейт\" играе неизменно на финала в НБА от 2015 г., като и в четирите си поредни участия се изправи срещу \"Кливланд кавалиърс\". Последният различен тим от Западната конференция, достигнал финалите, е \"Сан Антонио спърс\" през 2014 г. Изключителен мач изиграха лидерите на \"Уориърс\" Стеф Къри и Дреймънд Грийн, които завършиха с \"трипъл-дабъл\". Те са първите съотборници в историята на НБА с \"трипъл-дабъл\" в мач от плейофите. Къри вкара 37 точки, овладя 13 борби и даде 11 асистенции. Той реализира 11 от 25 опита за стрелба, включително седем от 16 от тройката. Къри вкара и осем от деветте си заставания на наказателната линия. Грийн завърши с 18 точки, 11 асистенции и 14 борби. Той добави два чадъра и три откраднати топки. Клей Томпсън вкара 17 точки за успеха. За \"Портланд\" най-резултатен беше Майърс Ленърд с 30 точки и 12 борби. Деймиън Лилард също записа \"дабъл-дабъл\" – 28 точки и 12 асистенции. Си Джей Маккълъм добави 26 точки. Както и в третия мач от серията \"Портланд\" пропиля голям аванс. Най-голямата разлика беше 17 точки в полза на \"пионерите\", но те не се възползваха. Деймиън Лилард и съотборниците му имаха преднина от осем точки преди финалните 12 минути, но \"Голдън стейт\" взе четвъртата четвърт с много добра игра в защита и 24:16. В продължението беше много оспорвано, но тройка на Грийн 39 секунди преди сирената даде аванс на \"воините\" от четири точки. След това Лилард вкара един кош, но пропусна два пъти в последните три секунди. Плеймейкърът първо беше спрян с чадър от Грийн, а след това секунда преди сирената пропусна тройка. Във финала \"Голдън стейт\" ще играе срещу \"Милуоки бъкс\" или \"Торонто раптърс\". В серията на Изток \"Милуоки\" води с 2:1 успеха, а в сряда е четвъртият мач, който е в Торонто.", "date": "2019.05.21", "title": "\"Голдън стейт\" се класира за финала в НБА за пета поредна година (видео)"}
{"url": "https://www.dnevnik.bg/sviat/2019/05/21/3908786_boici_prekusnaha_glaven_vodoprovod_v_tripoli_milioni/", "text": "Въоръжена група прекъсна главния водопровод на обсадената либийска столица Триполи, предадоха \"Ройтерс\" и \"Асошиейтед прес\", като се позоваха на ООН. Според световната организация водната блокада може да представлява военно престъпление. Международно признатото правителство на Либия обвини за прекъсването на водопровода силите на военния командир Халифа Хафтар, които се опитват да превземат столицата. Говорителят на ООН Стефан Дюжарик каза, че световната организация е силно разтревожена от информацията за прекъсването на водоснабдяването. ООН заяви, че въоръжени мъже са нападнали главната водна станция на Триполи и са спрели тръбопровода, доставящ вода за столицата и градове на северозапад, засягайки евентуално около два милиона души. /БТА", "date": "2019.05.21", "title": "Бойци прекъснаха главен водопровод в Триполи, милиони са засегнати"}
{"url": "https://www.dnevnik.bg/biznes/2019/05/21/3908793_predvideni_sa_4_mln_lv_za_kompensirane_na_shtetite_ot/", "text": "Предвидени са 4 млн. лв. за компенсиране на щетите от градушките. До следващият месец се очаква всички земеделски производители да получат средства за пропаднали площи. Това заяви министърът на земеделието, храните и горите Десислава Танева по време на брифинг от района на Свищов, излъчен по телевизиите. \"Oколо 70 хил. декара са с поражения, областните дирекции са на място и се прави обследване, изчаква се водата да се оттече\", информира министърът. Тя добави, че срокът за кандидатстване за помощта е до 23 май, след което ще има санкции. Танева беше категорична, че средствата ще стигнат, а противоградовата защита продължава да се изгражда. \"Компенсацията е по-добра, когато има сключена застраховка\", каза Танева. По думите й в момента има подадени 107 хил. заявления за подпомагане. Миналата седмица бедствието в Свищовско доведе до спиране на тока в няколко села, бяха наводнени и пътища. В село Морава пороят отнесе асфалта. Спряно беше и движението по жп линията между Левски и Свищов. В района заседава кризисен щаб. В Карлово и Нова Загора паднаха над 50-60 литра на квадратен метър дъжд, придружен с градушка с големината на орех. Унищожени са овошките и лозовите масиви, земеделската продукция, пострадали са и маслодайните рози.", "date": "2019.05.21", "title": "Предвидени са 4 млн. лв. за компенсиране на щетите от градушките"}
{"url": "https://www.dnevnik.bg/sviat/2019/05/21/3908789_mujut_pokateril_se_po_aifelovata_kula_se_predade_na/", "text": "Служители на пожарната и полицията убедиха мъжа, покатерил се по Айфеловата кула в Париж, да слезе, предадоха \"Асошиейтед прес\" и ДПА. Айфеловата кула беше евакуирана и затворена, след като мъжът се покатери по нея и отказваше да слезе в продължение на няколко часа. Парижката полиция заяви, че в крайна сметка той се е съгласил да се предаде. Айфеловата кула ще бъде отново отворена днес сутринта, заяви компанията, управляваща монумента. Властите не казаха как мъжът е успял да заобиколи строгата система за сигурност на кулата. Засега няма информация какви са били мотивите му. /БТА", "date": "2019.05.21", "title": "Мъжът, покатерил се по Айфеловата кула, се предаде на властите"}
{"url": "https://www.dnevnik.bg/sviat/2019/05/21/3908792_indoneziiskiiat_prezident_pecheli_nov_mandat_sochat/", "text": "Индонезийският президент Джоко Видодо печели изборите за държавен глава с 55.5 процента от гласовете срещу 44.5 на сто за неговия съперник Прабово Субианто, показват официалните резултати, цитирани от световните агенции. Данните за изборите на 17 април, обявени днес от Общата избирателна комисия, потвърждават неофициалните резултати от преброяването, извършено от частни социологически агенции. Хиляди полицаи и войници са в повишена готовност в столицата Джакарта в очакване на протести на привържениците на Субианто, който отказва да се признае за победен и твърди, че е имало големи изборни измами. Агенция за надзор на изборите отхвърли вчера твърденията за системни нарушения поради липса на доказателства. Според независими наблюдатели и анализатори гласуването е било свободно и честно. Представител на кампанията на Субианто обаче отказа да подпише и потвърди официалните резултати, обявени ден по-рано от очакваното. Загубилата страна може да оспори резултатите пред Конституционния съд. В противен случай избирателната комисия официално ще обяви победителя до 28 май. /БТА", "date": "2019.05.21", "title": "Индонезийският президент печели нов мандат, сочат официалните резултати"}
{"url": "https://www.dnevnik.bg/sviat/2019/05/21/3908796_iran_zapochna_da_obogatiava_uran_otvud_ogranicheniiata/", "text": "Иран е увеличил четирикратно степента на обогатяване на нискообогатен уран, съобщи днес служител от ядрения обект \"Натанз\", цитиран от новинарската агенция \"Тасним\" и \"Ройтерс\". Това става седмица след като Техеран официално обяви, че прекратява изпълнението на някои от ангажиментите си по международното ядрено споразумение, от което обаче САЩ се оттеглиха. Според споразумението Иран има право да произвежда нискообогатен уран с ограничение до 300 кг и до равнище на обогатяване от 3.67 процента. Количествата над това ограничение трябва да бъдат изпращани за складиране или за продажба в чужбина. Иранският президент Хасан Рохани обаче обяви на 8 май, че неговата страна вече не се смята за обвързана с това ограничение заради изтеглянето на САЩ от споразумението. Не е ясно колко далече е достигнал Иран спрямо 300-килограмовото ограничение за необогатен уран. Според споразумението обогатяването до 3.67 процента е доста далеч от 90-те процента, при които уранът става годен за производство на ядрено оръжие. Преди сделката Иран обогатяваше уран до 20 процента, отбелязва \"Ройтерс\". /БТА", "date": "2019.05.21", "title": "Иран започна да обогатява уран отвъд ограниченията в ядрената сделка"}
{"url": "https://www.dnevnik.bg/bulgaria/2019/05/21/3908841_za_godina_bulgariia_e_uvelichila_s_41_izdadenite/", "text": "В края на 2017 г. са издадени 20.3 млн. валидни разрешения за пребиваване на граждани на държави извън Европейския съюз, които им позволяват да пребивават в една от държавите - членки на ЕС. България е сред лидерите с най-голям ръст на издадени разрешения. Това показва анализ на Евростат, който изследва периода от края на 2016 до края на 2017 г. Най-високият темп на нарастване в издаването на разрешения за пребиваване в ЕС е регистриран в Унгария, където размерът им се е удвоил и е достигнал 113%. Следват България с 41%, Малта (25%) и Словакия (21%). В цифрово изражение 2017-а е годината, в която България е издала най-много такива решения от 2009 г. насам. Те са общо 51 021. За сравнение през 2016 са били 36 085. Три четвърти от всички валидни разрешителни са издадени от пет държави. Лидер е Германия с 23%, следвана от Италия с 18%, Франция (14%), Испания (13%) и Великобритания (8%). От тези държави само Италия регистрира намаление на издаваните разрешителни (-3%). Сред всички държави членки има още пет други страни, отчитащи спад - Естония, Чехия, Латвия, Гърция и Румъния. Размерът на разрешенията за пребиваване, издавани на граждани на държави извън ЕС, е нараснал с 5% по време на изследвания период. Почти две пети (38%) от всички разрешения за пребиваване в края на 2017 г. са издадени по причини, свързани със семейството. 16 на сто от разрешителните са заради намирането на работа на територията на ЕС. Едва 7% е броят на разрешенията за бежанци, а 6 на сто са заради образование.", "date": "2019.05.21", "title": "За година България е увеличила с 41% издадените разрешения на трети граждани за пребиваване в ЕС"}
{"url": "https://www.dnevnik.bg/gradska_sreda/2019/05/21/3908621_proverkata_na_fandukova_ustanovi_kompoziciia_za/", "text": "Назначената от кмета на София Йорданка Фандъкова проверка на цената на новата градска мебел в т. нар. Зона 2 е показала, че по ул. \"Граф Игнатиев\" монтираните пейки струват между 850 и 1290 лв., казаха от от пресцентъра на Столичната община. Зона 2 обхваща пространството на ремонта около ул. \"Граф Игнатиев\", \"Солунска\", \"6-ти септември\", \"Ген. Паренсов\", \"Цар Шишман\", площад \"Славейков\", пл. \"Гарибалди\", пл. \"Патриарх Евтимий\" и градината пред храма \"Свети Седмочисленици\" от столичния център.  Всяка архитектурна композиция с места за сядане, както са наречени по-големите пейки в проекта на архитектурно студио А.Д.А., е на стойност 8500 лева. Тя има отделни компоненти с различна цена, която варира между 1460 и 2166 лв. За Зона 2 са предвидени 12 такива композиции, като пет от тях са поставени на площад \"Гарибалди\". На \"Славейков\" въпросните \"композиции\" заемат значителна площ и пречат на хората да минават безопасно край трамвайната линия, установи Фандъкова. С цел търсене на повече свободно пространство главният архитект Здравко Здравков е поискал от проектантите на А.Д.А. заложеният в проекта брой перголи и щандове за книги да се намали. \"Моето лично мнение е, че не трябва под всяка пергола да има щанд. Ако книжарите се връщат на площад \"Славейков\", то ще бъде в съвсем различен вид – няма да се допуснат палета, опъване на найлони с въжета от сезал\", обяви той. От Столична община още не знаят кога фирмата-изпълнител на ремонта \"Джи Пи груп\" ще махне опасните ограничители \"перки\" по ул. \"Граф Игнатиев\", тъй като избраният нов модел, тип боларда, още не е доставен от производителя. Част от оградите на площад \"Славейков\" са махнати, до края на месеца предстои откриването на фонтана и връщането на мястото й на скулптурата на Петко и Пенчо Славейкови и довършителни работи по настилката, обеща кметът Йорданка Фандъкова.", "date": "2019.05.21", "title": "Проверката на Фандъкова установи: \"композиция за сядане\" струва 8500 лева"}
{"url": "https://www.dnevnik.bg/sviat/2019/05/21/3908804_osnovateliat_na_huauei_predreche_konflikt_sus_sasht/", "text": "Основателят на китайската компания \"Хуауей\" Жън Чжънфей заяви, че \"рано или късно ще има конфликт\" със Съединените щати в усилията за световно надмощие, предадоха \"Ройтерс\" и \"Гардиън\". Пред китайски медии Жън коментира решението на американския президент Доналд Тръмп да обяви извънредно положение в телекомуникациите. След него гигантът в телекомуникационното оборудване \"Хуауей\" бе поставен в \"черния списък\" за работа на американски компании, а малко по-късно  \"Гугъл\" обяви, че спира обновяването  на \"Андроид\" за телефоните на китайския производител и достъпа на бъдещи устройства на ключови услуги. САЩ \"подценяват\" силата на компанията, която \"абсолютно няма да бъде засегната. По отношение на 5G (пето поколение - бел. ред.) технологии другите не биха могли да настигнат \"Хуауей\" в следващите две или три години\", продължи Жън. \"На върха на света\" \"Ние и семействата ни направихме саможертва заради идеала да сме на върха на света. За да го достигнем, рано или късно ще има конфликт със САЩ\", допълни основателят, цитиран от китайската телевизия CCTV. В предадените коментари няма подробности какъв конфликт има предвид и дали говори само за \"Хуауей\", или и за китайската държава, която вече заяви, че твърдо стои зад компанията в усилията ѝ да се справи с трудностите. Вчера американското правителство смекчи за 90 дни (до 19 август 2019 г.) ограниченията, наложени на \"Хуауей\", като създаде временен общ лиценз, позволяващ на компанията да предоставя актуализации на софтуера на съществуващите мобилни устройства. Целта е да се помогне на досегашните клиенти. Вашингтонският адвокат Кевин Улф смята, че друга грижа на американската администрация е да се избегнат временни сривове в мрежата за трети страни, които използват оборудване или системи на \"Хуауей\". Според  основателя Жън  обаче това решение \"няма голямо значение\" за китайската компания и тя е \"готова да се справи със забраната\" на САЩ. По думите му \"Хуауей\" може да прави чипове \"толкова добре, колкото и американските компании\". Досега експерти са поставяли под въпрос твърдението, тъй като китайският гигант е силно зависим от доставки на американски производители като \"Куалком\". По думите на Жън компанията обаче и сега сама произвежда половината си чипове. \"Не можем да бъдем изолирани от света. Можем да правим същите чипове като американските чипове.\" Битката за 5G Американските служби твърдят, че \"Хуауей\" могат да действат в полза на китайската държава заради връзки с Народноосвободителната армия и разузнаването на страната - нещо, което компанията отрича. Много анализатори виждат в действията на САЩ елемент от  борбата за надмощие между Вашингтон и Пекин  в изграждането на мобилните мрежи от следващо поколение, за които се смята, че ще преобразят световната икономика. САЩ оказват натиск и върху европейските партньори да се откажат от \"Хуауей\" - стъпка, от която те се въздържат. Технологичното издание The Verge писа снощи, че двуцифреният растеж, с който компанията започна 2019 г., може да отстъпи на катастрофа в бизнеса с мобилни устройства и предстои да се види дали решението на \"Гугъл\",  вече влияещо на пазара на смартфони , ще е и \"моментът с най-сериозни последствия в историята на \"Андроид\". \"Хуауей\" настоява, че  собствената операционна система, която е разработила  - \"План Б\", за която нейни представители твърдят, че съществува отдавна - ще може да компенсира разрива с \"Андроид\". Снощи \"Хуауей сентрал\", специализиран сайт за новини за китайската компания, съобщи, че системата ще се казва \"Хунмън\" (Hongmeng), но не даде подробности.", "date": "2019.05.21", "title": "Основателят на \"Хуауей\" предрече \"конфликт със САЩ\""}
{"url": "https://www.dnevnik.bg/bulgaria/2019/05/21/3908860_mariia_popova_oglavi_za_vtori_mandat_administrativniia/", "text": "Съдийската колегия на Висшия съдебен съвет (ВСС) подкрепи единодушно с 12 гласа \"за\" Мария Попова за втори мандат като ръководител на Административния съд София област. Попова бе единственият кандидат за поста, след като бе единодушно издигната и подкрепена от всички съдии в Административния съд София област. Мария Попова представи концепция за развитието съда в следващите години като припомни, че в момента съдът работи изключително бързо. През 2017 г. над 80% от делата са приключили в 3-месечния срок, каза Попова. В момента в съда работят 11 съдии, сред които председател и заместник-председател. Съдебната реформа в областта на административното правосъдие обаче увеличава значително работата на магистратите, а съдебните помощници в момента са само двама. След промените в закона Административният съд София област стана първа инстанция за много дела, които доскоро бяха гледани във Върховния административен съд (ВАС). \"София е най-голямата област с 22 общини. Върховният съд разглеждаше като първа инстанция и делата, касаещи всички регулатори – Съвета за електронни медии, Комисията за регулиране на съобщенията, енергийните регулатори и др., но това отпадна. При нас влязоха дела по закона за държавната собственост, когато се касае за отчуждаване на обекти от националната структура. Предстои да гледаме дела на Районните избирателни комисии, ако има установени несъответствия – заличаване или отказ от вписване в изборните листи\", обобщи Попова. Тя каза, че това ще бъде сериозно предизвикателство и ще бъдат необходими допълнителни щатни бройки, както и подобряване на професионалната квалификация на съдиите – семинари и обучения. Според съдия Попова кадровата обезпеченост ще гарантира запазване на досегашните постижения на Административния съд София област. \"Ще насърчавам последователността в съдебната практика. Ще следим стриктно тълкувателната дейност на ВАС. При спорни въпроси, ще свиквам Общо събрание, на което ще обсъждаме с колегите възможните решения. И в момента изслушвам и професионалните, и личните проблеми. В съда има изключително добър микроклимат и колегиалност – помагаме си, подкрепяме се\", обясни Мария Попова. Тя каза, че няма да прави кадрови промени в екипа си. Попова предлага в концепцията си да се обособят две отделения, но тепърва ще се прави анализ по какъв начин да се случи това и как да бъдат определени съдиите в едното и в другото отделени. Тя каза и че е необходимо да има нова сграда, която да бъде удобна както за магистратите и служителите, така и за гражданите. Мария Попова каза, че трябва да бъде създаден кризисен щаб, който да реагира по най-бързия начин. \"Мълчанието не е добър съветник, но информацията трябва да се изнася само от едно лице и да е достоверна\", коментира Попова на въпрос какво би направила, ако получи сигнал за корупция срещу съдия по висящо дело. Съдия Мария Попова е завършила юридическия факултет на Софийски университет \"Св. Климент Охридски\". Работи като адвокат от 1995 до 2006 г. От февруари 2007 г. до края на 2009 г. правораздава като съдия в Административния съд в Благоевград, а след това в Административния съд София град. Избрана е за първи мандат като председател на Административния съд София област на 21 декември 2013 г. Тя е член на Управителния съвет на Асоциацията на българските административни съдии.", "date": "2019.05.21", "title": "Мария Попова оглави за втори мандат Административния съд - София област"}
{"url": "https://www.dnevnik.bg/evropa/2019/05/21/3908853_jenite_evrodeputati_-_poveche_no_vse_oshte_malcinstvo/", "text": "Броят на евродепутатите жени се е удвоил от провеждането на първите преки избори за Европейски парламент през 1979 г. Те обаче остават малцинство, особено на високи позиции, пише агенция \"Франс прес\". През 1979 г. жените в европарламента са били едва 16%. В днешния, вече отиващ си парламент, те представляват около 36% от всички 751 евродепутати. Този процент е по-висок в сравнение с националните парламенти на държавите членки, където през 2018 г. женското представителство е било под 28 на сто, по данни на Службата на ЕП за парламентарни изследвания. В световен план жените заемат средно 24% от парламентарните места според Интерпарламентарния съюз на националните парламенти. Най-голям брой са представителите жени в националните делегации на европарламента от Финландия (77%), Ирландия (54.5%) и Хърватия (54.5%). Малта и Швеция имат равен брой мъже и жени. На противоположния край - в България, Кипър, Естония, Унгария, Литва и Румъния, делът жени евродепутати е под 20 на сто.  На предстоящите евроизбори 11 държави членки ще наложат в различна степен квоти по полов признак в листите с кандидати. Сред тях за пръв път са Италия, Гърция и Люксембург. На евроизборите през 2014 г. две страни от тези с полови квоти поискаха пълно равенство, макар изискването да не бе спазено. Франция завърши с 43.2% жени евродепутати, а Белгия – с 33.3%. Европарламентът досега е имал само две жени председатели от общо 18 от 1979 г. Малко са жените на високи позиции в институцията. В същото време в отиващия си парламент те са почти 60% от административния персонал. Първият председател на европарламента бе символът на европейския феминизъм и антисемитизма Симон Вейл (от 1979 до 1982). Друга французойка, бившият адвокат и представител на десноцентристите Никол Фонтен, бе председател между 1999 и 2002 г. Женското представителство в европарламента е по-силно от това в Европейската комисия, Европейската централна банка и Съвета на министрите. Нито една жена не е оглавявала тези институции.  През 2014 г. група евродепутати заплашиха да отхвърлят състава на предложената еврокомисия, защото в нея имаше само четири жени от общо 28 членове. В крайна сметка те бяха увеличени до девет. ", "date": "2019.05.21", "title": "Жените евродепутати - повече, но все още малцинство"}
{"url": "https://www.dnevnik.bg/evropa/2019/05/21/3908864_alitaliia_otmeni_nad_300_poleta_zaradi_stachka/", "text": "Италианската авиокомпания \"Алиталия\" (Alitalia) отмени над 300 полета заради стачката на служителите от авиационния транспорт, включително пилоти и стюарди. Това се посочва в комюнике на авиопревозвача, цитирано от ТАСС и АНСА. \"Заради обявената от някои италиански синдикати 24-часова стачка на служителите от авиационния сектор, която ще се проведе на 21 май, \"Алиталия\" е принудена да отмени половината от полетите си за тази дата\", се уточнява в комюникето. Над 300 полета - основно вътрешни, както и международни, са били отменени, някои от тях са били в разписанието за вчера вечерта, а други са предвидени за ранната сутрин на 22 май. Редовно ще се осъществят полетите на 21 май за часовия пояс от 07:00 часа до 10:00 часа и от 18:00 часа до 21:00 часа. Във връзка със стачката \"Алиталия\" е задействала извънреден план, за да ограничи неудобствата за пътниците си. Той включва пускането на по-големи самолети както по вътрешните, така и по-международните маршрути, за да могат засегнатите от стачката пътници да презаверят билетите си за първите възможни полети през деня. Предвижда се 60 процента от пътниците да могат да пътуват днес въпреки стачката. Освен сътрудниците от \"Алиталия\" в стачката участват и служители от няколко неголеми италиански компании като Blue Panorama. Синдикатите от авиосектора настояват за осигуряването на по-приемливи условия на работа. Те изразяват загриженост за  бъдещето на \"Алиталия\" . Италианският национален авиопревозвач има финансови трудности и вече 2 години не може да намери купувач, който би могъл да развива дейността му в бъдеще. В същото време днес и утре стачкуват служители от наземния персонал на редица летища в Италия. /БТА", "date": "2019.05.21", "title": "\"Алиталия\" отмени над 300 полета заради стачка"}
{"url": "https://www.dnevnik.bg/razvlechenie/2019/05/21/3908872_otkriti_sa_tri_rukopisni_zaveshtaniia_na_areta_franklin/", "text": "Три завещания, писани на ръка, са били открити в дома на Арета Франклин месеци след смъртта на известната соул изпълнителка, пише Би Би Си. Франклин почина след борба с рак на панкреаса през август и членовете на семейството й тогава обявиха, че не е оставила завещание. По-рано този месец обаче в дома й бяха открити три такива. Две от тях са от 2010 г. и са били съхранявани в заключено чекмедже, чиито ключове са били открити неотдавна. Третото е от март 2014 г. и е било скрито под възглавници в дневната й стая, обяви адвокатът на нейните авоари Дейвид Бенет. Завещанието, написано в тетрадка, явно оставя собствеността й на семейството й, допълва той. Някои от писанията й са трудни за разчитане, а четири от страниците съдържат и зачеркнати думи и фрази, написани в страничните полета. Бенет, който е адвокат на Франклин повече от 40 години, е завел завещанията в понеделник. Пред съдия той е обявил, че не е сигурен дали са законни спрямо законите на Мичиган. Завещанията са били представени на четиримата синове на Франклин и техните адвокати, но все още не е постигнато споразумение дали някое от тях въобще трябва да бъде считано за валидно. Двама от синовете й имат възражения към завещанията, заради което има насрочено и изслушване за 12 юни. Имало е заведено и отделно съдебно искане от сина на певицата - Кекалф Франклин, в което той твърди, че майка му е искала той да бъде представител на нейното имение в завещанието от 2014 г., но след това е било потвърдено, че като такъв ще продължи да служи Сабрина Оуенс, администратор в университета на Мичиган. В момента г-н Франклин възразява и срещу плановете да бъде продадена земя близо до дома на майка му в окръг Оукланд срещу 325 хил. долара. Арета Франклин бе една от най-известните соул вокалистки от 60-те и 70-те години. През април тя стана  първата жена, получила почетен \"Пулицър\"  за приноса си към американската култура и музика. Отличието й бе връчено посмъртно. В кината в САЩ вече се завъртя и  непоказван досега филм от 1972 г. , заснет по време на записите на госпъл албума й Amazing Grace.", "date": "2019.05.21", "title": "Открити са три ръкописни завещания на Арета Франклин"}
{"url": "https://www.dnevnik.bg/kultura/2019/05/21/3908566_sofiia_prez_fotoobektiva_na_italiia/", "text": "По какъв начин виждат София чужденците, минаващи през града за няколко дни? Отговор на този въпрос дава изложбата \"Фотоблъстър\", която ще бъде открита тази вечер от 18.30 часа в галерия \"Средец\". Инициативата за този проект е на \"Фотофабрика\", която кани четирима италиански фотографи от фотоколектива \"Чезура\". В продължение на 10 дни Алекс Зоболи, Арианна Aркара, Стефания ди Босо и Тереза дeла Карабонаре обикалят из София, документирайки ежедневието на жителите на града.  Експериментът \"Фотоблъстър\" е създаден от италианския колектив, а в София той се провежда за трети път след първите му издания в Палермо и Москва. В него фотографи от \"Чезура\" пътуват на различни локации с идеята да прекарат там определен период от време, като наблюдават мястото и го изследват със средствата на фотографията. И да покажат какво са открили в последния ден. Фотоколективът \"Чезура\" е основан през 2008 г. като обединение на група независими италиански фотографи, сред които се нарежда и фотографът на \"Магнум\" Алекс Майоли. Основната идея на \"Чезура\" е да се създават единствени по рода си фотографски проекти. Изложбата е част от шестото издание на фестивала \"ФотоФабрика\", чиято пълна програма може да бъде намерена  тук .", "date": "2019.05.21", "title": "София през фотообектива на Италия"}
{"url": "https://www.dnevnik.bg/detski_dnevnik/2019/05/21/3908882_vurhu_kosachi_na_elin_pelin_pisaha_zrelostnicite_na/", "text": "Върху \"Косачи\" на Елин Пелин писаха зрелостниците на днешната матура по български език и литература, съобщи Министерството на образованието и науката. На задължителната матура по български език и литература днес се очакваше да се явят 52 650 зрелостници. Изпитът по български език и литература се състои от три модула. Първият модул продължи един час и се състои от 30 въпроса със затворен отговор, които носят 30 точки. Вторият също е един час и включва 10 въпроса със свободен отговор и работа с текст, като носи 40 точки. Третият модул е интерпретативно съчинение или есе, което носи останалите 30 точки до общия сбор от 100. След 16.00 часа днес въпросите и верните отговори на теста ще бъдат публикувани на сайта на Министерството на образованието и науката. Резултатите трябва да бъдат обявени до 13 юни.", "date": "2019.05.21", "title": "Върху \"Косачи\" на Елин Пелин писаха зрелостниците на матурата по литература днес"}
{"url": "https://www.dnevnik.bg/analizi/predozirane/2019/05/21/3908902_predozirane_krusti_deteto_si_kubrat_alcek_asparuh/", "text": "На страницата на фондация \"Въздигане\" вече над 2 години стои съобщение за следната кампания, определена за постоянна: \"Активистите от фондация \"Въздигане\" заедно с Ивелин Михайлов, Стоян Шейретов и Венцислав Карачоров искаме да дадем нашия принос за съхраняване на българския дух и култура. Нашият избор е България и го доказваме с ежедневни малки стъпки. Една такава стъпка е да подкрепим хората, които искат да кръстят детето си с българско име. Ивелин Михайлов подкрепя с 200 лв. първите 10 души, които изпратят акт за раждане на детето си, кръстено с българското име Алцек, през 2017 г. Венцислав Карачовров подкрепя със 100 лева първите 10 души, които изпратят акт за раждане на детето си, кръстено с българското име Вълчан, през 2017 г. За целта е необходимо да ни изпратите по email или във фейсбук страницата на фондацията снимка на свидетелството за раждане на детето, чието първо име е Алцек или Вълчан!\" Няма данни колко души са се възползвали от офертата.", "date": "2019.05.21", "title": "Предозиране: Кръсти детето си Кубрат, Алцек, Аспарух, Тервел и Вълчан и получи 200 лв."}
{"url": "https://www.dnevnik.bg/zelen/2019/05/21/3908815_natura_2000_navurshva_27_godini_dnes/", "text": "21 май е Европейският ден на \"Натура 2000\". Датата е избрана по повод 21 май 1992 г., когато са одобрени както Директивата за местообитанията на ЕС, така и програмата LIFE. Настоящата директива, заедно с Директивата за птиците (приета през 1979 г.), са основата на мрежата от защитени зони на Европейския съюз, която се нарича \"Натура 2000\". Всяка от зоните е избрана като приютяваща ценнo биологично разнообразие и допринасяща за опазването на европейското природно наследство. Така днес Европа празнува 27-годишен рожден ден на природозащитната си мрежа. Мрежата се простира над 18% от територията на ЕС и почти 9,5% от нейната морска територия, с общо 27 800 защитени зони. В България Българската част от \"Натура 2000\" започва да се изгражда преди и през 2007 г. с оглед приемането на страната в Европейския съюз, като първите изследвания са на природозащитни и научни организации през 2003-2004г. В националното ни законодателство двете европейски директиви (за птиците и за местообитанията) се въвеждат чрез българския Закон за биологичното разнообразие (ЗБР) през 2007 г. ЗБР включва списъци с видове и местообитания, които са специфични за България и които трябва да бъдат опазвани според двете директиви. След много спорове и научни изследвания защитените зони по двете директиви са определени общо 233 защитени зони от българската \"Натура 2000\" с обща площ от 34% от територията на страната, включително част от акваторията в Черно море. За цяла Европа днес \"Натура 2000\" се състои от повече от 27 800 зони по суша и морета на страните-членки. Що е то \"Натура 2000\" Европейският съюз има специално законодателство и за защита на дивата природа. По отношение на биологичното разнообразие основните правила се определят от две директиви:  Директива за местообитанията  и  Директива за птиците . За прилагане на защитата по двете природозащитни директиви във всяка държава от Европейския съюз се определят защитени зони от два типа – зони за птиците и зони за местообитанията. На ниво Европейски съюз всички защитени зони по двете директиви образуват европейската природозащитна мрежа \"Натура 2000\". Какво празнуваме? За \"Дневник\" темата коментират трима природозащитници, участвали в процеса на първите проучвания за \"Натура 2000\" в България: Росен Василев от Българска фондация Биоразнообразие коментира, че \"Натура 2000\" е признание за ценна природа. Тя не е мрежа от резервати и не забранява хората да ползват земите си. \"В местообитанията от \"Натура 2000\" влизат гори, крайбрежия, ливади, реки. Хората продължават да ползват ресурсите им - ходят на плаж, косят и така нататък. Просто не ги унищожават. Всъщност \"Натура 2000\" показва точно това - къде все още има неунищожена природа.\" Елена Стоева от сдружението \"Зелени Балкани\" смята, че \"Натура 2000\" е израз на високите стандарти на ЕС по отношение на опазване на околната среда. \"Фактът, че съхраняването на биоразнообразието е сред основните приоритети на Общността се дължи именно на ключовото значение, което запазената природа и природните ресурси имат за високото качество на живот на хората, просперитета на нациите и устойчивото развитие. Така Натура 2000 е гаранция за благосъстоянието ма децата ни.\" Андрей Ралев от Сдружение за дива природа \"Балкани\" обобщава накратко: \"Натура 2000 е инвестиция в бъдещето - защитените зони гарантират, че идните поколения ще имат чист въздух, вода, почва, места за отдих и природосъобразно развитие.\" Проблемите \"Натура 2000\" на ниво Европейски съюз действа като реклама на местните безнеси - привлича туристи, продава земеделска продукция, заради гаранцията за здравословна и красива среда. У нас това не се случва добре, най-вече заради все още незавършен процес на изграждане на вмрежата, което пречи тя да се управлява ефективно. Някои от пропуските са: - опити за намаляване на мрежата - виж  тук . - системно увреждане на природни местообитания, които са защитени на хартия - например, най-пресните примери от унищожаване на дюни - виж  тук  и  тук . - За почти всички обявени български защитени зони за местообитанията липсват заповеди за обявяване, които са задължителни за правния им статут. От 2007 г. досега само 9 на брой от общо 233 зони по тази директива в България имат такива заповеди. - Нито една от общо 233 защитени зони от българската \"Натура 2000\" за местообитанията към момента няма план за управление. От 119 защитени зони по Директивата за птиците само 7 имат планове за управление. Такъв план е задължителен и той трябва да определи конкретните мерки, с които трябва да се опазват птиците, растенията, животните и местообитанията, определени като ценни и предмет на опазване на всяка конкретна зона. - И двете директиви изискват държавите да извършват регулярен научен мониторинг и да докладват периодично за състоянието на защитените от \"Натура 2000\" видове. България е направила едно докладване през 2014г., но базирано само на един сезон полеви проучвания за докладването, плюс данни от предишни проекти - от картирането на зоните от \"Натура 2000\" и от набирани през годините природозащитни данни на експертите, наети за докладването. Следващото докладване предстои през 2019 г., но за него досега не е започнала научна работа, а тя трябва  да се провежда на терен няколко поредни години и от експерти , за да изпълни изискванията. - Има европейски мониторинг и наказателни процедури по някои недобре защитени зони – \"Калиакра\", \"Кресна\". Конфликтите Често срещана е представата, че защитените зони от \"Натура 2000\" и екооценките за инвестициите, наложени от опазването им, спират възможностите за бизнес. Реално обаче забраните и ограниченията, налагани от статута на \"Натура 2000\", са малко и засягат само конкретни обекти на защита – идентифицирани като редки и застрашени видове и местообитания. За конкретни защитени зони, където опазването на биоразнообразието ограничава традиционен поминък, европейските програми и специално Програмата за развитие на селските райони (ПРСР) предвиждат средства за субсидии, компенсиращи собствениците за пасивното ползване на земите за природозащита. В допълнение Оперативната програма за околна среда (ОПОС) предвижда средства за изкупуване от правителството на България на частни земи, когато те са важни за опазването на природата. И двете възможности не се използват активно и мантрата \"Натура 2000\" пречи на бизнеса\" продължава да съществува и да се използва като ПР в полза на големи инфраструктурни проекти. Това обаче е въпрос на национални регламенти и разумно използване на предоставяните от Европа средства – както за опазване на \"Натура 2000\", така и за компенсиране и развитие на местните общности по устойчив начин и за подпомагане на природосъобразно земеделие, скотовъдство, туризъм и други бизнеси, които също се подкрепят от ОПОС и ПРСР.", "date": "2019.05.21", "title": "\"Натура 2000\" навършва 27 години днес"}
{"url": "https://www.dnevnik.bg/evropa/2019/05/21/3908904_okonchatelno_es_zabraniava_plastmasovi_izdeliia_za/", "text": "Съветът на ЕС одобри днес въвеждането на нови ограничения за някои изделия от пластмаса за еднократна употреба. Определят се по-строги правила за изделия и опаковки, които се оказват сред десетте най-често срещани замърсители по европейските плажове. Новите правила забраняват употребата на пластмасови изделия за еднократна употреба, за които съществуват заместители. Въвеждат се мерки за намаляване на употребата на най-често изхвърляните пластмасови изделия, се отбелязва в съобщение на съвета. Пластмасовите изделия за еднократна употреба са изработени изцяло или частично от пластмаса и обикновено са предназначени за еднократна или краткотрайна употреба, преди да бъдат изхвърлени. До 2021 г. ще бъдат забранени пластмасовите чинии, прибори, сламки, дръжките за балони и клечките за уши. Държавите в ЕС се споразумяха да постигнат до 2029 г. целта от 90 на сто разделно събиране на пластмасови бутилки, както и за най-малко 25 на сто преработка на пластмасовите бутилки до 2025 г. и 30 на сто до 2030 година. Днешното решение е последният етап от процедурата по утвърждаването на новите правила, се уточнява в съобщението.", "date": "2019.05.21", "title": "Окончателно: ЕС забранява пластмасови изделия за еднократна употреба от 2021"}
{"url": "https://www.dnevnik.bg/zelen/2019/05/21/3908910_malko_meche_nameri_podslon_v_chasten_dvor_v_selo/", "text": "Четиримесечно мече, вероятно отделило се от майка си, е открито снощи около 20.00 часа в частен двор на необитаема къща в с. Кладница, съобщава пресцентърът на Министерството на земеделието, храните и горите. Мечето, намерило подслон в двора на къщата, се покатерва на оградата, след което се озовава на близкия бор на височина около 15 метра. След подадения сигнал местни жители горските служители сигнализират полицията и пожарната. Уведомени са също неправителствените организации \"Четири лапи\" и \"Зелени Балкани\" за евентуалното транспортиране на животното до тяхна база. Oсигурява се периметър, за да не се стресира животното, хората са изтеглени. Термокамерите заснемат как час и половина след полунощ животното слиза от дървото и поема към гората. Служители на горското стопанство в момента дежурят на място, за да проследят дали ще има повторно явяване на мечето. Специалисти коментират, че то не би могло да оцелее само, ако не успее да открие майка си. Мечките са част от екосистемата на Витоша, припомнят ловни специалисти. По техни наблюдения и на база заснетото от фотокапаните към момента броят на мечките в планината е над 15, като числеността им ежегодно се увеличава.", "date": "2019.05.21", "title": "Мече се озова погрешка в частен двор в село Кладница"}
{"url": "https://www.dnevnik.bg/sport/2019/05/21/3908870_prezidentut_na_uefa_v_razgovor_za_mrusniia_futbol_i/", "text": "Понякога забравяме колко мръсна е тази индустрия.\" Това заяви президентът на УЕФА Александър Чеферин пред \"Ню Йорк таймс\" в момент, в който европейският футбол е на кръстопът. Само през миналата седмица ръководената от словенеца организация трябваше да се бори с атаки от три фронта. От една страна, са  плановете за драстични промени в европейските клубни турнири , свързвани със задкулисни игри и облагодетелстване на водещите клубове и първенства. От друга,  УЕФА трябваше да отговаря  за начина, по който избира градовете домакини на финалите в евротурнирите след недоволството срещу финала на Лига Европа в Баку. Третата ключова тема се оказа  разследването на английския шампион \"Манчестър сити\" , което може да доведе до изваждането му от Шампионската лига. Въпросите за бъдещето на евротурнирите и предположенията за задкулисни игри накараха Чеферин да говори за популизъм. Той насочи думите си към президента на испанската Ла Лига Хавиер Тебас, който често критикува очакваните промени. \"Вижте, единият начин е да се крещи: \"Богатите ще вземат всичко!\" И това е типично политическо викане в европейската политика. Той (Тебас) е шумен. Мисля, че това е част от тактиката му да се държи така. Но не мисля, че е много продуктивно\", каза Чеферин. По думите му нито Тебас, нито някой друг е предложил алтернатива. Словенецът добави, че все още нищо не е решено окончателно. В петък той заяви, че мачовете от евротурнирите трябва да останат през седмицата, а единствено финалът в Шампионската лига да е през уикенда. \"Имаше много различни мнения и ще ги вземем предвид при обмислянето на темата\", заяви президентът на УЕФА, цитиран от сайта на организацията, след заседанието в Будапеща, на което бяха обсъждани идеите за бъдещето на евротурнирите след 2024 г. Чеферин се защити и по темата с нападките, свързани с близостта му с президента на \"Ювентус\" Андреа Аниели, който е сред водещите фигури в преговорите за преобразяване на Шампионската лига. Президентът на УЕФА определи като \"нелогични и глупави\" постоянните слухове, че се облагодетелства от приятелството си с Аниели. \"Единият ден е Аниели, който може да влияе върху всичко заради личното ми приятелство с него. На другия ден е ПСЖ, защото те купуват правата ни. След това на третия ден помагаме само на \"Реал\" (Мадрид) и затова те са били четири пъти на финал\", заяви той. Чеферин отхвърли предположенията, че УЕФА би спестила наказание срещу някой от големите клубове, независимо дали е \"Сити\" или ПСЖ, чийто президент Насер ел Хелайфи е в изпълнителния комитет на УЕФА и в същото време ръководи компанията beIN Sports, която е партньор на УЕФА при излъчването на мачове от евротурнирите. \"Ако действаш по правилния начин, не се продаваш. Ако не си замесен в никакви странни бизнеси, ако не си корумпиран, тогава вървиш право напред и си честен с всички\", добави словенецът.", "date": "2019.05.21", "title": "Президентът на УЕФА в разговор за мръсния футбол и популисткото говорене в Европа"}
{"url": "https://www.dnevnik.bg/biznes/2019/05/21/3908933_klas_olio_otkri_nov_ceh_v_karapelit_sus_100_rabotni/", "text": "Българската компания \"Клас Олио\" АД откри нов високотехнологичен маслоекстракционен комплекс в добричкото село Карапелит. Инвестиционният проект е един от най-големите за последните години в сферата на маслодобива в България и дава възможност за удвояване на капацитета на завода, както и подобрява качеството на произвежданите продукти. Освен това се намаляват вредните хексанови емисии съгласно европейските норми и се осигурява висока енергийна ефективност. Напълно автоматизираната производствена линия открива и нови работни места за висококвалифицирани специалисти. Близо 200 души ще работят в цеха, в който са инвестирани 3 милиона евро. От завода подчертаха по време на церемонията по откриването, че инвестират средства и в подготовката на кадри в местното училище, където 20 деца вече се подготвят за технолози в завода. Около 80% от олиото, което се произвежда в цеха, се изнася за ЕС, Китай и Близкия изток. Новата производствена база е за екстракция на масло, уточниха от \"Клас олио\". Инвестицията от 3 млн. евро е вложена в нова автоматизирана линия. Според директора на завода това ще увеличи капацитета на производството до 300 тона за денонощие преработена продукция. На откриването на новия цех присъстваха премиерът Бойко Борисов, вицепремиерът Томислав Дончев и финансовият министър Владислав Горанов. В профила на Борисов във \"Фейсбук\" бяха излъчени кадри от събитието. \"Надявам се да дават добри заплати, за да задържим българите тук, а не да използваме украинци\", каза Борисов, след като разбра, че в завода се внасят и чужди работници.", "date": "2019.05.21", "title": "\"Клас олио\" откри нов цех в Карапелит с близо 200 работни места"}
{"url": "https://www.dnevnik.bg/sport/2019/05/21/3908916_dva_puti_na_everest_za_edna_sedmica_ili_kak_kami_rita/", "text": "Планинският водач Ками Рита продължава да пише история. Той се качи на Еверест (8848 м) за рекорден 24-и път, обявиха от Seven Summit Treks. Впечатляващото е, че 49-годишният Ками Рита стъпва на най-високия връх в света  за втори път в рамките на седмица . \"Това е историческо. Той направи рекордното си изкачване тази сутрин, водейки отбор от индийски полицаи\", каза Мингма Шерпа от компанията, организирала експедицията. Ками Рита подобри собственото си постижение за най-многократно изкачване на Еверест. Преди година (на 16 май 2018 г.)  той постави рекорда , като изпревари други двама шерпи с по 21 изкачвания, които обаче вече са се пенсионирали. Планинският водач никога не е изкачвал Еверест самостоятелно. Вече има общо 36 изкачвания на осемхилядници - 24 на Еверест, осем на Чо Ою, както и по едно на Анапурна, Лхотце, К2 и Манаслу. \"Не се изкачвам заради рекордите. Просто работя. Дори доскоро не знаех, че могат да се поставят рекорди\", заяви Ками Рита преди месец. Изкачването на Еверест става все по-привлекателно за хора от цял свят. Тази година властите в Непал са издали рекордните 381 разрешителни, всяко от които струва 11 000 долара. Успоредно с това продължава и акцията по почистването на най-високия връх. До началото на седмицата  информацията беше за събрани 10 тона боклук .", "date": "2019.05.21", "title": "Два пъти на Еверест за една седмица, или как Ками Рита продължава с рекордите"}
{"url": "https://www.dnevnik.bg/bulgaria/2019/05/21/3908934_romi_izliazoha_na_protest_v_burgas_zaradi_spriana_voda/", "text": "Близо 100 души от бургаския квартал \"Победа\" излязоха на протест в центъра на града, защото са без водоснабдяване от няколко месеца, съобщава Би Ти Ви. Причината е, че има натрупани задължения от 100 хил. лв. Според местното водоснабдителното дружество между 10 и 15 нередовни клиенти са се прикачвали към водомери на редовни платци и по този начин са се получили огромни сметки, които сега никой не иска да плати. Жители на \"Победа\" декларираха, че са готови на разсрочено плащане на дълга, и в същото време поискаха оставка на ръководството на ВиК. Под прозорците на кметството те демонстративно се изкъпаха с минерална вода, докато скандираха \"Искаме вода\", \"Сложете ни водомери\", \"Вижте ни колко сме мръсни\". На място дойде и кметът на града Димитър Николов. Той увери, че няма да допусне нарастване на напрежението в Бургас. \"Няма да ме уплашите с протест пред кабинета ми. Всеки трябва да спазва правилата\", заяви кметът, цитиран от сайта Burgasinfo. От друга страна, недоволните заплашиха, че може да да не излязат да чистят преди празниците.", "date": "2019.05.21", "title": "Роми излязоха на протест в Бургас заради спряна вода от няколко месеца"}
{"url": "https://www.dnevnik.bg/evropa/evropeiski_parlament/2019/05/21/3908928_evroizbori_2019_kakvi_resheniia_predlagat_evropeiskite/", "text": "Макар нелегалните пристигания на мигранти в Европа да са на най-ниското си ниво за последните пет години, миграцията остава един от основните приоритети за европейските граждани на предстоящите евроизбори. EurActiv представя предложенията на отделните европейски партии по въпроса. ЕНП: Затягане на граничния контрол и бързи връщания Европейската народна партия (ЕНП) се фокусира върху ограничаването на нелегалната миграция чрез по-добра защита на външните граници на ЕС и засилване на политиката на блока за връщане. \"Ще гарантираме, че никой няма да може да влиза на територията на ЕС без знанието и изричното съгласие на всички власти\", се посочва в манифеста на партията за изборите. ЕНП иска по-добро оборудване на Европейската агенция за гранична и брегова охрана, известна като \"Фронтекс\", и предоговаряне на споразуменията за гранична охрана със страните от Северна Африка, надграждайки споразумението между ЕС и Турция. ЕНП предлага създаването на европейска система, която да гарантира, че отхвърлените търсещи убежище биват връщани обратно в страните си по произход. Не говори изрично за сигурни пътища до Европа, но иска визите за ЕС и помощта за развитие да зависят от сътрудничеството с блока по въпросите за миграцията. ЕНП настоява за \"План Маршал\" за Африка, който да подкрепи континента, като по този начин помогне за намаляване на миграцията. ПЕС: Сигурни пътища срещу нередовната миграция Партията на европейските социалисти вижда в миграцията възможност, а не заплаха. Тя призовава за реформа на общата политика на ЕС за убежище и миграция, която да гарантира, че правата на хората, нуждаещи се от международна защита, се спазват. ПЕС защитава по-добрата координация и споделената отговорност между държавите членки и със страните по произход и транзитните държави, за да бъдат защитени външните граници, като в същото време се управлява притокът на хора, идващи в Европа, по \"по-достоен, справедлив и системен начин\". Предлага да се отворят \"сигурни пътища\" към Европа като начин да бъдат спрени трафикът на хора и нередовната миграция. Както ЕНП, социалистите предлагат да се положат усилия срещу причините за миграцията в страните по произход чрез европейски инвестиционен план за Африка. Партията изтъква необходимостта от повече финансиране, по-добри политики за интеграция и повече подкрепа за европейските градове на челната линия на притока на мигранти от Средиземно море и от другаде. Консерватори и реформисти: Миграцията е национална отговорност Алиансът на консерваторите и реформистите за Европа отхвърля системата с квоти, създадена през 2015 г. и целяща да се сподели бремето от мигрантската криза от всички 28 държави - членки на ЕС. Групата подкрепя плановете за подсилване на \"Фронтекс\", но настоява, че \"никоя агенция на ЕС не може легитимно да замести националните способности\", и предпочита връщане на националните граници. АЛДЕ: Изнасяне на управлението в трети страни Според Алианса на либералите и демократите за Европа единната миграционна политика на ЕС е по-подходяща за решаване на предизвикателствата, свързани с миграцията, отколкото националните политики. За борбата с трафикантите и нелегалните мигранти либералите казват, на първо място, че \"Фронтекс\" трябва да стане ефективна служба за гранична охрана на ЕС. Второ, те искат да се изнесе управлението в трети страни, \"откъдето идват мигрантите\", да се осигури финансова подкрепа за приемащите държави и да се улесни разселването от тях. На трето място, те настояват за отварянето на законни пътища за миграция до Европа. Нередовните мигранти трябва да бъдат връщани в безопасни страни. Подобно на ЕНП, АЛДЕ предлага свързване на финансовата подкрепа за държавите с приемането на завръщащите се мигранти. Иска засилване на сътрудничеството с трети страни за справяне с причините за миграцията. Европейската левица: Законни пътища и сътрудничество Европейската левица призовава за по-силна защита на правата на мигрантите и бежанците. Тя иска създаването на безопасни коридори за законни мигранти и търсещи убежище и завършване на реформата на дъблинската система за убежище, която от месеци се намира в задънена улица в Съвета на министрите на ЕС. Групата се застъпва за \"насърчаване на реално сътрудничество\" със страните по произход и споделяне на отговорността за засилване на социалната и икономическата интеграция там. Настоява за ускоряване на процедурите за събиране на семейства в Европа и санкциониране на държавите членки, които отказват да спазват правилата. Зелените: Европейска морска спасителна мисия  \"Правото на убежище не подлежи на преговори\", казват европейските зелени. Партията настоява за реформа на дъблинската система за предоставяне на убежище като начин да се гарантира споделената отговорност между държавите членки за молбите за убежище. Зелените настояват за законни и сигурни пътища за миграция и по-голяма подкрепа за страните извън ЕС, приемащи бежанци, като в същото време отхвърлят създаването на платформи за дебаркиране там. Изтъкват необходимостта от подкрепа за европейските градове и региони и за мигрантите в процеса на интеграцията им. Те са единствената група, призоваваща за европейска спасителна морска операция в Средиземно море.", "date": "2019.05.21", "title": "Евроизбори 2019: Какви решения предлагат европейските партии за миграцията"}
{"url": "https://www.dnevnik.bg/sport/2019/05/21/3908942_sestrite_stoevi_predavame_se_poveche_niama_da_igraem/", "text": "Сестрите Габриела и Стефани Стоеви обявиха, че повече няма да се състезават за България, Бадминтонистките обвиниха федерацията в отклоняване на средствата, отпускани от държавата, както и в \"изключителна арогантност, пренебрежение и откровена неприязън\". \"Искаме да ви информираме, че от няколко години ние, нашите родители и треньорът ни се сблъскваме с непосилни за нас проблеми, които ни причинява Българската федерация по бадминтон, но през последната година нещата станаха крайно нелицеприятни и нетърпими и ние се предаваме\", обявиха двете в обръщение във \"Фейсбук\". \"Ние живеем и тренираме във Франция, далеч от нашите родители, приятели и колеги, за да се подготвяме максимално добре. През годините изтърпяхме огромни лишения, които не трябва да изпитва никой атлет, а още по-малко елитен шампион. През последните години постигнахме много и с малкото, което получавахме\", посочват Стоеви. Двете станаха шампионки на европейските игри в Баку през 2015 г. Миналия сезон  те донесоха и първата европейска титла на българския бадминтон . Те посочват, че повече не могат да мълчат и да се преструват. Решението им идва в година, в която предстоят европейски игри, световно първенство и квалификационен цикъл за олимпийските игри в Токио 2020. \"Борихме се, опитвахме се да популяризираме бадминтона, успяхме да докажем, че България може да бъде голяма сила в бадминтона на жени двойки и накрая председателят на Българската федерация по бадминтон г-н Володя Златев ни каза, че ние нямаме предвиден бюджет и не ни се полагат никакви средства за подготовка - нещо, което впоследствие се оказа лъжа и лично министър Красен Кралев потвърди пред нас, че това не е истина\", пишат двете и допълват, че проблемът не е само във финансирането. \"Ще има хора, които ще кажат, че сме предатели и изоставяме нашата страна, но това не е така. България винаги ще бъде нашата страна, нашият дом и винаги ще сме благодарни за невероятната подкрепа, която получавахме, но трябва да разберете, че ако не се откажем сега и не бъдем чути, много други спортисти ще бъдат на нашето място\", добавят Стоеви. Те благодарят на министерството на спорта за подкрепата и посочват, че са упълномощили адвокат, който е подал сигнал в прокуратурата срещу действия на хора от федерацията. \"За последното миналата седмица сме уведомили лично министър Красен Кралев и очакваме министерство на спорта да окаже пълно съдействие на компетентните органи.\"", "date": "2019.05.21", "title": "Сестрите Стоеви: Предаваме се, повече няма да играем за България"}
{"url": "https://www.dnevnik.bg/sviat/2019/05/21/3908941_polskiiat_premier_kupil_evtino_imot_chiiato_stoinost/", "text": "Премиерът на Полша Матеуш Моравецки заедно с жена си се е сдобил през 2002 г. на много изгодна цена с парцел във вроцлавското предградие Опорув, който сега струва сто пъти повече. Това оповестява варшавският вестник \"Газета виборча\" в статия под заглавие \"Как се е обогатил Моравецки\", като новината е разпространена и от други полски медии. Три години преди Матеуш и Ивон Моравецки да купят парцела земеделска земя с площ 15 хектара, той е станал собственост на енорията \"Света Елжбета\" по силата на закон за реституция на одържавени през комунизма църковни имоти. Според \"Газета виборча\" купувачът заплатил 700 хиляди злоти, а тогавашната пазарна цена била четири милиона злоти, тоест шест пъти по-висока. Вроцлавският епископат съобщил, че документите по сделката са изчезнали.  Търговията с недвижимости в областта Шльонск (с главен град Вроцлав) е била разследвана от полската Агенция за вътрешна сигурност поради множество съмнения за корупция. През 2006 г. бъдещият премиер е бил разпитван като свидетел и признал, че е узнал за възможността да купи имота от кардинал Хенрик Гулбинович, близък приятел на семейство Моравецки. Според \"Газета виборча\" пред прокурорите Моравецки декларирал, че в момента на покупката не е имало одобрен план за регулация на въпросния терен. Вестникът обаче подчертава, че от предната 2001 г. е започнала процедурата по одобряването именно на такъв план. Това било общоизвестно и означавало, че цената на недвижимите имоти ще се увеличи.  \"Газета виборча\" твърди, че земята, която притежава семейство Моравецки, понастоящем се оценява на около 70 милиона злоти (сто пъти повече от цената на придобиване), което не е отразено в имотната декларация на полския премиер. И въпреки че Моравецки прехвърлил имотите си на името на своята съпруга и тя се заела с неговите финансови и имотни дела, според вестника през 2013 г. Моравецки все още е имал контрол върху своя бизнес с недвижимости.  В отговор на публикацията на \"Газета виборча\" пресслужбата на правителството обяви, че премиерът е решил да се обърне към съда, за да бъде изяснен случаят, съобщават полски медии.", "date": "2019.05.21", "title": "Полският премиер купил евтино имот, чиято стойност сега е 100 пъти по-висока"}
{"url": "https://www.dnevnik.bg/sviat/2019/05/21/3908951_bulgarka_se_prizna_za_bankova_izmama_dovela_do_falit/", "text": "Българка пледира виновна пред съд в Ню Йорк по обвинения в пране на пари от корупционна схема в Мозамбик, предаде агенция \"Ройтерс\". Детелина Събева , бивша служителка на швейцарската банка \"Креди Сюис\" (Credit Suisse), се призна за виновна по едно обвинения за пране на пари пред съдия Уилям Кунц в Бруклин. Тя е един от тримата банкери от \"Креди Сюис\", на които американската прокуратура повдигна през януари обвинения, че са били замесени в корупционната схема, включваща заеми за държавни компании в Мозамбик на стойност над 2 милиарда долара. Най-малко 200 милиона долара са били отклонени. Швейцарската банка увери, че тримата обвиняеми са скрили от нея незаконните си дейности. 37-годишната Събева, гражданка на България, каза, че през 2013 г. нейният шеф Андрю Пиърс й доверил, че е взел подкуп от 1 милион долара във връзка с кредит от 372 милиона долара за държавна компания в Мозамбик. Рушветът бил даден от \"Привинвест\" (Privinvest) - базирана в Абу Даби, Обединени арабски емирства, компания, която имала договори с мозамбикски държавни компании. Според Събева Пиърс внесъл около 200 000 долара от подкупа в нейна банкова сметка. \"Съгласих се да приема и държа тези пари, въпреки че знаех, че са придобити от незаконна дейност\", заяви тя. Събева е дошла доброволно от Лондон в Ню Йорк, за да отговаря по повдигнатите й обвинения. Тя бе освободена под гаранция. На заседанието не бе споменато Събева да е сключила с прокуратурата споразумение за сътрудничество. Адвокатът на българката отказа коментар. Другите обвиняеми освен българката са Андрю Пиърс и Сурджан Сингх, също бивш банкер от \"Креди Сюис\". Двамата оспорват по съдебен път искането на САЩ да бъдат екстрадирани от Великобритания. Във връзка със случая са повдигнати обвинения на общо седем души. Сред тях са Жан Бустани - бивш директор на \"Привинвест\" за продажбите, който е в ареста в САЩ, както и бившият министър на финансите на Мозамбик Мануел Чан, който се бори да не бъде екстрадиран от Република Южна Африка. Според прокурори между 2013 и 2016 г. мозамбикски държавни компании са взели кредити за над 2 милиарда долара, гарантирани от правителството и уредени от \"Креди Сюис\" и още една инвестиционна банка, която не бе назована. Освен \"Креди Сюис\" руската банка ВТБ също е осигурявала финансиране на държавни компании в Мозамбик, отбелязва \"Ройтерс\". През 2016 г. южноафриканската държава - една от най-задлъжнелите страни в света - призна, че е гарантирала заеми. Това накара чуждестранни донори да прекратят подкрепата си за Мозамбик. В резултат националната валута се срина и страната изпадна в неплатежоспособност, като спря да обслужва държавния си дълг. Според американската прокуратура най-малко 200 милиона долара са били отклонени от подсъдимите и от други мозамбикски държавни служители./ БТА", "date": "2019.05.21", "title": "Българка се призна за виновна за банкова измама, довела до фалит Мозамбик"}
{"url": "https://www.dnevnik.bg/bulgaria/2019/05/21/3908947_ivancheva_i_petrova_se_oplakaha_che_lichnite_im_karti/", "text": "Бившият кмет на \"Младост\" Десислава Иванчева и заместничката й Биляна Петрова се опасяват, че няма да могат да гласуват на вота на 26 май, тъй като личните им документи все още не са им върнати от Сливенския затвор. \"Страхът им е толкова голям, че погазват закон след закон само и само да ни подлагат на репресии. Явно ние сме най-големият страх на статуквото на тези избори\", коментира Иванчева, която бе издигната за независим кандидат за евродепутат от инициативен комитет \"Непослушните\", цитирана от \"Офнюз\". \"По закон личните ни карти трябваше да ни бъдат върнати при напускане на ареста на 8 май 2019 г. Да, ама не. Държат ги незаконно в нарушение на чл. 4, ал. 4 и чл. 74, ал. 3 от Закона за българските лични документи\", обяснява от своя страна Биляна Петрова. Те са изпратили писма до Сливенския затвор, с които настояват да си получат документите. Според отговора, изпратен още на 9 май, но получен едва сега, документите им са отпътували нанякъде, но неясно накъде. \"От Сливен са ги пратили до Столичната дирекция на МВР, Дирекция \"Български документи за самоличност\" и можем си ги вземем \"при поискване\" и след разрешение на съда да напуснем домовете си\", разказва Петрова. Проблемът е, че двете нямат информация в коя от десетте паспортни служби в София се намират личните им карти. \"Опитвах се да ги издиря, звънях по ред на телефоните на МВР - или не знаят къде са, или не дават справки по телефона, или никой не вдига\", каза още Петрова. От МВР заявиха категорично, че не могат да потвърдят информацията, че документите за самоличност са загубени. Много е вероятно документите да са бил изпратени в Главна дирекция \"Изпълнение на наказанията\", в следствения арест на ул. \"Майор Векилски\" в столицата или да са върнати в районното управление по местоживеене, обясниха запознати с процедурата. Иванчева бе осъдена на 20 г. затвор , а Петрова - на 15 г. за поискан подкуп от предприемача Александър Ваклин. Делото приключи на първа инстанция за 1 година, а миналата седмица съдия Иво Хинов написа и  мотивите към присъдите по делото . На 8 май Апелативният специализиран наказателен съд окончателно реши Иванчева и Петрова  да останат под домашен арест. ", "date": "2019.05.21", "title": "Иванчева и Петрова се оплакаха, че личните им карти са загубени и не могат да гласуват"}
{"url": "https://www.dnevnik.bg/razvlechenie/2019/05/21/3537186_uil_smit_purvonachalno_ne_iskal_roliata_v_aladin/", "text": "Холивудската звезда Уил Смит първоначално не искал да изпълни ролята на духа в игралния римейк на филма \"Аладин\", тъй като това означавало да влезе в обувките на покойния комик Робин Уилямс, който дублира същия герой в анимационния филм от 1992 г. Смит, който става известен през 90-те години с телевизионната поредица \"Свежият принц от Бел еър\", обаче решава, че може да добави своя почерк заедно с малко хип-хоп и рап върху героя, който е изобразен като огромен мускулест дух, който се появява от лампа в пещера, пълна със съкровища. Пред \"Ройтерс\" 50-годишният актьор и рапър споделя, че първоначалната му реакция относно ролята била: \"По дяволите, не, няма начин!\" \"Робин Уилямс не остави много за подобряване в образа на духа...\", казва още той и допълва, че след това размислил заради факта, че ще има възможност да направи нещо по-различно, тъй като този път филмът е игрален. \"Робин Уилямс... в общи линии взе своя стендъп образ и го вложи в духа... Аз сметнах, че мога да използвам някаква крайна версия на моя образ от \"Свежият принц\" и да го вложа в този див герой. Сметнах, че ще мога да уловя носталгията и в същото време ще мога да направя нещо ново.\" Филмът следва сюжета на същото заглавие от 1992 г., в който бедният уличен джебчия Аладин се влюбва в принцеса Жасмин, но британският режисьор Гай Ричи казва, че историята е имала нужда от малко надграждане и допълнително развитие, особено в образа на Жасмин. Героинята се изпълнява от актрисата Наоми Скот, която скоро ще можем да гледаме и в римейк на \"Ангелите на Чарли\". Според нея Жасмин преминава по определен път, за да открие собствения си глас. \"Искам малките момичета да видят това\", казва актрисата. В главната роля тя си партнира с Мена Масуд, който е Аладин. От екипа на филма допълват още, че във впечатляващия мюзикъл са включени песни както от оригиналната анимация, така и нови песни. В снимките са били включени и всякакви видове животни, както и 1000 други екстри. \"Аладин\" е един от последните игрални римейкове на \"Дисни\", който вече представи на публиката подобни нови прочити на \"Книга за джунглата\" и \"Дъмбо\", а феновете очакват с нетърпение и новата игрална версия на боксофис хита \"Цар Лъв\" това лято.", "date": "2019.05.21", "title": "Уил Смит първоначално не искал ролята в \"Аладин\" заради покойния Робин Уилямс"}
{"url": "https://www.dnevnik.bg/sviat/2019/05/21/3909013_surbiia_ochakva_bulgariia_i_ungariia_da_izpulniat/", "text": "Сърбия очаква, че Унгария и България ще изпълнят своите задължения по проекта \"Турски поток\" в съответствие с подписаните пътни карти. София същевременно създава впечатление, че работи по изграждането на газопровода. Това каза в  интервю за сръбската държавна телевизия  РТС Александър Антич. Проектът е \"стратегически\", може би дори най-важният за бъдещето на Сърбия, започна Антич. Той припомни, че за него е говорено \"и с г-н (Бойко) Борисов, и с г-н (Виктор) Орбан\", в различни формати, и \"няма дилема за проекта\". На сръбска територия \"голяма част ще реализират сръбски компании, защото доказаха, че имат капацитет за бързо и ефикасно извършване на различни дейности\". \"В обществеността се чуват много коментари, че Сърбия се притеснява, че България още не е започнала и е казала, че конкретни стъпки ще има едва през юни. В контакт ли сте с колегата си г-жа (Теменужка) Петкова?\" попита журналистката Ружица Вранкович. \"Ще припомня, че ние подписахме с \"Газпром\" идентични пътни карти с идентична динамика, същото подписаха Унгария и България\", каза Антич. Обяснява, че България вече е извършила пазарни тестове за мощности и е започнала да строи участък, който тръгва от турската граница, затова \"създава впечатление\", че работи по въпроса. Въпросната пътна карта, за която говори министърът,  е от юни 2017 г.  и предвижда България да работи с \"Газпром\" за проучване на възможности за разширяване на газопреносната мрежа. Сърбия вероятно влезе в \"Турски поток\" най-подготвена, но това е и проектът, който ще реши \"всички енергийни проблеми\" на страната, изтъкна сръбският министър. Без да чака България С реализацията на проекта за строителство в Сърбия на тръбопровод от границата с България до границата с Унгария се занимава съвместното предприятие на \"Газпром\" и \"Сърбия газ\" \"Газтранс-Нови Сад\". Финансирането се осъществява както от държавни компании (70 процента), така и от спонсори (30 процента). Сръбският участък на \"Турски поток\" ще започне да доставя газ до април 2020 г., смята министърът. По думите му изграждането на участъка в Сърбия е започнало на 25 април и по план ще завърши до 18 декември. Сърбия започна строителните работи на своя участък на газопровода, без да дочака завършването работите на българския участък, посочва ТАСС, цитирана от БТА. Агенцията по енергетика на Сърбия на 5 март одобри началото на строителството, което се планираше да започне през април. Предполага се, че сръбският участък на \"Турски поток\" ще започне от град Зайчар на границата с България и ще пресече границата с Унгария близо до град Хоргош. Мощността на входа се очаква да бъде 13.88 милиона кубически метра газ дневно, а изходната - около 10 милиона кубически метра газ, отбелязва ТАСС", "date": "2019.05.21", "title": "Сърбия очаква България и Унгария да изпълнят задълженията си по \"Турски поток\", каза министър"}
{"url": "https://www.dnevnik.bg/bulgaria/2019/05/21/3909012_dimitur_jeliazkov-ochite_kril_telefon_v_kiliiata_minju/", "text": "Димитър Желязков-Очите опитал да счупи в земята мобилен телефон, който надзиратели са открили при проверка в килията му. Той е в затвора в София след като  бе екстрадиран от Турция  през февруари. Бизнесменът Миню Стайков, който  обяви гладна стачка миналата седмица , държал запаси с храна и лекарства, за които не е имал рецепти. На 17 май служители от сектор \"Оперативно обслужване на местата за лишаване от свобода\" към отдел \"Криминална полиция\" в Главна дирекция \"Национална полиция\" (ГДНП), съвместно със служители от надзорно-охранителния състав в Софийския затвор, са извършили проверка, претърсвания и обиски на лишени от свобода. Проверките били направени в спалните помещения на \"Вътрешно отделение\" на болницата към затвора в София, съобщиха от пресцентъра на специализираната прокуратура. На 20 май заместник-директорът на ГДНП старши комисар Тодор Гребенаров е уведомил за резултатите от проверката административния ръководител на Специализирана прокуратура Димитър Петров и административния ръководител на Софийска градска прокуратура Емилия Русинова, по чиито досъдебни производства са лишени от свобода настанените в затворническата болница. При обиските са намерени и иззети много забранени и неразрешени вещи и предмети, за които няма документи. В помещение \"Реанимация\", където са настанени Димитър Желязков и Миню Стайков, са намерени и иззети 59 броя CD, 1 карта за цифрова телевизия и 1 разтегателен колан. При извършения личен обиск на Желязков е намерен мобилен телефон марка \"IPHONE\". Желязков лично извадил от колана на кръста си и го ударил в земята като се опитал да го унищожи. В спалното помещение, в което са настанени Димитър Желязков и Миню Стайков, се държат голямо количество хранителни продукти. Надзирателите са намерили десетки стекове с безалкохолни напитки, стекове с минерална вода, много пакетирани захарни изделия (шоколади, вафли и десерти), колбаси, плодове, олио и други малотрайни продукти. Към момента на извършване на претърсването Миню Стайков вече бе обявил гладна стачка. В помещението са намерени медикаменти и хранителни добавки, за които не са издавани медицински рецепти. Стайков е в ареста от 8 месеца по обвинения за държане на контрабандни цигари и данъчни престъпления. Срещу него и още 7 души, свързани с \"Винпром Карнобат\",  започна и разследване за злоупотреби  и деклариране на неверни данни с цел да бъдат отпуснати средства от еврофондове. В шкаф, ползван от Димитър Желязков, са намерени: \"Конкор\", \"Селеногин\", препарат \"Сладки сънища\", \"Ексфордж\", \"Валсартан\", \"Терафлу\", \"Роватинекс\", \"Небилет\", \"Нурофен\", \"Хамацинк крем\", \"Авирон\", аминокиселини, \"Витабиотикс\", \"Простамол уно\", \"Валидол\", \"Алора\", \"Флуанксол\". За тях на името на Желязков няма издадени рецепти, заради което медикаментите са иззети. На Желязков са върнати осем други медикамента, които по данни на медицинския персонал от болницата при затвора са му били предписани. В шкаф, ползван от Миню Стайков, също са намерени лекарства - \"Синелан\", \"Прополки\", \"Хексоралетен Ен\", \"Нурофен\", \"Деприм Депресион\", \"Простамакс\", \"Валидол\", препарат за инсектициди \"Айкън\". Те са иззети, тъй като за тях няма издадени рецепти. На Стайков са върнати пет от намерените лекарства, които са му били предписани. В спалните помещения са намерени USB кабели, дистанционно за телевизор с адаптор, котлон. При личен обиск на затворника Румен Янакиев е намерен мобилен телефон \"SAMSUNG\" с поставена в него SIM карта на мобилен оператор. В спалното помещение на Янко Ваташки са намерени и иззети мобилен телефон \"NOKIA\" със SIM карта, машинка за подстригване, зарядно за телефон, 3 вентилатора, една кафемелачка и слушалки. Пеньо Мангъров държал незаконно в спалното си помещение мобилен телефон \"ALKATEL\" и зарядно за него, два USB кабела и адаптор. Забранените и неразрешени вещи и предмети са иззети. Мобилните телефони дават възможност на задържаните под стража за нерегламентирани контакти с трети лица, което от своя страна създава опасност да се влияе на свидетели, както и на нормалния ход на събиране на доказателства по досъдебни производства, посочват от прокуратурата. За резултатите от извършената проверка в болницата към Софийския затвор е уведомен министърът на правосъдието, за да предприеме мерки за решаване на системния проблем с наличие на забранени и неразрешени предмети в местата за лишаване от свобода и арестни помещения. За сведение е уведомен и главният прокурор.", "date": "2019.05.21", "title": "Димитър Желязков-Очите крил телефон в килията, Миню Стайков – храна и лекарства"}
{"url": "https://www.dnevnik.bg/sviat/2019/05/21/3909018_avstriiskiiat_parlament_shte_glasuva_vot_na_nedoverie/", "text": "Председателят на австрийския парламент Волфганг Соботка определи 27 май за дата на вота на недоверие срещу австрийския канцлер Себастиан Курц, предаде \"Франс прес\", цитирана от БТА. Соботка, който също като Курц е член на Австрийската народна партия, заяви, че е преценил за по-подходящо въпросът за недоверието да бъде поставен на гласуване след изборите за Европейски парламент, които в Австрия ще се състоят в неделя. Ако парламентът подкрепи вота на недоверие, това ще доведе до падането на Курц от власт след 18 месеца като канцлер. Кризата в австрийското правителство бушува пети ден след видеозаписи, публикувани от сп. \"Шпигел\" и в. \"Зюддойче цайтунг\". Те показват доскорошния вицеканцлер и лидер на крайнодясната Партия на свободата Хайнц-Кристиан Щрахе, докато обещава щедри обществени поръчки и контрол над медии на жена, представила се за племенница на руски олигарх. В резултат в Австрия  ще има нови избори през септември , а Партията на свободата напусна властта, след като Курц обяви, че  предлага да бъде уволнен вътрешният министър  и неин член Херберт Кикл. Объркване сред крайнодесните Австрийската осведомителна агенция АПА разпространи съобщение, в което новият шеф на Австрийската партия на свободата Норберт Хофер опровергава публикуваните в редица издания изявления на бившия министър на вътрешните работи Херберт Кикл, че партията му ще се присъедини към вота на недоверие. \"Все още партията не е взела това решение\", думите на Кикл са били погрешно изтълкувани, казва Хофер. Думите на Кикл \"Който дарява доверие, получава доверие, който отнема доверие, получава недоверие\" били разбрани като решение на партията, което ще бъде взето тепърва, в следващите часове. Ситуацията е малко трудна, продължава Хофер. \"Доколкото дочух, други парламентарни партии може би ще внесат вот на недоверие, ние не сме планирали такава стъпка. И трябва да обмислим дали ще гласуваме за подобен вот\", заяви снощи новият партиен ръководител в телевизионното предаване \"Репорт\". Междувременно Щрахе, който се оттегли от всички политически и партийни постове, е публикувал на своята фейсбук страница съобщение, в което се представя за невинна жертва на криминални престъпници. \"Ние ще открием кой стои зад криминалните видеозаписи и мръсната кампания срещу мен, дошла от чужбина, и ще докажем моята невинност. За това ще се боря!\", пише Щрахе, цитиран от БТА. Към публичния скандал се добавиха и щрихи на лична драма. Както съобщава \"Кронен цайтунг\", съпругата на Щрахе Филипа вчера се била пренесла заедно с шестмесечното си бебе в дома на родителите си. В отговор на въпрос на ежедневника \"Хойте\" тя е заявила, че е в шок и трябва първо да си събере мислите. Пред телевизионния канал ое24 младата майка е казала: \"Ще бъда силна заради моя малък мъж\", имайки предвид сина си. Трудно за Курц Подобна политическа криза Австрийската република преживява за първи път от 1945 година. Това заяви снощи в късните телевизионни новини бившият австрийски президент Хайнц Фишер, поканен да коментира създалата се политическа ситуация. В момента \"не може или все още не може да се говори за държавна криза\", заяви той, \"ала положението е всичко друго, но не и стабилно\". Намерението на канцлера е шестте овакантени поста да бъдат поети от висши държавни чиновници или от експерти до произвеждането на предсрочни парламентарни избори. Най-голямата трудност пред Курц в този момент е желанието на опозицията да внесе вот на недоверие към него. Ако Партията на свободата действително се присъедини към вота, канцлерът ще разполага с 62 от 183 гласа, а 121 няма да са на негова страна. В този случай вотът на недоверие ще мине. Това също не се е случвало друг път в историята на Втората република, заключи Хайнц Фишер. При това положение президентът ще трябва да възложи на подходяща личност, не непременно политик, да състави временно правителство. На въпрос дали Фишер ще е тази личност, тъй като се появиха подобни слухове, политикът отговори отрицателно. Най-трудното за така съставеното правителство ще е да спечели мнозинството от депутатите. Особено важно за парламента е да се постигне по-стабилен консенсус и по-добра работна атмосфера, отбеляза Фишер, политик с богат опит, който е и бивш председател на парламента. Той посъветва депутатите да постигнат консенсус по въпроса да не бъдат приемани до произвеждането на новите избори закони с дългосрочни финансови последици.", "date": "2019.05.21", "title": "Австрийският парламент ще гласува вот на недоверие срещу Курц в понеделник"}
{"url": "https://www.dnevnik.bg/kultura/2019/05/21/3908915_kakvo_predlaga_na_zritelite_tazgodishnoto_izdanie_na/", "text": "Пълната програма тазгодишното издание на фестивала за съвременен танц One Dance Week вече е факт. От 20 септември до 19 октомври в Пловдив ще бъдат показани 22 спектакъла на 17 танцови компании. Фестивалът залага както на утвърдени имена от съвременната сцена, така и на млади артисти от различни части на света - Белгия, Полша, Чехия, Австралия, Индонезия, Тайван, Япония, Израел, Сирия, съобщават от One Dance Week. В рамките на денонощието на 24 май почитателите на съвременния танц ще могат да си купят специален пас, който дава възможност да бъдат гледани 8 предварително избрани спектакъла от програмата на фестивала. Откриването на One Dance Week е на 20 септември с последната продукция на  белгийската компания PEEPING TOM . Представлението изследва различните етапи и скритите лица на детството. С  \"Дете\"  компанията завършва трилогията си, включваща \"Баща\" / Vader (2014 г.) и \"Майка\" / Moeder. Спектакълът обещава внушителна сценография и цели да провокира зрителите да надникнат в собствените си спомени от детството. Поради големия интерес \"Дете\" ще бъде показан и на 21 септември. На 22 септември фестивалът ще покаже  спектакъла \"МЕДИУМ\"  на индонезийския хореограф Рианто - съвременен прочит на екзотичния ритуален феномен Ленгер - танц на плодородието и съблазняването от остров Ява в Индонезия. Следват \"ПОД НЕБЕТО НИСКО\" на сирийския мултидисциплинарен артист Уеал Али (27 септември) и \"ТАНЦУВАМ, ЗАЩОТО НЕ ВЯРВАМ НА ДУМИ\" на японската хореографка Каори Ито (29 септември). Представленията ще бъдат показани на камерната сцена на Драматичен театър Пловдив. Междувременно едни от най-добрите брейк денс артисти от Тайван канят публиката да се включи в техния MONDAY SCHOOL - открит урок в централната част на Пловдив (28 и 29 септември). Сегедската компания за съвременен танц ще покаже и нтерпретацията си на \"КАРМИНА БУРАНА\"  на 29 септември. Спектакълът вдъхва нов живот на популярната кантата на Карл Орф, създадена по едноименния средновековен сборник с разкази. В началото на октомври фестивалът се фокусира върху танцово изкуство от Тайван със спектаклите \"СвободниСтъпки\" (3 октомври) и \"СвободниСтъпки - Нини\" (4 октомври) на компанията HORSE. Паралелно с това във вечерта на 3 октомври на сцената на Дом на културата \"Борис Христов\" ще гостува италианската хореографка Луна Ченере със соловото си изпълнение \"КОКОРО\". На 4 октомври спектакълът \"СОМА\" на чешкия хореограф Мартин Талага ще напомни на публиката, че тялото е тленна обвивка на това, което наистина ни прави хора. През 2018 г. представлението е отличено с голямата награда на чешката танцова платформа. На 5 и 6 октомври е гостуването на израелската L-E-V COMPANY на Шарон Еял и Гай Бехар, които ще представят  най-новия си спектакъл \"Глава трета\" . Неговата световна премиера ще се състои в Германия броени дни преди показването му в Пловдив. Представлението завършва трилогията на компанията, посветена на любовта, и е фокусирано върху раздялата. На 11 и 12 октомври цигуларката Биляна Вучкова, хореографите Акеми Нагао и Джунко Вада, заедно със звуковия артист Ханс Питър Кун ще представят пърформанс инсталацията \"ЗЛАТНИ ИЛЮЗИИ\". А отново на 11 и 12 октомври One Dance Week ще насочва вниманието към нови съвременни артисти от Канада със спектаклите  \"КОСМИЧЕСКА ЛЮБОВ\" на хореографката Клара Фюре и \"НЯКОГА ПРЕДИ\" на компанията Out Innerspace . Друг основен акцент в програмата е  A Simple Space  на австралийската трупа за съвременен цирк Gravity & Other Myths. В спектакъла седем акробати демонстрират впечатляващи умения, без да използват технологии, трикове или осигурителни въжета и сякаш се противопоставят на законите на физиката. Зад кулисите няма нищо - нито светлини, нито грим или специални костюми. Само перкусии, които отмерват ритъма на прелитащите тела.  Фестивалната програма завършва с фокус върху съвременния танц на Полша с \"Втора природа\" на Агата Синиарска и Каролина Гживнович (18 октомври) и \"Добре дошли\" на Аурора Лубос (19 октомври). Агата Синиарска и Каролина Гживнович изследват природата, за да представят съвременен прочит на травмата на холокоста, а Аурора Лубос засяга болезнената тема за бежанската криза в Европа.", "date": "2019.05.21", "title": "Какво предлага на зрителите тазгодишното издание на One Dance Week"}
{"url": "https://www.dnevnik.bg/sport/2019/05/21/3908999_fotogaleriia_jega_rekordi_i_usmivki_s_maratona_na/", "text": "Маратонът в Плевен се проведе за шеста година и събра рекорден брой участници на възраст от 3 до 83 години. В 3-километровия градски крос се включиха хора в широк възрастов диапазон. Най-младият участник беше бебе в количка, бутана от тичащата по трасето майка, а най-възрастният - на 83 години.", "date": "2019.05.21", "title": "Фотогалерия: Жега, рекорди и усмивки с маратона на приятелството в Плевен"}
{"url": "https://www.dnevnik.bg/sviat/2019/05/21/3909024_sasht_obeshtaha_che_shte_sa_gotovi_skoro_s_proekta_za/", "text": "Министърът на енергетиката на САЩ Рик Пери каза днес, че скоро ще бъде готов законопроектът за санкции срещу компаниите, които участват в проекта \"Северен поток 2\", предаде \"Ройтерс\". Проектът за газов тръбопровод \"Северен поток -2\" е остро критикуван от САЩ и някои източноевропейски, скандинавски и балтийски страни, които се страхуват, че той ще увеличи зависимостта на ЕС от руския газ. Пери, който е в Киев за встъпването в длъжност на новия украински президент Володимир Зеленски, заяви, че противопоставянето на \"Северен поток 2\" все още е актуално в САЩ. \"Американският Сенат ще приеме законопроект, Камарата на представителите ще го одобри, той ще отиде при президента, който ще го подпише и ще бъдат наложени санкции за \"Северен поток 2\", добави Пери. Говорителят на Кремъл Дмитрий Песков заяви, че Русия твърдо вярва в изграждането на Северен поток 2\" въпреки вероятните санкции на САЩ. \"В голяма степен проектът вече е изпълнен и сме уверени, че ще бъде приключен и пуснат в действие в интерес на европейските потребители на синьото горива\", допълни Песков, цитиран от ТАСС. /БТА", "date": "2019.05.21", "title": "САЩ обещаха, че ще са готови скоро с проекта за санкции заради \"Северен поток 2\""}
{"url": "https://www.dnevnik.bg/bulgaria/2019/05/21/3909029_mvr_razshiriava_raiona_za_tursene_na_stoian_zaikov/", "text": "МВР разширява района за търсене на Стоян Зайков, който е заподозрян за убийството в Костенец на 38-годишната си бивша партньорка, съобщи на брифинг министърът на вътрешните работи Младен Маринов, цитиран от агенция \"Фокус\". Мъжът е в  неизвестност от 9 май . \"Осигурена е и защита на евентуално застрашени лица - хора от семейния кръг или такива, с които е имал спорове в миналото.Те са изведени от Костенец\", информира Маринов. Той поясни, че са планирани действия в различни направления. \"Сигурността наистина е скъпо нещо. Но ние сме длъжни да защитим гражданите и да издирим извършителя на тежкото престъпление\", добави министърът. На 16 май полицията откри и тяло на мъж, който живеел в непосредствена близост до дома на Зайков. По данни на МВР мъжът е бил убит с ловна пушка, а освен съсед е и братовчед на издирвания. Мъжът дори е бил сред разпитваните след изчезването на Зайков. Два дни по-късно  полицията намери оръжие като използваното  за убийството. На въпрос дали е станало известно на кого принадлежи намереното оръжие, Маринов отговори, че експертизите за ДНК профили все още продължават. \"Към момента не можем да твърдим, че това е оръжието, с което е извършено второто убийство.\" По време на брифинга той акцентира, че ежедневно се получават сигнали, които се проверяват, но за жалост има и такива, които са \"злонамерени\".", "date": "2019.05.21", "title": "МВР разширява района за търсене на Стоян Зайков"}
{"url": "https://www.dnevnik.bg/sport/2019/05/21/3908927_audi_shte_ostane_akcioner_i_sponsor_v_baiern_sled/", "text": "Германският автомобилен производител \"Ауди\" ще остане спонсор и акционер във футболния шампион \"Байерн\" (Мюнхен), съобщава \"Франкфуртер алгемайне цайтунг\". В последните месеци футболният клуб водеше  преговори с конкурентната компания БМВ , като дори беше обявено подписването на меморандум. Смяташе се, че компанията, базирана в Мюнхен, ще изкупи дела на конкурентната компания \"Ауди\", който е 8.33%. Автомобилният производител от Инголщад влезе в клуба през 2010 г., инвестирайки 90 милиона евро само за първата година. Медиите в Германия дори цитираха срок на договора от 10 години на стойност 800 милиона евро. Според \"Франкфуртер алгемайне цайтунг\" от \"Ауди\" са представили още по-добро предложение, за да удължат настоящото си партньорство, което изтича през 2025 г. То е на стойност 1 милиард евро за още 12 години. Изданието цитира и представител на БМВ, който прави кратък коментар. \"Няма да спонсорираме \"Байерн\". Преговорите пропаднаха.\" Баварците са публична компания, която се притежава от акционерите. В момента освен \"Ауди\" акционери са \"Алианц\" и \"Адидас\", които също имат по 8.33%. Мажоритарният дял от 75% се държи от членовете на клуба. Правилото \"50+1\" в Бундеслигата задължава германските клубове да предоставят мажоритарния дял на плащащите членски внос. Това не позволява на отделен човек или компания да притежава повече от 49% от акциите в даден клуб. В последните години някои клубове се  надигнаха срещу правилото , но засега то остава в сила.", "date": "2019.05.21", "title": "\"Ауди\" ще остане акционер и спонсор в \"Байерн\" след по-висока оферта от БМВ"}
{"url": "https://www.dnevnik.bg/bulgaria/2019/05/21/3909097_vurhovniiat_sud_otmeni_ekoocenkata_na_obshtiia/", "text": "Тричленен състав на Върховния административен съд (ВАС) отмени Становище по екологична оценка от 2017 г. на министъра на околната среда и водите, с което е съгласуван Проект на изменение на Общия устройствен план (ИОУП) на община Приморско. Административното дело е образувано по жалби на Фондация \"Българска Фондация Биоразнообразие\" и на \"Перла Г\" АД. Решението на състава с председател Румяна Папазова и членове Николай Гунчев и Десислава Стоева обаче не е окончателно и може да бъде обжалвано пред 5-членен състав на ВАС. Върховните съдии от тричленния състав на Шесто отделение връщат преписката на министъра на околната среда и водите за ново произнасяне при спазване на дадените указания по тълкуване и прилагане на закона. Според тричленния състав са допуснати пропуски и непълноти в становището, Доклада за екологична оценка и Доклада за оценка на съвместимостта при изследване на характеристиките на околната среда за територии, които вероятно ще бъдат значително засегнати от измененията в Общия устройствен план. Изводът на върховните съдии е, че има нарушение на изискването на чл. 81, ал. 3 от Закона за опазване на околната среда за идентифициране, описание и оценка на всички възможни въздействия върху околната среда от прилагането на плана предвид целите, териториалния обхват и степента на подробност. Не са взети предвид всички съществуващи екологични проблеми, установени на различно ниво, имащи отношение към проекта, включително отнасящите се до райони с особено екологично значение, като защитените зони по Закона за биологичното разнообразие (чл. 86, ал. 3, т. 4 от ЗООС). По отношение на някои местообитания не са преценени вероятните значителни въздействия върху биологичното разнообразие, фауната и флората. При тези недостатъци не може да се приеме, че смекчаващите мерки, които са предвидени за предотвратяване и намаляване на неблагоприятните последствия от осъществяването на плана, ще редуцират и компенсират възможно най-пълно негативните въздействия в необходимата степен за опазване на околната среда, посочват от съда, Старият Общ устройствен план действа от 2006 г. Петко Цветков, представител на Българска фондация \"Биоразнообразие\", обясни, че съдът признава и аргументите на фондацията, както и тези на \"Перла Г\" АД. \"Накратко това, което може да последва, и смятам, че е правилно - докладът да бъде върнат на фирмата и експертите, които го подготвят, и да се допълни с въпросните оценки. Това казва съдът – че няма пълни оценки на местообитанията а видовете. Те трябва да бъдат допълнени и Общият устройствен план да се съобрази с тези оценки\", обясни Цветков. \"Другата алтернатива е да се тръгне към обжалване от различни страни, но това само ще удължи периода, в който община Приморско няма да има Общ устройствен план. Практически никой няма такъв интерес. Смятаме, че качествените общи устройствени планове, съобразени с изискванията за опазване на природата, дават една сигурност, включително и правна на хората, които желаят да инвестират и да се развива цялата община\", каза още той. По думите му опитите за застрояване не са преставали. \"Общият устройствен план дава рамката за съобразени със законодателството дългосрочни решения. Одобряването на парче е най-лошото, което би могло да се случи, и се е случвало преди\", обясни Цветков. Той смята, че когато се правят промени \"на парче\", не се отчита кумулативният ефект, който застрояването оказва върху природата, и това може трайно да води до увреждане на природата. \"И не само това, но трябва да се планират инфраструктура, водоснабдяване, канализация и качествено пречистване и обслужване и на жителите и инвеститорите на тази територия\", добави Цветков. \"В момента действа старият Общ устройствен план, който е приет през 2006 г. Той обаче не е подлаган на оценка за съвместимост и не е синхронизиран с изискванията на \"Натура 2000\". Заради това могат да продължат застрояванията, които могат да доведат до увреждания на защитените зони в \"Натура 2000\", каза Цветков. Общественото обсъждане започна през 2016 г.  А  през 2017 г. Министерството на околната среда и водите го одобри . Планът е гласуван с решение на специализирания състав на Висшия експертен екологичен съвет към ведомството. Още тогава коалиция на природозащитни организации в България излезе със свое становище, с което предупреди, че проектът за план позволява сериозно застрояване на региона в защитени зони. Според ековедомството обаче одобреният план не допуска ново устройване с цел застрояване на защитените територии край Приморско и отговаря на техните защитни режими. \"Има извършена процедура по екологична оценка и оценка за съвместимостта с предмета и целите на опазване на защитените зони. Направена е проверка за допустимост на предвижданията на общия устройствен план с режимите на защитените територии и защитените зони. Констатирано е, че те няма да бъдат нарушени\", се казваше в съобщение на пресцентъра на МОСВ преди 3 години. Посочваше се и че в защитените зони се допуска предвиждане на нови устройствени зони и разширението на съществуващи, където е оценено, че това няма да доведе до значителни отрицателни въздействия върху тях. Гаранция за това според МОСВ са предложени мерки за предотвратяване, намаляване или възможно най-пълно отстраняване на предполагаеми неблагоприятни последствия от изменение на общия устройствен план на община Приморско. Включени са и мерки за наблюдение и контрол на въздействието върху околната среда при прилагането му. Тогава природозащитници се опасяваха, че е приет план с редукции на площта за застрояване, но отново има риск от презастрояване, както и риск от нови наказателни процедури. На територията на община Приморско се намират няколко защитени зони от европейската екологична мрежа \"Натура 2000\", опазващи редки дюни, редки и застрашени растителни и животински видове, лонгозни гори, бяла и жълта водна лилия, блатно кокиче, странджанска боровинка, шипобедрена и шипоопашата костенурка и други, които са и част от Червената книга. Става дума за следните защитени зони: Комплекс \"Ропотамо\", Ропотамо, Странджа: \"Босна\"; \"Караагач\"; \"Бакърлъка\"; \"Комплекс Ропотамо\"; \"Ропотамо\"; и две зони \"Странджа\". Има и защитени територии по българското законодателство като резерват \"Ропотамо\", поддържан резерват \"Вельов вир\", защитена местност \"Блатото Стамополу\", защитена местност \"Мурватска река\", защитена местност \"Беглик Таш-Ропотамо\", природна забележителност \"Маслен нос\", природна забележителност \"Пясъчни дюни ММЦ\", природна забележителност \"Пясъчни дюни\" в м. Перла.", "date": "2019.05.21", "title": "Върховният съд отмени екооценката на Общия устройствен план на Приморско"}
{"url": "https://www.dnevnik.bg/politika/2019/05/21/3909224_slavi_trifonov_izchisli_che_partiite_poluchavat_po/", "text": "Шоуменът Слави Трифонов изчисли, че партиите получат от държавата по 13.23 лв. на глас вместо предвидените 11 лв. Става въпрос за държавната субсидия, на която имат право представените в парламента формации и партиите, събрали подкрепата на над 1% от гласувалите на парламентарните избори. Във фейсбук Трифонов цитира справка от Министерството на финансите, която по думите му е предоставена по Закона за достъп по обществена информация. Според публикуваните данни за 2018 г.: ГЕРБ е получила 15 181 092 лв. субсидия при 1 147 292 гласа, или 13.23 лв. на глас; Коалицията \"БСП за България\" е получила 12 643 144 лв. при 955 490 гласа, или 13.23 лв. на глас; Коалицията \"Обединени патриоти\" е получила 4 214 592 лв. при 318 513, или 13.23 лв. на глас; ДПС е получила 4 181 028 лв. при 315 976 гласа, или 13.23 лв. на глас; \"Воля\" е получила 1 927 084 лв. при 145 637 гласа, или 13.23 лв. на глас; \"Възраждане\" е получила 501 444 лева при 37 896 получени гласа, или 13.23 лв. на глас. Макар да няма отговор от Министерството на финансите откъде идва разминаването, Слави Трифонов прави изчисления и предполага, че по 11 лв. субсидия са отпускани за всички действителни гласове на последните парламентарни избори - 3 513 490 според неговата публикация (според данните на Централната избирателна комисия - 3 513 419), а не само за гласовете на шестте формации. Днес \"Дневник\" попита Министерството на финансите откъде идва разминаването, но към този момент отговор няма.", "date": "2019.05.21", "title": "Слави Трифонов изчисли, че партиите получават по 13.23 лв. на глас вместо предвидените по закон 11 лв."}
{"url": "https://www.dnevnik.bg/sport/2019/05/21/3908906_frenskata_liga_1_shte_sloji_tavan_na_biletite_za/", "text": "Таван на цените за гостуващи фенове във Франция се обсъжда да влезе в сила от есента. Това е една от новостите, по които работи Професионалната футболна лига (LFP) за новия сезон в Лига 1. Билетите ще бъдат с таван от 10 евро. Това е било предложено на среща на ръководството на организацията. За срещите от Лига 2 най-високата цена на билетите за гостуващите запалянковци ще бъде 5 евро. Окончателно решение дали тези предложения ще влязат в сила ще бъде взето на 6 юни. Ако бъде въведен таван на билетите, френското първенство ще стане втората елитна лига в Европа след Висшата лига, която предприема подобен ход. В английския елит цените на билетите за гостуващи фенове са 30 паунда и няма да бъдат променяни в следващите три години. В другите дивизии в Англия – Чемпиъншип, Първа и Втора лига (които са професионални), няма таван на цените на билетите. В някои срещи те са дори по-високи от тези във Висшата лига. Темата със скъпите билети беше много коментирана през 2019 г., особено в Шампионската лига. В четвъртфиналите на турнира  \"Барселона\" постави цена от 102 паунда  за феновете на \"Манчестър юнайтед\". Впоследствие \"червените дяволи\" поставиха същата цена за каталунците и с разликата субсидираха своите собствени привърженици. След тези случаи от  УЕФА обявиха , че се обмисля таван на билетите в Шампионската лига.", "date": "2019.05.21", "title": "Френската Лига 1 ще сложи таван на билетите за гостуващи фенове"}
{"url": "https://www.dnevnik.bg/evropa/2019/05/21/3908954_evropa_na_mushkata_na_marin_lyo_pen/", "text": "Преди две години тя бе победена от Еманюел Макрон на втория тур от президентските избори. Днес, в навечерието на европейските избори в неделя, Марин льо Пен, оглавяваща френската крайна десница, усеща попътен вятър в платната. \"Сега всичко е различно\", изтъкна тя миналата седмица пред АФП в своя кабинет в Националното събрание, където бе избрана през 2017 г. \"Останали бяхме твърде самотни на европейската сцена, без ничия помощ, за да променим отвътре този Европейски съюз, без нито един съюзник. За няколко месеца обаче цяла поредица политически сили впечатляващо се развиха с нова мощ\", с радост отбеляза Льо Пен, на чието бюро се виждаха електронната й цигара и една книга - \"10 + 1 въпроса за Европейския съюз\". И наистина, от година и половина насам партии, споделящи позициите й срещу имиграцията и срещу ЕС, се включиха в правителствата в Италия и Австрия, печелейки същевременно позиции в парламентите от Берлин до Стокхолм, дори в Мадрид. Във Франция обаче Еманюел Макрон и партията му \"Република, напред\" попречиха на популистите да вземат властта през 2017 г. - Националният фронт (НФ) и кандидатът му още не са забравили горчивото си поражение. След това НФ се реорганизира - прекръсти се на Национален сбор (НС), поразкраси основополагащите си документи, загърби идеята за излизане от ЕС (тоест за \"Фрекзит\") и от еврозоната,  издигайки лозунга за промяна на институциите отвътре . \"Съобразихме се с мнението на французите. Те ни заявиха, че не искат да се откажат от еврото - това обаче не значи, че няма как да го подобрим\", обясни внезапната смяна на курса Марин льо Пен. Но вчерашният противник си остава противник и днес - 50-годишната националистка разчита да превърне европейските избори в референдум срещу Макрон. \"Ако излезе начело, Еманюел Макрон естествено ще почерпи оттук илюзорна легитимност, за да мине по думите му към второ действие на петгодишния си мандат... Аз пък казвам на французите: спъвайте го, умолявам ви! И дори - спрете го, като гласувате за единствената листа, способна да победи листата на Еманюел Макрон\", каза Льо Пен, докато 41-годишният президент, изглежда, се съвзема от шестмесечните антиправителствени демонстрации на \"жълтите жилетки\". Близък бой Според проучванията за Национален сбор се канят да гласуват между 22 и 24 процента от французите - така партията леко изпреварва \"Република, напред\" и нейния центристки съюзник \"Демократично движение\" (МоДем). По данни от последната анкета на \"Ипсос\", огласени в понеделник, НС и листата на президентската партия, съюзена с МоДем, вървят почти наравно с 23.5 и 23.0 на сто от евентуалните гласове. На европейско равнище  крайнодесните националисти  би трябвало да отбележат напредък на изборите от 26 май, при все че  може да изгубят точки  заради австрийския скандал (крайнодесният вицепремиер на страната бе принуден да подаде оставка,  след като видеозапис показа , че е готов да се компрометира чрез контакти с Русия). Според Марин льо Пен групата, към която спада НС - \"Европа на нациите и свободите\", се очаква да получи между 80 и 120 от общо 751 места в европарламента. Анкети й предричат четвърта позиция с около 70-80 места, двойно повече от сегашните. \"Това не се е случвало никога, значи става дума за нещо историческо, но промени ще има не само в Европейския парламент. Едно вече е сигурно - че (...) това налудничаво препускане на Европейския съюз към федерализъм е спряно\", каза със задоволство французойката. Въпреки уверения си тон тя призна, че все още има политически рискове за партията й. Авторитетът й пред собствените й съпартийци пострада от президентската надпревара след разкритикуваната й кампания между двата тура. \"Естествено ще бъда разочарована\", ако листата на НС с един 23-годишен младеж за водач -  Жордан Бардела , не се класира начело, добави тя. През 2014 г. Национален фронт взе 25 на сто от гласовете. Дали резултатът на НС ще е по-лош? Марин льо Пен срещна впрочем трудности, търсейки съюзници, въпреки мечтите си - подкрепени от Стив Банън, стратега на Доналд Тръмп - да създаде паневропейска \"супергрупа\" от крайни националисти. /БТА", "date": "2019.05.21", "title": "Европа на мушката на Марин льо Пен"}
{"url": "https://www.dnevnik.bg/photos/2019/05/21/3908898_fotogaleriia_svetovnite_snimki_na_denia_-_21_mai_2019_g/", "text": "Плажът на остров Coney в Бруклин, Ню Йорк.", "date": "2019.05.21", "title": "Фотогалерия: Световните снимки на деня - 21 май 2019 г."}
{"url": "https://www.dnevnik.bg/sport/2019/05/21/3909161_cska_srazi_levski_v_derbito_i_ostana_v_bitkata_za/", "text": "Лудогорец\" и ЦСКА ще решат развоя на титлата в Първа лига в последния кръг на първенството, след като спечелиха преспоследните си срещи. Двубоите от 35-ия кръг завършиха с победи на двата претендента, които остават разделени само от една точка. Червените биха \"Левски\" с 2:0, а със същия резултат \"Лудогорец\" надви \"Ботев\" като гост в Пловдив. Преди последния кръг \"Лудогорец\" води със 76 точки, а червените имат 75. В дербито на кръга ЦСКА надви \"Левски\" с 2:0 с голове на Тиаго Родригеш и Евандро. Двете попадения на червените паднаха в последните 20 минути. По същото време в Пловдив \"Лудогорец\" надви със същия резултат \"Ботев\" като гост. Точни за шампионите бяха Клаудиу Кешеру и Якуб Шверчок. Дотук в сблъсъците между ЦСКА и \"Левски\" червените не само, че нямаха победа над големия си съперник, но нямаха и отбелязан гол. В най-важния момент обаче играчите водени от Добромир Митов и Люпко Петрович се представиха на висота. Двата мача се играха по едно и също време, но единствената прилика беше резултатът. \"Лудогорец\" реши всичко в Пловдив още до почивката, когато вкара два гола в рамките на 10 минути. В София ЦСКА не беше на ниво през първата част, когато дори не успя да отправи точен удар и беше неутрализиран от сините. През втората част червените играха по-добре и стигнаха до два гола. В последния кръг за сезона на 24 май ЦСКА е домакин на \"Ботев\" (Пловдив), а \"Лудогорец\" приема \"Черно море\". Загубата оставя \"Левски\" на третото място и праща сините да играят бараж за участие в Лига Европа, който ще бъде срещу завършилият на седмо място. Много нерви и малко качество в дербито Треньорът на сините Георги Тодоров направи няколко промени, като голмайсторът Станислав Костов се върна в стартовия състав за сметка на Валери Божинов. На пейката беше оставен и Мартин Райнов. В ЦСКА отново липсваше капитанът Николай Бодуров. В началните минути \"Левски\" стартира агресивно и с много енергия успяваше да печели единоборствата в центъра на терена. Сините стигнаха до няколко корнера, като при един от тях Нуно Рейш отклони топката на близката греда, но Черниаускас предвидливо излезе. ЦСКА отговори с пробив на Жоржиньо, който завърши с много неточен удар отдалеч. Нападателят реши да стреля вместо да подава и сгреши. След 20-ата минута \"Левски\" доминираше на терена и играеше далеч по-добре от съперника си. Много активни бяха крайните защитници Живко Миланов и Иван Горанов, които няколко пъти центрираха опасно. При пробив на Горанов в 36-ата минута се стигна и до опасен удар на Юруков, но той мина встрани. В рамките само на две минути сините създадоха и две чисти положения чрез Давиде Мариани и Станислав Иванов, но вратарят на ЦСКА се справи. До края на първата част ЦСКА така и не отговори, като преди паузата дори полужи тежък удар. Заради необмислено влизане на Паулиньо десният защитник Иван Турицов получи контузия в коляното. През първата част ЦСКА не успя да отправи нито един точен удар. След почивката ситуацията на терена не се промени драстично, като преобладаваше битката. ЦСКА показа малко повече активност и стигна до един неточен удар на Кристиян Малинов. В 55-ата минута червените имаха претенции и за дузпа след игра с ръка на Седрик Унтонджи. Рубен Пинто опита да центрира, но топката срещна лявата ръка на френския защитник. Реферът Драгомир Драганов беше на добра позиция и прецени, че дузпа няма. Активизацията на червените все пак доведе до гол, който падна 20 минути преди края на двубоя. След нарушение срещу Енрике на около 22 метра от вратата, ЦСКА получи право да изпълни свободен удар. Тиаго застана зад топката, тя рикошира в гърба на Станислав Костов и влетя неспасяемо в мрежата на Николай Михайлов – 0:1. Това беше и първият гол, който ЦСКА вкарва на \"Левски\" от началото на сезона в четвъртия сблъсък помежду им. \"Левски\" отговори с една опасност, която обаче беше създадена от червените. Божидар Чорбаджийски изчисти опасно едно центриране и за малко не си отбеляза автогол. Това обаче събуди червените и те бързо вкараха втори гол. Негов автор стана резервата Евандро в 86-ата минута. Той засече центриране на Тиаго и наказа грешка в синята защита. Малко преди това \"Левски\" остана и с човек по-малко заради втори жълт картон на Нуно Рейш. До края на срещата футболистите в синьо така и не успяха да стигнат до опасност пред Черниаускас. За разлика от предходните мачове при треньора Георги Тодоров, \"Левски\" не показа почти нищо в предни позиции, освен повече агресия и удари отдалеч. Шампионите си свършиха работата за 10 минути В другата среща по същото време \"Лудогорец\" и \"Ботев\" изиграха двубой, в който интрига нямаше. \"Лудогорец\" не допусна изненада и реши всичко в рамките на 10 минути. За толкова паднаха двата гола - в 35-ата и 45-ата минута. Още в 13-ата минута шампионите имаха претенции за дузпа след падане на Станислав Манолев в полето на домакините. Съдията Ивайло Стоянов обаче не уважи исканията на гостите. По-добрата игра на тима продължи с пропуск на Кешеру, а в 28-ата минута отново румънецът беше в центъра на събитията. Той спечели дузпа, която обаче беше пропусната от Моци. Защитникът стреля в долния десен ъгъл на Кайзер, а полският вратар спаси. В 35-ата минута Кешеру откри резултата след хубава атака на шампионите. Якуб Шверчок се пребори за топката и веднага пусна към партньора си в атака, а той се освободи и вкара в близкия ъгъл на Кайзер – 0:1. Попадението прекъсна суша от пет мача без гол за румънеца. За последно той беше вкарал на \"Левски\" на 14 април и беше без попадение в рамките на 310 минути. Това беше и 20-ото попадение на румънеца от началото на сезона. В края на първото полувреме \"Лудогорец\" направи голяма крачка към титлата с втори гол. Той беше вкаран от Шверчок след хубаво подаване на Антон Недялков отляво. След почивката в Пловдив не се стигна до нищо опасно и интересно. Всичко се изчерпа с изстрели от преки свободни удари ан Тодор Неделев и Кешеру. При първия случай топката мина над вратата, а във втория вратарят на \"Ботев\" се намеси добре.", "date": "2019.05.21", "title": "ЦСКА срази \"Левски\" в дербито и остана в битката за титлата"}
{"url": "https://www.dnevnik.bg/sviat/2019/05/21/3909238_surbiia_prie_iznasilvachi_i_ubiici_na_deca_da_mogat_da/", "text": "Сръбският парламент прие изменения в наказателния кодекс, които разрешават налагане на доживотни присъди за някои престъпления. На това наказание ще подлежат осъдени за изнасилване и убийство на дете, бременна жена или човек с увреждания. Досега максималните присъди бяха по 30 и 40 години, отбелязва агенция \"Ройтерс\". Поправките станаха известни като \"Закона на Татяна\" - на името на 15-годишно момиче, отвлечено и убито през 2014 г., чийто баща Игор Юрич години наред водеше кампания за утежняване на наказанията. Убиецът излежава 40-годишна присъда. Доживотен затвор се предвижда и за убийството на високопоставен държавен служител, тероризъм, геноцид, военни престъпления и престъпления срещу човечеството. Помилване може да се иска след минимум 27 години. Някои юристи обаче критикуваха закона с аргумента, че ако досега съдиите са избирали между присъди от 20 и от 40 години, сега те ще избират дали да осъдят човек на 20 години или на доживотен затвор. Това вероятно ще ги накара да изберат по-лекото наказание, за да избегнат отговорността на това да изпратят някого в затвора за цял живот, коментира в \"Болкан инсайт\" Милена Васич от Адвокатския комитет за човешките права.", "date": "2019.05.21", "title": "Сърбия прие изнасилвачи и убийци на деца да могат да лежат в затвора доживот"}
{"url": "https://www.dnevnik.bg/politika/2019/05/21/3909253_falshiva_novina_e_che_pravitelstvoto_se_strahuva_ot/", "text": "Фалшива новина е, че българското правителство се страхува от избора на европейски главен прокурор, каза днес пред БНТ министърът на външните работи Екатерина Захариева. В отговор на въпрос, тя уточни, че България застава зад най-добрия кандидат. Той ще бъде избран между Лаура Кьовеши от Румъния и  френския кандидат  Жан-Франсоа Бонер. Захариева изрази мнение, че изборът на европейски главен прокурор наистина ще помогне и ще предотврати злоупотребите с европейски средства. В началото на април лидерът на БСП  Корнелия Нинова попита премиерът  коя българска институция е взела решението България да не подкрепи кандидатурата на румънския евродепутат Лаура Кьовеши за поста европейски главен прокурор. Коментирайки изборът на нов главен прокурор в България, тя обяви, че дебатите по темата е трябвало да започнат по-късно, а не да остане впечатлението, че се прави заради изборите. Захариева не скри, че има предвид срещите на президента с главния прокурор Сотир Цацаров, председателят на Върховният касационен съд Лозан Панов и представляващият Висшия съдебен съвет (ВСС) Боян Магдалинчев. \"Надявам се, ако президентската институция е толкова загрижена, да направи истинския дебат 3-4 месеца преди процедурата, а не да се оставя впечатление, че той започва в предизборна кампания\", допълни министърът. По повод евроизборите Захариева обяви, че за първи път в Германия ще има 24 избирателни секции, или с 13 повече от тези при последният вот. 24 ще са секциите и във Великобритания. Общо в чужбина те са 194.", "date": "2019.05.21", "title": "Фалшива новина е, че правителството се страхува от избора на европейски прокурор, каза Захариева"}
{"url": "https://www.dnevnik.bg/sport/2019/05/21/3909254_chelsi_beshe_osuden_da_plati_9_mln_paunda/", "text": "Антонио Конте не е  мениджър на \"Челси\"  от близо година, но банковата му сметка ще се увеличи след плащане от сините. Точно година, след като изведе тима до триумф във ФА къп, италианецът осъди \"Челси\" да му платено обезщетение. Конте беше уволнен през миналия юли, въпреки оставаща година от действащия му договор с клуба от Лондон. Той се  обърна пред Спортния арбитражен съд  (CAS) и спечели обжалването да му бъде платена заплатата за последната година от договора. Италианецът претендираше за 20 милиона паунда, но в крайна сметка не получи пълната сума. Така \"Челси\" е осъден да плати 9 милиона паунда на италианеца. Със сумата, която ще бъде платена на Конте, \"Челси\" е клубът платил най-големи неустойки на своите мениджъри. Според британското издание \"Таймс\", откакто Роман Абрамович е начело на клуба, \"Челси\" е платил 90 милиона паунда неустойки. Откакто руският милиардер купи клуба през 2004 г., \"Челси\" е имал 12 мениджъри. Почти сигурно Конте ще поеме \"Интер\" и ще се завърне в родината си.", "date": "2019.05.21", "title": "\"Челси\" беше осъден да плати 9 млн. паунда обезщетение на Конте"}
{"url": "https://www.dnevnik.bg/sport/2019/05/21/3908969_fotogaleriia_sportistite_koito_izbraha_da_ne_se/", "text": "С   влязоха в списъка със спортисти, които по една или друга причина не се състезават за България. Най-често обяснението е свързано с липса на подкрепа, лошо управление и напрежение. В някои случаи спортистите се насочват към кариера за други държави, а в други - спират състезателната си дейност в националния отбор. Такъв пример е Димитър Бербатов. След близо 11 години в националния отбор, 78 мача и рекордните 48 гола през 2010 г.  . Въпреки много спекулации през годините за завръщане на Бербатов той така и не облече повече екипа на България. \"Чувствам се изморен, изчерпан за националния отбор. Знам, че има играчи, които чакат с нетърпение да получат шанс да излязат от моята сянка. Това е техният шанс. Има и други по-малки фактори\", каза тогава Бербатов.", "date": "2019.05.21", "title": "Фотогалерия: Спортистите, които избраха да не се състезават за България"}
{"url": "https://www.dnevnik.bg/sviat/2019/05/21/3909258_noviiat_ukrainski_prezident_zapochna_kadrovite_smeni_s/", "text": "Украинският президент Володимир Зеленски назначи генерал-лейтенант Руслан Хомчак за началник на Генералния щаб на въоръжените сили на Украйна на мястото на генерал Виктор Муженко, който заемаше тази длъжност от 2014 г., предадоха Ройтерс и ТАСС, цитирайки указ, публикуван в сайта на президентството, предаде БТА. Очаква се Зеленски да смени и някои министри, включително тези на външните работи и на отбраната. Руслан Хомчак е завършил Московското висше военно командно училище и е започнал офицерската си кариера в Групата на съветските войски в Германия. След разпада на Съветския съюз служи в Сухопътните сили на Украйна. Първото си генералско звание получава през 2011 г. при управлението на Виктор Янукович, когато става началник-щаб на Осми армейски корпус. Допреди сегашното си назначение е бил началник-щаб на Сухопътните сили на Украйна, отбелязва ТАСС. Зеленски назначи също така днес юриста Андрий Богдан за началник на администрацията си. По времето на президента Виктор Янукович Богдан заемаше длъжността заместник-министър на правосъдието, а след това заместник-министър, отговарящ за антикорупционната политика.", "date": "2019.05.21", "title": "Новият украински президент започна кадровите смени с началника на Генералния щаб"}
{"url": "https://www.dnevnik.bg/detski_dnevnik/2019/05/21/3909262_nad_50_kurleja_sa_izvadeni_ot_glavata_na_dete_sled/", "text": "Над 50 кърлежа са извадени от главата на дете в Спешното отделение на Университетската болница \"Лозенец\", съобщи \"Нова телевизия\", като се позова на информация на БТА. Преди това, то било с родителите си в Южния парк в столицата. Според д-р Димитър Шандурков, лекар в спешното отделение на болница \"Лозенец\", който е дал информацията, по тялото на друго дете, също играло си в парка, е имало 20-30 кърлежа. Кърлежите са изпратени за изследване в Националния център по заразни и паразитни болести, за да се установи дали са преносители на Лаймска треска. Д-р Шандурков съветва родителите да бъдат особено внимателни, да ползват репеленти за децата си и да не им позволяват да се движат в близост до гъсти храсти и високи треви. Няколко часа, след като информацията започна да се разпространява от медиите, от Столична община съобщиха, че днес са извършени обработки срещу кърлежи на централните поляни на Южния парк, а дейностите ще продължат и в следващите дни. В градските паркове и градини на София били направени двукратни обработки срещу кърлежи. Контролът за правилното прилагане и използване на препаратите периодично се извършвал от Столичната Регионална здравна инспекция. До момента обработки били извършвани в Южен парк – първа и втора част, Борисова градина, Градската градина, градина Докторски паметник, Северен парк и др. Направена е обработка срещу кърлежи и в зелените площи в районите Красно село, Възраждане, Оборище, Изгрев, Лозенец, Триадица, Илинден, Искър, Овча Купел, Люлин, Банкя, Панчарево, Кремиковци, Витоша, Връбница, Слатина и Подуяне. На територията на останалите райони е започнало извършване на обработки и дейността продължава при сухо време.", "date": "2019.05.21", "title": "Над 50 кърлежа са извадени от главата на дете, след игра в Южния парк"}
{"url": "https://www.dnevnik.bg/sviat/2019/05/21/3909265_zapochna_deloto_za_korupciia_sreshtu_bivshiia/", "text": "Бившият президент на Аржентина Кристина Киршнер днес се яви пред съда по обвинения в корупция, три дни след като обяви, че ще се кандидатира за вицепрезидент на изборите през октомври, предаде ДПА, цитирана от БТА. 63 - годишната Киршнер е обвинена, че е помогнала на бизнесмена Ласаро Баес да получи 51 договора за комунални услуги в родната й провинция Санта Крус докато е била президент от 2007 до 2015 г. Смята се, че Баес е получил подобно привилегировано отношение и от предишния президент, покойния съпруг на Кристина Киршнер, Нестор Киршнер, който управляваше от 2003 до 2007 г. Според прокуратурата договорите са били сключени на завишени цени, а някои от тях не са били изпълнени. Кристина Киршнер обвинява правителството на сегашния държавен глава Маурисио Макри, че я подлага на политическо преследване. В момента Кристина Киршнер е сенатор, което я защитава от арест, но не и от изправянето й пред съд. Ако бъде намерена за виновна по обвиненията, тя може да бъде осъдена на 10 години затвор, но ще бъде пратена в затвора само ако Върховният съд потвърди присъдата, а парламентът отнеме имунитета й. Ако Кристина Киршнер бъде избрана за вицепрезидент, тя ще трябва да бъде импийчната, за да отиде в затвора. Очаква се съдебното дело да продължи до следващата година.", "date": "2019.05.21", "title": "Започна делото за корупция срещу бившия президент на Аржентина Кристина Киршнер"}
