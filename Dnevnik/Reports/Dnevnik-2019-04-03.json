{"url": "https://www.dnevnik.bg/sport/2019/04/03/3414516_osma_poredna_pobeda_vurna_manchestur_siti_na_vurha_v/", "text": "Манчестър сити\" си върна първото място във Висшата лига след рутинна победа срещу борещия се за оцеляване \"Кардиф\". Шампионите спечелиха с 2:0 на \"Етихад\" с попадения на Кевин де Бройне и Лерой Сане през първото полувреме. Тимът на Пеп Гуардиола записа осма порена победа във Висшата лига и събра 80 точки. \"Гражданите\" поведоха с една точка пред \"Ливърпул\" при равен брой изиграни срещи - по 32. До края на сезона остават шест кръга. Загубата срещу \"Сити\" запъти \"Кардиф\" към изпадането. Уелският тим е 18-и, като изостава с пет точки от спасителната 17-а позиция. \"Хъдърсфилд\" и \"Фулъм\" вече изпаднаха в Чемпиъншип. Гуардиола направи доста промени за мача с \"Кардиф\". Рахим Стърлинг, Бернардо Силва, Давид Силва, Кайл Уокър и Николас Отаменди получиха почивка, а Серхио Агуеро отпадна от групата заради контузия. Фил Фоудън направи дебют като титуляр във Висшата лига, а останалите в стартовия състав бяха Едерсон, Джон Стоунс, Еймерик Лапорт, Данило, Александър Зинченко, Фернандиньо, Кевин де Бройне, Рияд Марез, Лерой Сане и Габриел Жезус. \"Сити\" имаше смазващо превъзходство от първата минута. \"Гражданите\" завършиха с 27 удара, 11 от които точни. Само късметът, пропуските на Жезус и добрите намеси на вратаря Нийл Етъридж попречиха на домакините да постигнат разгромна победа. Както и в мача с \"Фулъм\" в събота , резултатът беше открит още в шестата минута. Де Бройне се измъкна на скорост вляво от вратата и със силен шут с левия крак от малък ъгъл насочи топката в близкия ъгъл. С доста късмет и сърцата игра в защита \"Кардиф\" дълго време удържаше изоставане от един гол. Минута преди края на полувремето обаче \"Манчестър сити\" удвои аванса си. След центриране отдясно Жесус свали топката с гърди към Сане, който отбеляза с плътен удар с левия крак по диагонала. След почивката домакините пропуснаха много възможности да увеличат преднината си, но в същото време почти не беше затруднен в защита. \"Кардиф\" отправи първия си точен удар в 75-ата минута, при който Едерсон спокойно улови топката. В 87-ата минута Омар Ниасе можеше да направи края на мача по-напрегнат за \"Сити\", но пропусна да отбележи, останал сам срещу Едерсон. В същото време \"Тотнъм\" откри  новия си стадион  с победа с 2:0 срещу \"Кристъл палас\". Попадения на Хьон Мин Сон и Кристиан Ериксен сложиха край на серията от пет поредни мача без успех за \"шпорите\". Те събраха 63 точки и се върнаха на трета позиция. Тимът на Маурисио Почетино има точка аванс пред \"Арсенал\" и \"Челси\" и две пред \"Манчестър юнайтед\" в ожесточената битка за място в Шампионската лига през следващия сезон.", "date": "2019.04.03", "title": "Осма поредна победа върна \"Манчестър сити\" на върха в Англия"}
{"url": "https://www.dnevnik.bg/photos/2019/04/03/3414322_snimka_na_denia_ostankite_ot_razbitata_chesna_v/", "text": "Полицията на Северна Македония разпространи първите снимки от мястото на планината Солунска глава, където във вторник се е разбил малък самолет \"Чесна\" с четирима български граждани на борда. Останките бяха открити едва днес и от кадрите се вижда, че те са върху гол, скалист и заснежен склон. Открити бяха и телата, но официално потвърждение за имената на загиналите все още няма.", "date": "2019.04.03", "title": "Снимка на деня: Останките от разбитата \"Чесна\" в Северна Македония"}
{"url": "https://www.dnevnik.bg/sviat/2019/04/03/3414196_brunei_se_prevrushta_v_sauditska_arabiia_na/", "text": "Чрез прилагането на най-суровите наказания на шериата, включително убийството с камъни заради хомосексуализъм и прелюбодейство, султанът на Бруней иска да си осигури подкрепата на консервативните среди в страната и да утвърди легитимността си, подчертават наблюдатели. Новото законодателство на тази малка държава в Югоизточна Азия, което предвижда също отрязване на ръка или крак за кражба, влиза в сила от днес. През 2013 г. Бруней обяви постепенното въвеждане на ислямското право, но отложи прилагането на новите наказания за 3 април 2019 г. С наближаването на крайния срок нарастваха протестите по света. В началото на седмицата ООН осъди остро \"жестоките и нехуманни наказания\", а личности като актьора Джордж Клуни и певеца Елтън Джон призоваха за бойкот на девет луксозни хотела, свързани със султана на Бруней. А вчера Франция призова \"Бруней да се откаже от проекта\". Според анализаторите с решението си неговата страна да стане първата в Югоизточна и Южна Азия, която прилага шериата на национално ниво, султан Хасанал Болкиах се опитва да утвърди имиджа си на ислямски лидер в очите на най-консервативните в момент, когато националната икономика дава признаци на слабост. Бруней, една от държавите в света с най-висок БВП на глава от населението благодарение на въглеводородите, през последните години всъщност преживя рецесия, когато цените на петрола паднаха, а намаляващите запаси правят бъдещето й несигурно. \"Бруней се превръща в Саудитска Арабия на Югоизточна Азия\", каза Бриджит Уелш, експерт по региона в университета \"Джон Кабът\", интервюирана от АФП. По думите й \"отслабването на икономиката на Бруней, както и безпокойството от възможна ерозия на подкрепата (на населението) обясняват нарастващата зависимост (на режима) от религията\". Прилагането от страната на закони, които биха могли да изплашат западните компании, потвърждава също така сближаване с Китай, който от своя страна не критикува нарушаването на правата на човека от своите партньори, отбелязват наблюдателите. Китайските компании са инвестирали много в Бруней - в рафинерия, язовир и магистрала, в рамките на \"новия Път на коприната\" (\"Един пояс, един път\") - обширен проект, насочен към развитие на инфраструктурата на приятелски на Пекин страни. Трудно е да се преценят настроенията на населението спрямо това законодателство, понеже в Бруней повечето жители (общо 435 000 души) избягват да критикуват султана. Експертите обаче смятат, че поне сред мюсюлманската малайска общност, сиреч около 70 процента от населението, подкрепата е реална. Тези, които споделиха мнението си, подкрепят предвидените строги наказания. \"Горд съм, защото ми се струва, че прилагането на закона укрепва ислямската идентичност на Бруней\", заяви за АФП Мухамад Антони, 27-годишен работник в петролодобивната индустрия. Други изразяват раздразнение от призивите за бойкот на девет хотела, контролирани от султана, в Европа и САЩ. \"Не е работа на знаменитости да призовават за бойкот. Те демонстрират невежество и никога не са идвали тук, за да видят какво се случва\", заяви Хазия Зайнал - 36-годишна чиновничка. В интернет обаче се говори по-свободно. \"Много се тревожа за икономиката на Бруней\", пише потребител на платформата \"Редит\" (Reddit). Всъщност не е сигурно, че най-тежкото наказание - убийството с камъни, изобщо ще бъде приложено някой ден. Екзекуцията чрез обесване отдавна е част от законите на страната, но последната датира от 1957 г., според Матю Улф, член на асоциацията за защита на правата на човека \"Бруней проджект\" (The Brunei Project ). \"Амнести интернешънъл\" осъди новия наказателен кодекс, но същевременно подчерта, че Бруней фактически се въздържа от прилагане на наказанията. Условията, които трябва да са изпълнени, за да се произнесе присъда \"убийство с камъни\", остават изключителни: подсъдимият трябва да е признал престъплението си и трябва да го е извършил пред поне четирима свидетели, готови да дадат показания. Канцеларията на министър-председателя припомни в края на миналата седмица, че Бруней има \"двойна съдебна система\", която ще продължи да действа - едната ислямска, която засяга само мюсюлманите, а другата - гражданска, за цялото население. БТА", "date": "2019.04.03", "title": "Бруней се превръща в Саудитска Арабия на Югоизточна Азия"}
{"url": "https://www.dnevnik.bg/sport/2019/04/03/3414325_iablonski_cvetkovich_i_kabral_prikljuchiha_s_levski/", "text": "Трима основни футболисти бяха извадени от първия отбор на \"Левски\". Централният защитник Давид Яблонски, десният бек Милош Цветкович и крилото Жерсон Кабрал няма да носят повече екипа на сините, обяви клубът на официалния си сайт. Договорите на тримата изтичат след края на сезона. Очакваше се през зимната пауза да се водят преговори за удължаването на контрактите им. В крайна сметка спортно-техническото ръководство на \"Левски\" реши да се откаже от услугите им. \"Беше взето решение, че няма да се разчита на тях в оставащите мачове от плейофите на Първа лига. Клубът изказва своята благодарност на Давид Яблонски, Жерсон Кабрал и Милош Цветкович за всеотдайната игра със синята фланелка\", се казва в съобщението на \"Левски\". Яблонски беше привлечен в \"Левски\" в началото на 2017 г. Чешкият футболист бързо се утвърди в състава и в края на същата година беше избран за най-добър защитник в Първа лига. Цветкович пристигна на \"Герена\" през лятото на 2017 г. Сърбинът също си извоюва бързо позицията на титуляр, но изгуби мястото си след привличането на Живко Миланов през зимата. Кабрал подписа с \"Левски\" през есента на 2017 г. Юношата на \"Фейенорд\" и бивш младежки национал на Холандия се представяше добре този сезон, като отбеляза десет гола в 26 мача. Според \"Гонг\" 28-годишният футболист е имал високи финансови претенции, заради което клубът се е отказал от услугите му. Ситуацията с Яблонски, Цветкович и Кабрал връща спомените в \"Левски\" от пролетта на 2017 г.  Тогава от отбора, воден от Николай Митов, бяха извадени четирима играчи  - Георги Костадинов, Джереми де Нойер, Антонио Аниете и Сърджан Лукин. ", "date": "2019.04.03", "title": "Яблонски, Цветкович и Кабрал приключиха с \"Левски\""}
{"url": "https://www.dnevnik.bg/bulgaria/2019/04/03/3414342_osiguritelniiat_institut_vse_pak_shte_konsultira_koia/", "text": "Експертите на Националния осигурителен институт (НОИ) ще подпомагат хората при избора по коя методика да бъде изчислена пенсията им, за да бъде тя по-благоприятна за тях. Това съобщи народният представител от ГЕРБ Светлана Ангелова по време на заседанието на комисията по труда и социалната политика, цитирана от БТА. Днес членовете на комисията единодушно приехя на първо четене промените в Кодекса за социално осигуряване, които дават право на избор на кандидат-пенсионерите. Измененията в законодателството се налагат след като от 1 януари 2019 г. влезе в сила нова формула за изчисляване на индивидуалния коефициент, която не включва годините преди 2000 г. Оказа се обаче, че има вероятност една трета от кандидат-пенсионерите да бъдат ощетени от това. За да се потуши социалното напрежение, депутати от ГЕРБ  внесоха измененията,  които утре се очаква да бъдат приети и в пленарната зала. Според тях кандидат-пенсионерът заявява пред НОИ коя от двете формули желае да бъде приложена към неговия казус. Това правило ще важи до 2023 г. Ако човекът, подал заявление за пенсия, избере размерът й да бъде определен по стария ред и представи необходимите документи за трите най-добри последователни години преди 1997 г., експертите на НОИ ще изчислят пенсията както по старата методика, която включва трите най-добри години преди 1997 и тези в периода 1997 -1999 година, така и по новата методика, в която влиза само осигурителният доход след 2000 г. Ще бъде изплащана по-благоприятната пенсия. Ако бъдещият пенсионер изрично е посочил, че иска пенсията му да бъде изчислена по новата методика и не е представил документи за трите най-добри години преди 1997 г., експертите няма да изчисляват пенсията му по стария ред, защото няма да имат документи за това. Пенсионерът ще получи пенсия, определена по новата методика. Как точно ще действа НОИ депутатите ще прецизират между първото и второто четене на законопроекта. В проекта, разгледан днес, не е предвиден такъв ред.", "date": "2019.04.03", "title": "Осигурителният институт все пак ще консултира коя формула за пенсия е по-изгодна"}
{"url": "https://www.dnevnik.bg/sport/2019/04/03/3414334_pele_beshe_priet_po_speshnost_v_bolnica/", "text": "Легендарният футболист Пеле е бил приет по спешност в болница в Париж, съобщи \"Евроспорт\", като цитира RMC Sport. Според информацията 78-годишният бразилец е без опасност за живота. Влизането на Пеле в болница е предпазна мярка. Той е развил силна треска след промоционалната проява на швейцарската марка часовници Hublot във вторник. На събитието в Париж  Пеле позира с новата френска звезда Килиан Мбапе . Двамата са единствените футболисти, които имат гол във финал на световно първенство на тийнейджърска възраст. \"Той все още не е крал. В момента държи тестове да стане такъв и е в началото на пътя си, но е много добър. Ако мога да му дам съвет, ще му кажа да се грижи за тялото си, това е най-важното за един играч в момента\", каза трикратният световен шампион Пеле за Мбапе. ", "date": "2019.04.03", "title": "Пеле беше приет по спешност в болница"}
{"url": "https://www.dnevnik.bg/biznes/2019/04/03/3414343_evrohold_e_podala_obvurzvashta_oferta_za_chez/", "text": "Еврохолд\" АД и \"Индия пауър\" (India Power) са подали обвързващи оферти за българския бизнес на ЧЕЗ (CEZ), съобщава изданието CEEMarketWatch, като се позовава на говорителя на чешката компания Алис Хоракова. Посочва се, че не са оповестени детайли кога продавачът ще вземе решение. Изданието Seenews пък посочва, отново позовавайки се на говорителя на компанията, че преговорите с \"Индия пауър\" продължават, а офертата на \"Инерком\" още е валидна. Причина за последното е това, че фирмата на Гинка Върбакова оспорва в съда забраната на Комисията за защита на конкуренцията да придобие българския бизнес на ЧЕЗ, а делото е насрочено за май. \"Индия пауър\" проявява интерес към сделката от самото начало, припомнят изданията, но офертата е била по-ниска от тази на \"Инерком\". CEEMarketWatch посочва, че \"Еврохолд\" никога не е имал опит в енергийния сектор, а само във финансовия, но пък за разлика от \"Инерком\" има опит в управлението на голямо портфолио.", "date": "2019.04.03", "title": "\"Еврохолд\" е подала обвързваща оферта за ЧЕЗ"}
{"url": "https://www.dnevnik.bg/sviat/2019/04/03/3414297_ako_trump_zatvori_granicata_sasht_ostavat_bez_avokado/", "text": "Заплахата на президента на САЩ Доналд Тръмп да затвори границата между САЩ и Мексико ще се отрази на американските потребители, предаде агенция \"Ройтерс\". От  авокадото  върху препечените филийки до лайма и текилата в  коктейлите маргарита , САЩ са в голяма степен зависими от мексиканския внос на плодове, зеленчуци и алкохол, за да посрещнат потребителското търсене. Близо половината от вноса на зеленчуци и 40 процента от вноса на плодове в САЩ идват от Мексико според последните данни от американското министерство на земеделието. Американците ще изчерпат запасите си от  авокадо  за три седмици, ако вносът от Мексико бъде спрян. Това заяви Стив Барнард, президент и главен изпълнителен директор на най-големия производител и доставчик на  авокадо  в света \"Мишън пръдюс\" (Mission Produce). \"Не можете да изберете по-лош период от годината, тъй като Мексико доставя на практика 100 процента от авокадото в САЩ. Калифорния едва започва да го отглежда и има много малка реколта\", твърди Барнард. Тръмп заяви в петък, че е много вероятно да затвори границата тази седмица, ако Мексико не спре имигрантите, които влизат в САЩ. Пълното затваряне ще попречи на милиони хора, които пресичат съвсем законно границата, освен търсещите убежище и ще наруши търговия за милиарди долари, като около 137 милиарда от тях са от внос на храни. \"Със сигурност ще имаме по-високи цени. Това е много реален проблем за американските потребители\", твърди Моника Ганли, директор на консултантската компания \"Куартера\" (Quarterra), специализирана по въпроси, свързани със земеделието и търговията на Латинска Америка. Затварянето на границата ще се отрази и на двете страни. Мексико е най-големият внoсител на американски горива като дизел и бензин, някои от които се доставят по железниците. Не е ясно дали железопътните терминали ще бъдат засегнати от затварянето на граничните пунктове. Променящите се вкусове на потребителите засилиха търсенето на пресни и разнообразни продукти и САЩ станаха все по-зависими от Мексико, за да посрещнат тези потребности. Вносът почти се е утроил от 1999 година. Освен авокадото от Мексико идва и по-голяма част от вносните домати, краставици, къпини и малини. Въпреки че има и други производители на тези стоки в световен мащаб, отварянето на търговските канали ще отнеме време, отбелязва Ганли. /БТА", "date": "2019.04.03", "title": "Ако Тръмп затвори границата, САЩ остават без авокадо и текила"}
{"url": "https://www.dnevnik.bg/politika/2019/04/03/3414379_podkrepiame_upravlenieto_samo_zashtoto_niama/", "text": "НФСБ подкрепя управление само защото то в момента няма алтернатива, каза днес по БНТ лидерът на партията и съпредседател на \"Обединени патриоти\" Валери Симеонов. На уточнение от водещия, че значи, тя ще има подкрепа до края на мандата, той уточни - не поемам такъв ангажимент. Валери Симеонов обяви, че няма усещане, че НФСБ участва в управлението. \"Искаме смяна на министри - не получавам съдействие. Законът за шума се отлага, същото е и със Закона за хазарта. Коалиционният формат работи с \"Атака\" и \"ВМРО\", но не и с НФСБ\", обобщи той. Симеонов каза, че за разлика от \"Атака\" и ВМРО, които имат министри, НФСБ има само един вицепремиер със 7 човека екип. Президентът се изявява като патриарх, ходжа или мюфтия Коментирайки  свикването на Консултативния съвет за национална сигурност  от президента, той посочи, че Румен Радев \"не работи по устав\". Валери Симеонов поясни, че президентът обслужва кампании на определена политическа сила. Според него, при положение че всички признават, че  при скандала с апартаментите няма престъпление , а само липса на морал, неговото обсъждане не трябва да е тема на КСНС. \"Президентът се явява като морален съдник, патриарх, или ходжа, мюфтия. Оставям всичко на неговата съвест, но така губи президентската институция\", обобщи той.", "date": "2019.04.03", "title": "Подкрепяме управлението само защото няма алтернатива, каза Валери Симеонов"}
{"url": "https://www.dnevnik.bg/tehnologii/2019/04/03/3414368_vivakom_predstavi_umna_kofa_za_bokluk_i_senzorna/", "text": "Умна кофа за боклук, сензорна станция за дистанционно земеделие, лицево разпознаване на клиенти в магазините и самостоятелно отчитане на водомерите и електромерите. Това са само част от иновативните решения, които българският телеком \"Виваком\" представи днес в София. Те бяха показани в иновативната лаборатория на компанията за тестване на иновации в реална среда. В пространството, наречено Vivacom Tech Hall, ще се разработват проекти, които да са в полза на бизнеса и гражданите. Новият хай-тек център вероятно ще бъде и първото място в София,  където ще бъде пусната 5G мрежата на компанията,  като това се очаква да стане догодина. Главният технически директор на \"Виваком\" Радослав Златков обясни, че телекомът ще даде достъп до тези технологии на различни start-up компании, предприемачи, бизнес партньори или научни екипи, разработващи смарт решения, за да ги тестват в реална среда. Умно паркиране Приложение за умно паркиране ще помага на шофьорите да намират бързо свободни места, където да оставят автомобилите си. Чрез поставени на земята датчици в реално време може да се проследи има ли паркирана кола на това място. Когато устройството отчете, че над него има автомобил, в приложението мястото се маркира в червено. В зелено пък са всички свободни паркоместа. Всеки един датчик представлява херметично затворена кутия с батерия, чийто живот е над 7 години. Това осигурява устойчивост, лесна поддръжка и експлоатация. Благодарение на специализиран софтуер системата обединява информацията от всички сензори. Тя разполага с клиентски и с управленски нива на достъп. Системата следи в реално време броя на свободните и заетите паркоместа. Аларми предупреждават при надхвърляне на разрешено/платено време за паркиране. Такъв пилотен проект вече работи в част от \"синята зона\" в Бургас. Умни водомер и електромер \"Виваком\" е разработила и умен водомер и електромер. Водомерът отчита дистанционно стойността на измереното количество студена вода, включително и със задна дата. Умният електромер представлява електромерна система с дистанционно четене и управление. Тя отчита актуалните стойности на използваната електроенергия по дневна и нощна тарифа. Освен това отчита и актуалното състояние на захранването към клиента. Умният електромер управлява захранването на крайния клиент, като може да включи или изключи цялата мрежа в дома на потребителя. Устройството ще може да показва и ако има завишено потребление на електроенергия, като това е превантивна мярка срещу кражбата на ток. Нежелани клиенти в магазина Видеонаблюдението продължава да е една от най-развитите услуги на \"Виваком\". Компанията представи свой модул за лицево разпознаване. Всяка направена снимка се сравнява със снимките в базата данни и автоматично идентифицира хора чрез преглед на снимки за сходство. Умното приложение брои и анализира човекопотока в сградата, поведението на посетителите, разпознава и сравнява регистрационни номера на автомобили в реално време. Основното му приложение може да бъде в магазини, където по-лесно ще се хващат крадци. Освен това в търговските площи могат да се разположат и камери, които показват в кои части се струпват най-много клиенти и по този начин персоналът на магазина може да установи кои стоки са най-продавани в реално време. Умна кофа за боклук Интелигентно решение за събиране на отпадъците е сред най-любопитните предложения на \"Виваком\". То включва непрекъснато наблюдение на контейнерите чрез сензор, който ще следи количеството отпадъци в тях, както и дали в кофата е избухнал пожар или е преместена на друго място. Сензорът е монтиран в контейнерите за разделно събиране на отпадъци. Разполага със специално разработено приложение за събиране на отпадъците за водачите в камионите и мобилно приложение за гражданите. Подобен сензор може да се сложи дори и в малките кофи за боклук, които се използват по спирките на градския транспорт. Датчиците са разработени специално за индустриални условия и са устойчиви на климатични условия. Животът на батерията им е до осем години. Чрез тях се оптимизират разходите и се подобрява управлението на \"вдиганията\", транспортирането, депонирането, планирането на маршрутите на камионите. Спестените разходи са в рамките на от 15 до 30%. В момента подобна система е инсталирана в столичния кв. \"Надежда\". Сензорна станция за дистанционно земеделие В съвместен проект с \"Нокиа\" за умно селско стопанство \"Виваком\" създаде сензорна станция, която събира и обработва огромни количества информация от обработваемите масиви. С помощта на свързани сензорни станции, всяка от които с 11 сензора, се измерват с голяма точност киселинност, температура, атмосферно налягане, сила и посока на вятъра, количество валежи и разпознаване на вредители. Системата разполага със сензори, вградени в дрон, както и в почвата, които мерят влага, температура, соленост. Събраната информация се натрупва в самообучаваща се база данни, съдържаща исторически данни и добавените в реално време показания от сензорите, след което се обработва, анализира и се използва за създаването на модели за предсказване и ранно оповестяване на проблеми и предизвикателства, свързани със засушаване, заболявания, нужда от фертилизация и т.н. На база на анализа на информацията платформата дава препоръки за действия от страна на оператора или сама предприема такива, например активиране на иригационната система, промяна на настройките за дълбочина на засяване, задаване на специфични координати за автоматизирани комбайни на слаби площи в масива и т.н. Мониторинг на качеството на въздуха \"Виваком\" представи още и система за мониторинг на качеството на въздуха. Тя предоставя измервания на ключови параметри за оценка на качеството на въздуха. Сред тях са ниво на въглероден окис, на фини прахови частици, влажност на въздуха и атмосферно налягане. Тя разполага с онлайн платформа за визуализация на измерванията, която включва табло за бърз обзор на качеството на въздуха. Дава възможност за надграждане с модели за прогнозиране и анализ на качеството на въздуха за период от 24 до 48 часа. Системата може да се използва в индустриални и градски условия, където се изискват точни измервания, здрава и надеждна конструкция, издръжливост при екстремни метеорологични условия, лесна поддръжка, надеждност на комуникацията и автономна работа (до 10 дни без външно електрозахранване).", "date": "2019.04.03", "title": "\"Виваком\" представи умна кофа за боклук и сензорна станция за дистанционно земеделие"}
{"url": "https://www.dnevnik.bg/evropa/2019/04/03/3414246_mnogo_gurci_veche_ne_chakat_durjavata_da_im_subira/", "text": "Един от първите топли пролетни дни в Епаноми - малък крайбрежен град, разположен недалеч от Солун. На четирикилометровия плаж Потамос засега няма много курортисти. През лятото обаче те са хиляди, а оставените от тях отпадъци се трупат на камари. И то не само тук, а и по всички плажове в Гърция. Пластмасовите торбички и чашки, бирените опаковки и угарките са се превърнали в сериозен проблем. \"През лятото положението става направо неспасяемо\", казва един рибар. Много гърци вече не искат повече да се примиряват с това положение. Навсякъде в страната частни лица организират акции за почистване на плажните ивици, включително и тук, на Потамос. \"Държавата и общините не ги е грижа за проблема с боклука; кошчетата за смет са твърде малко и не се изпразват редовно\", оплаква се една майка, която участва акцията заедно с децата си. Все повече хора в Гърция активно се включват в опазването на природата. Присъединяват се към една нова тенденция, която се популяризира активно в социалните медии. Под хаштаговете #beachcleanup или #trashtag много хора дават израз на ангажимента си срещу замърсяването на околната среда. Сред тях са Мариос и Кристина Бахарис, които са също и организатори на почистването на плажа в град Епаноми. \"Не мога да разбера този манталитет\" Мариос е отраснал в Берлин в семейство на гърци, а от две години живее с жена си и децата си в Солун. Харесва му да живее в родината на своите родители. Безпокои го обаче безотговорното отношение към околната среда. \"Много от хората тук са прекалено безгрижни и очакват държавата и общините да се погрижат за боклука, вместо сами да направят нещо. Когато Гърция и Македония най-после се споразумяха в спора за името, на протести срещу договора излязоха хиляди, а за почистването на плажа идват едва стотина. Не мога да разбера този манталитет\", казва Мариос. Йоанис Гиовос е сътрудник на инициативата за морска защита iSea в Солун. Той се радва, че има подобни акции за почистване на плажната ивица: \"Става дума не само за защита на околната среда, а за много повече - за отговорността на гражданите. Поради своята история гърците по традиция са настроени срещу държавата и държавната власт. Но е време да престанем с това, за да настъпи някакво подобрение\", казва той. Колегата му Никос Думпас също е критичен спрямо този манталитет. Според него той се проявявал и в отношението към морето: \"Гърците обичат морето, но не се грижат за него. Смятат, че чистите води са едва ли не някаква даденост, а за боклуците, които оставят по плажовете, не ги е грижа\", казва той. Организацията iSеa предлага просветни програми, за да събуди у младите хора съзнание за активна защита на околната среда. Въпреки сравнително доброто качество на морската вода в Гърция тъкмо найлоновите торбички и отпадните води представляват сериозен проблем за гръцките водни басейни. Благодарение на европейските закони положението донякъде се е подобрило, но само със закони нищо не става, нужно е и съзнание, казва Гиовос и добавя: \"Много гърци все още смятат, че отпадъците, които замърсяват околната среда, не са кой знае какъв проблем. Те прехвърлят отговорността за замърсяването на големите фирми и политиката. За да се промени този манталитет, трябва време.\" Стела Кивелоу е професор по икономика в университета \"Пантейон\" в Атина и от доста години изследва морето като ресурс. Тя подкрепя инициативата \"Син растеж\", създадена през 2012 г. от Европейската комисия с цел да се използват европейските водни басейни като възможност за развитие и заетост. В Гърция има над 16 хил. километра крайбрежни ивици. Страната всъщност би трябвало да е водеща в разработването на перспективни стратегии за разкриването на морските ресурси, смята Кивелоу. Морето като икономическо пространство \"Морските площи ще стават все по-важни за гръцката икономика, защото те са пряко свързани с развитието и конкурентоспособността на важни сектори; те са от голямо значение за енергийното снабдяване не само на Гърция, а и на ЕС – заради използването на подводни кабелни мрежи и тръбопроводи\", посочва Кивелоу. Трябва да се имат предвид освен това фактори като развитието на крайбрежните селища, развитието на туризма и ценните природни богатства, например природния газ. За да се използват всички тези ресурси обаче, е необходим ефективен мениджмънт на морските пространства. \"Морето е предизвикателство, което далеч надхвърля интересите на страната. Морето ни обединява и същевременно разделя. То създава синергии, но и конфликти. Остава да се надяваме, че ще се научим да си сътрудничим мирно. И че ще извличаме от това икономически и културни ползи във времената на глобализацията\", посочва Стела Кивелоу.", "date": "2019.04.03", "title": "Много гърци вече не чакат държавата да събира боклуците от плажовете"}
{"url": "https://www.dnevnik.bg/bulgaria/2019/04/03/3414357_vurhovnite_sudii_otkazaha_da_iskat_tulkuvane_ot/", "text": "Няма да получи от Конституционния съд отговор въпросът какво следва от неговото решение, с което бе отменено одържавяването през 1947 г. на имотите на царската фамилия. С 18 гласа \"за\" и 21 \"против\" съдиите от Гражданската колегия на ВКС отхвърлиха предложението на тричленния съдебен състав да бъде сезиран КС да се произнесе какви са правните последици от собственото му решение от 1998 г., с което беше обявен за противоконституционен Законът за обявяване държавна собственост имотите на семействата на бившите царе Фердинанд и Борис и на техните наследници от 1947 г. Въпросът  възникна на 21 март т.г.,  тогава тричленният състав на ВКС с председател Маргарита Соколова и членове Светлана Калинова - докладчик, и Розинела Янчева спря делото за Царска Бистрица, което е решено на две инстанции в полза на държавата, за да бъде поискано от Конституционня съд тълкуване какво следва от решението му за отмяната на одържавяването. Досега всички съдебни състави по делата за царските имоти, които държавата заведе, претендирайки, че са нейна собственост, са приемали, че решението на КС няма реституционен ефект. Такава е и позицията на държавата изразена от нейните адвокати - че обявяването на Закона за одържавяването за противоконституционен няма практическо значение, защото няма обратна сила и не дава правото на реституция. Този мотив бе огласен за първи път от състав на Върховния касационен съд през 2012 г. по делото за чифлика Кричим и оттогава споровете се решават на същото основание от всички съдилища в полза на държавата, без тя да е представила  нито един документ , че ги е строила или вземала решение за построяването им, или го е финансирала. Позицията на адвокатите на Симеон Сакскобургготски и Мария-Луиза Хробок е, че решението на КС от 1998 г. има реститутивен ефект и възстановява правното положение на имотите отпреди одържавяването през 1947 г. Те се опират на решение на КС от 1995 г. /решение №22 по конституционно дело №25/1995 г/. В това решение КС приема, че при отмяна на закон като противоконституционен се възстановява правното положение такова, каквото е съществувало преди приемането му. Сега за първи път от 2012 г. насам споменатият тричленен състав на ВКС поставя отново въпроса, а поводът е делото Царска Бистрица: да се поиска меродавен отговор на въпроса какво следва от решението на КС от 1998 г. . Зададен с други думи, от гледната точка на формалната логика, въпросът е: възможно ли е да има акт на Конституционния съд, от който да не произтичат никакви последици и той да няма никакво значение. Сега споменатият тричленен състав ще решава дали сам да се обърне към КС и да поиска тълкуване независимо от отказа на Гражданската колегия, или да си отмени определението от 21 март, с което спря делото, и сам да тълкува какви са правните последици от решението на КС. Малко вероятно е тричленният състав да намери кураж да преразгледа въпроса за собствеността - развитието на делата за царските имоти от 2012 насам показаха, че дори върховните съдебни инстанции се влияят от конюнктурата и обществените настроения, коментират наблюдаващи развитието на казуса. -", "date": "2019.04.03", "title": "Върховните съдии отказаха да се иска тълкуване от Конституционния съд за царските имоти"}
{"url": "https://www.dnevnik.bg/sviat/2019/04/03/3414442_komikut_zelenski_pokani_poroshenko_na_debat_na_stadion/", "text": "Излезлият на първо място след първия тур на президентските избори Володимир Зеленски предложи на действащия президент Петро Порошенко, останал на второ място, да проведат дебати, но при условие те да се състоят на най-големия стадион в страната - Олимпийския стадион в Киев, предаде ТАСС, цитирана от БТА. Зеленски даде на Порошенко 24 часа да размисли. \"Обръщам се към Петро Порошенко. Вие ме призовавате на дебати, като навярно си мечтаете, че ще избягам. Не, аз не съм Вие през 2014 г. Аз приемам вашето предизвикателство. Но моето условие е: чакам Ви тук, на спортния комплекс \"Олимпийски\", дебатите ще протекат пред народа на Украйна\", каза Зеленски във видеообръщение, качено в канала му в приложението Телеграм. Той смята, че всички телевизии трябва да имат правото да излъчват тези дебати пряко. Зеленски предложи още кандидатите за президент да минават през медицински преглед, за да се докаже на народа, че сред тях няма нито алкохолици, нито наркомани.", "date": "2019.04.03", "title": "Комикът Зеленски покани Порошенко на дебат на стадион"}
{"url": "https://www.dnevnik.bg/sport/2019/04/03/3414366_cska_izhvurli_ludogorec_ot_kupata_na_bulgariia_za/", "text": "За втора поредна година ЦСКА елиминира \"Лудогорец\" в турнира за Купата на България, след като постигна гръмка победа над шампиона с 1:0. Червените надвиха разградчани в емоционален четвъртфинален сблъсък на \"Лудогорец арена\" след попадение на Рубен Пинто в 30-ата минута. През миналия сезон ЦСКА отстрани шампиона именно на четвъртфинал, като това се случи с победа в София с 2:1 след продължения. И този път в срещата имаше много драма, макар че ЦСКА беше далеч по-добър от съперника си. Все пак \"Лудогорец\" имаше златен шанс в края на редовното време, когато Вандерсон удари греда. Освен попадението, което отбелязаха гостите от София, те пропуснаха и няколко много добри шанса да направят победата си далеч по-убедителни. Двубоят беше първият от поредицата два между съперниците. Само след три дни \"Лудогорец\" приема ЦСКА за втори път, този път мач за първенство, който отново е в Разград. Червените са вторият полуфиналист след \"Локомотив\" (Пловдив), който преди ден отстрани \"Етър\" след дузпи. От първата минута на двубоя ЦСКА не показа никакво притеснение срещу шампиона и въпреки очакванията да приеме играта в своята половина, направи точно обратното. Червените бяха агресивни в средата на терена, опитвайки да печелят близо до половината на домакините. Дългите подавания на ЦСКА имаха голям успех, след като футболистите на крилата бяха оставяни един на един. До 13-ата минута ЦСКА няколко пъти създаде смут в наказателното поле на шампионите. Почти всичко по-интересно идваше от десния фланг, където Жоржиньо беше много активен срещу играещия на нетипичен пост Сисиньо. Първоначално нападателят на ЦСКА проби зад гърба на Сисиньо, но беше фаулиран от бразилеца. След последвалия свободен удар Тиаго центрира прекалено силно и не се случи нищо интересно. Силните минути за ЦСКА продължиха, като при поредната атака отляво Али Соу се измъкна, но задържа прекалено дълго и не успя да намери свой съотборник в наказателното поле. Първата по-сериозна ситуация за \"Лудогорец\" дойде след удар на Анисе, но топката излезе в корнер. Малко по-късно и Марселиньо опита късмета си, но с много слаб макар и точен удар. Шампионите изпитваха големи проблеми в атаките си, като завършващото подаване липсваше. Най-добрата възможност за ЦСКА беше в 28-ата минута, когато Нуно Томаш намери с дълго подаване Соу. Гамбиецът овладя много красиво на гърди, с което елиминира Моци, но опитът му за удар беше блокиран от Сисиньо. След това нападателят на гостите се засуети. Точно 30 минути след началото на мача ЦСКА откри. Рубен Пинто се разписа с много красив удар от около 25 метра в долния ляв ъгъл на Ренан. Станислав Манолев не успя да изчисти топката по най-добрия начин, а след това Горалски и Моци не противодействаха на Пинто. Румънецът дори се наведе, вместо да блокира изстрела. Това беше едва четвърти гол на Пинто от началото на сезоан. За последно португалецът вкара в края на октомври срещу \"Витоша\" (Бистрица) отново в среща за Купата на България. До края на първата част \"Лудогорец\" така и не успя да направи нищо в предни позиции. Тимът от Разград дори имаше късмет, че остана с 11 души на терена, след като Сисиньо атакува агресивно Жоржиньо. Защитникът на шампионите направи тактическо нарушение в центъра на терена, но повторенията показаха, че атакува съперника си в стомаха с високо вдигнат крак, а бутоните му бяха напред. През второто полувреме ситуацията на терена не се промени. Още в първите пет минути ЦСКА имаше два добри шанса да вкара второ попадение и да направи голяма крачка към класиране на полуфиналите. Анисе сгреши елементарно пред наказателното поле, но изстрелът на Тиаго излезе в аут. След това нервите на терена взеха връх и играта стана накъсана, като добрите изпълнения се брояха на пръстите на едната ръка. Съдията Николай Йорданов започна да дава и много повече картони. Единственият шанс пред \"Лудогорец\" се откри пред Кешеру, но неговият удар излезе в аут. Шампионите направиха и смени от пейката, откъдето влязоха Светослав Дяков и Серкан Юсеин. Най-доброто положение за червените се откри в последните пет минути, когато резервата Евандро изпусна сам срещу вратаря. \"Лудогорец\" отговори с отлична ситуация пред Вандерсон, но бразилецът удари греда.", "date": "2019.04.03", "title": "ЦСКА изхвърли \"Лудогорец\" от Купата на България за втора поредна година"}
{"url": "https://www.dnevnik.bg/sviat/2019/04/03/3414445_liderut_na_opoziciiata_ne_uspia_da_ubedi_tereza_mei_za/", "text": "Лидерът на Лейбъристката партия Джереми Корбин каза, че не е постигнато споразумение с премиера Тереза Мей за организиране на втори референдум за Брекзит, предаде \"Ройтерс\", цитирана от БТА. Той каза, че е повдигнал въпроса на срещата с Мей, състояла се по-рано днес. Корбин е уточнил, че политиката на неговата партия е да се търси вариант за нов референдум, който да предотврати излизането от ЕС без сделка или излизането с лоша сделка. Но по въпроса той и Мей не са постигнали съгласие. Същевременно в британския парламент след дебатите по проекта на нормативен акт, който ще принуди премиерът да поиска отсрочка на крайния срок за Брекзит за да избегне риска от напускане на 12 април без сделка, се проведе и първо гласуване, предаде Ройтерс. Проектът на нормативния акт премина през първи етап от серия от гласувания. Подкрепиха го 315 депутати срещу 310 депутати. Вторият етап сега е в ход - обмисляне на промени в текста на нормативния акт. Следващи гласувания по него се очакват в 21 ч. по Гринуич. Проектът на нормативен акт предлага да се изиска от премиерът да внесе предложение с искане за удължаване на срока по член 50 на Лисабонския договор, което да бъде одобрено от депутатите. В предложението трябва да фигурира дата отвъд 12 април, която Мей избере, уточнява Би Би Си.", "date": "2019.04.03", "title": "Лидерът на опозицията не успя да убеди Тереза Мей за нов референдум за Брекзит"}
{"url": "https://www.dnevnik.bg/sport/2019/04/03/3413927_magiiata_mesi_nov_gol_ot_faul_i_edin_lud_mach_ili_kak/", "text": "Лионел Меси отново се превърна в герой за \"Барселона\" и помогна на отбора си да се спаси от загуба в първенството. С два гола в добавеното време каталунците стигнаха до 4:4 при гостуването си на \"Виляреал\". Воденият от Ернесто Валверде отбор поведе с 2:0 още до 16-ата минута чрез Коутиньо и Малкълм. След това зрителите видяха нещо малко очаквано - \"Виляреал\" вкара четири гола, като удари и греда. Домакините вървяха към победа, когато подейства магията \"Меси\". Аржентинецът се появи като резерва в 61-ата минута, когато резултатът беше 2:2. В 90-ата той изпълни впечатляващ фаул и намали за 3:4. Секунди по-късно натискът на \"Барселона\" даде резултат и Луис Суарес изравни със силен удар по земята.  Каталунците имат 70 точки и водят с осем пред \"Атлетико\" (Мадрид) преди мача помежду им на \"Камп ноу\" в събота. По-рано тази вечер \"дюшекчиите\" стигнаха до 2:0 срещу \"Жирона\". \"Реал\" (Мадрид) е трети с 57. \"Барселона\" поведе в 12-ата минута след бърза атака, при която Малкълм подаде на Коутиньо, който на празна врата вкара. Четири след това Малкълм засече с глава подаване от дясно и удвои. Чуквуезе намали в 23-ата минута, когато получи пред вратата и стреля в гредата. Топката се върна у него и той се възползва, за да вкара. В началото на втората част Екамби изравни с неочакван гол и грешка на Марк Андре Тер Стеген. Играчът на \"Виляреал\" напредна по дясното крило и от малък ъгъл стреля право във вратата. Домакините направиха обрата си пълен и взеха добра преднина с попаденията на Ибора и Бака. В 86-ата минута Гонсалес получи втори жълт картон и \"Виляреал\" остана с човек по-малко. В заключителните секунди дойде времето на Меси и Суарес, които направиха така, че \"Барселона\" да остане с две загуби в първенството.", "date": "2019.04.03", "title": "Магията \"Меси\", нов гол от фаул и един луд мач, или как \"Барселона\" стигна до 4:4"}
{"url": "https://www.dnevnik.bg/intervju/2019/04/03/3413110_karina_angelieva_universitetite_triabva_da_razberat/", "text": "За да подпомогне промяната на висшите учебни заведения, министерството ще пусне пилотна схема за 40 млн. лева по оперативна програма \"Наука и иновации за интелигентен растеж\". Предстои и стартирането на програма \"Образование с наука\", по време на която през различни обучения в Българската академия на науките ще минат 10 хил. ученици и учители.  - Висшето образование е старомодно на места не само в България, но и в целия свят. Нормално е да има известен консерватизъм, тъй като голямата мисия на висшето образование е да възпитава граждани и да създава обществото. Този процес трябваше да върви съвместно с модернизирането на системата за образование и обучение, но в България имаше фактори, които забавиха някои процеси. Например изтичане на хора в чужбина, основно висшисти и от научните среди, срив след режима на познатото и утъпканото, преориентиране от ресурсно ориентирана икономика към нови технологии. Всичко това създаде дисбаланс на национално ниво, а висшето образование трябваше да се справи с дефицита на кадри на пазара на труда. Ние направихме много неща за модернизиране на университетите, но основното бе да имаме качествени програми, които произвеждат кадри за пазара на труда с нужните умения. Оказа се, че светът се развива и не ни чака, и не сме готови за бърза и цялостна промяна в тази посока. Същевременно пазарът и търсенето също поеха в нова посока. Вече говорим за квантов компютър, квантовите компютри ще изместят тези, които познаваме днес. Можете ли да си представите, че след десет години бизнесът, който в момента е основан на познатия софтуер и програмиране, може би ще изчезне и ще трябва да квалифицираме милиони служители да работят на квантови технологии? - Не може да захлупваме висшето образование само до това да ражда кадри за днешния ден. Трябва да говорим за това как университетите ще оцелеят в условията на бързи технологични промени, на мащабна и дълбока цифровизация и в битката за кадри. - Тези, които разбират, че не може без научни изследвания, без обвързване на учебния материал с последните постижения в науката и технологиите, без създаване на условия за проектна компетентност и работа на студентите върху изследвания - те ще продължат напред. От първи курс студентите трябва ежедневно да работят по дадена задача, да знаят как да я извършат от А до Я като използват технологии и методи от различни дисциплини. Друг въпрос е мениджмънтът на университетите, който често не е добър или по-скоро е неефективен. Често университетите са залети от административни ангажименти. В момента мислим за опростяване на някои процедури, в т.ч. свързани с попълване на данни, например от рейтинговата система. Понякога един факултет си е създал система за вътрешна комуникация и обмен на информация чрез някаква платформа, а съседният факултет не го използва. Искаме да създадем условия добрите практики да се разпространят по холистичен подход в целия университет, както и да има прозрачност. Университетите трябва да посочват по един-два приоритета, по които да работят и отчитат всяка година. Например няма университет, който е реализирал своя научна програма, чрез която да вложи собствени средства в изследвания или такива, привлечени от частния сектор.  Нашият инструмент за подпомагане на университетите е финансирането. Нужни са инструменти, които стимулират и предлагат нови подходи в управлението, обучението, привличането на кадри и работата с бизнеса. И още нещо - държавата трябва да помогне при свързването на университетите с потенциални чужди партньори. Нашият дълг е да създадем - да кажем - външен пазар, търсене, но това трябва да стане с участието и желанието на университетите. - Половината научна общност смята, че изкуственият интелект е материя за математици и информатици. И действително основите са там. В бъдеще обаче, той ще бъде обществено взаимоотношение - ние ще живеем с изкуствен интелект, ще управляваме хладилника със смартфон. Трябва да сме готови за симбиозата между човека и технологиите. Срещаме интерес сред университетите по тази тема. Тя се яви естествен стимул за разговор с университетите за бъдещето, което е много важно. Срещнахме разбиране и се обединихме, че е важно във всички специалности студентите да са наясно с темата, предизвикателствата и възможностите. Как може философиите да не учат нещо за технологии? Цифровизацията трябва да присъства навсякъде. Чрез технологиите преподавателите могат да задават на проектна база задачи, т.е. трябва да се стимулира проектно образование, да се стимулира интердисциплинарността.  Трудно се правят промени, но искаме поне да започнем разговора, да излезем от балона, в който сме се затворили. По Оперативна програма \"Наука и образование за интелигентен растеж\" разработваме пилотна схема за около 40 млн. лева, по която ще поканим да кандидатстват университетите, които искат да се променят. За следващите три години те ще трябва да посочат какво ще направят за интернационализацията, тъй като трябва да имаме студенти и преподаватели от чужбина; за предприемчивостта и иновативността, т.е. как ще привлекат студентите да се занимават с проектни задачи в университетите; за работа в симбиоза с бизнеса, т.е. с местата, на които голяма част от студентите работят. Ако 20% от студентите ти работят в една фирма, трябва да имаш отношения с нея. Има и други добри примери. Във Финландия например има политика на споделяне, т.е. чрез договори помежду си университетите споделят лаборатории, бази, софтуер и др. Няколко университета в София, особено които се намират в един квартал или работят по едни и същи или близки направления, могат да го правят. Те могат и следва да предлагат допълнителни дейности за студентите като споделят специализирано оборудване и достъп до лаборатории. Темата за изкуствения интелект може да бъде обединител както между университетите, така и между университетите и бизнеса. Може да създадем портал с добри примери и презентации. Университетите са мостът между образованието и научните изследвания. Там се стеснява и гърлото - като не им е модерно, нямат възможности да експериментират, не виждат нещо повече от това, което виждат във фирмата, студентите излизат да учат навън. - Имаме области с топ специалисти, но те не създават критична маса около тях. Научните изследвания са огромен труд. Българската академия на науките (БАН) и университетите трябва да работят заедно, защото по единично се оказа, че те не могат да спечелят научни проекти. И тук идва парадоксът: ние не участваме в големи европейки проекти и световни мрежи и от там - не сме конкурентни, а как да участваме, като нямаме достатъчно ресурс. В България има най-малко изследователи на глава от населението, но обществото не е уверено, че и те са нужни. Учените от БАН не комуникират това, което правят.  За да отворим малко системата, ще направим една нова програма с БАН - \"Образование с наука\". Целта е за една година през академията да минат 10 хил. ученици и учители - през различни обучения, курсове, правене на инсталации и научни проекти, посещение на музеите. Трябва да се направят летни школи и курсове за деца, които се интересуват от иновации. В момента в цяла Европа има недостиг на млади учени.", "date": "2019.04.03", "title": "Карина Ангелиева: Университетите трябва да разберат, че без научни изследвания не може"}
{"url": "https://www.dnevnik.bg/sviat/2019/04/03/3413860_feisbuk_objalva_sudebno_reshenie_da_spre_da_sledi/", "text": "Компанията \"Фейсбук\" не смята, че трябва да бъде наказвана, задето следи потребителите си дори когато са извън сайта и заради това, че следи сърфирането дори на хора, които нямат регистрация в социалната мрежа. Социалната мрежа обжалва решение на белгийски съд от 2018 г., което я задължаваше да спре тези си дейности. Миналата година тя бе осъдена и на глоба от 250 хил. евро за всеки ден, в който продължава да върши това, а сега въпросът е отнесен към апелативен съд в Брюксел. Съдебният процес започна през 2015 г., когато  белгийската комисия за защита на личните данни  започна дело срещу \"Фейсбук\". Тя все още е на мнение, че компанията извършва \"сериозни нарушения, чиито жертви са почти всички белгийски граждани\". \"Фейсбук\" ежедневно събира информация за личното сърфиране на милиони жители на Белгия. Тя поставя  \"бисквитки\" (cookies)  на компютрите им, събира тези бисквитки чрез плъгините за \"харесване\" и \"споделяне\", инсталирани в други сайтове и така успява да проследи потребителите, които отиват от една страница на друга. Компанията следи не само регистрираните в социалната мрежа потребители, но и милиони други, които нямат акаунт, пише в свое изявление комисията. \"Фейсбук\" получава информация за значителна част от сърфирането на всекиго, дори когато хората четат сайтове по деликатни теми, например за здравословни проблеми, сексуална ориентация или политически предпочитания. Мрежата \"използва тази информация, за да профилира поведението Ви и да ви показва  таргетирана реклама,  например за определени продукти и услуги, послания от политически партии и други\", сочи институцията. От компанията изразиха пред агенция \"Блумбърг\" разбиране, че \"хората искат повече информация и контрол върху данните, които \"Фейсбук\" получава от други сайтове и приложения, които използват нашите услуги\". В изявлението си компанията казва още: \"Заради това развиваме продукта Clear History, който ще Ви позволи да видите сайтове и приложенията, които ни изпращат информация, когато ги използвате; да отделите тази информация от акаунта си и да ни забраните да я съхраняваме по начин, свързан с вашия акаунт\". Как \"Фейсбук\" получава данни от други сайтове и приложения - чрез плъгини като бутоните \"сподели\" и \"харесай\", вградени в други страници - чрез логването с фейсбук акаунт в други сайтове и приложения - чрез Facebook Analytics, които помагат на сайтове и приложения да анализират как потребителите използват услугите им - чрез Facebook ads and measurement tools, които позволяват на сайтове и приложения да показват реклами от рекламодателите на \"Фейсбук\", да публикуват свои реклами и да следят колко са ефективни те \"Когато посещавате сайт или приложение, което използва услугите ни, ние получаваме информация, дори когато сте излезли от профила си или нямате акаунт във \"Фейсбук\". Това е така, защото другите приложения и сайтове не знаят кой използва \"Фейсбук\", обясняват от компанията. Те уточняват още, че в такъв случай получават по-малко информация, но до тях стигат данните кога и коя страница е посетил човекът. Когато потребител посети даден сайт, браузърът праща искане към сървъра на сайта и споделя с него IP адреса, браузъра и операционната система. В отговор сайтът изпраща към бразуъра две неща: съдържанието си и инструкции да изпрати същата информация към други компании, които публикуват съдържание или предлагат услуги в същия сайт. Така че \"Фейсбук\" и страницата получават една и съща информация.", "date": "2019.04.03", "title": "\"Фейсбук\" обжалва съдебно решение да спре да следи хората, които нямат профил"}
{"url": "https://www.dnevnik.bg/sport/2019/04/03/3413775_ludogorec_i_cska_izlizat_v_gladiatorska_bitka_za_kupata/", "text": "\"Тръгваме на битка. Сериозна, професионална футболна битка. На мен ми трябват гладиатори, биткаджии\". Това заяви треньорът на ЦСКА Любослав Пенев след  победата с 1:0 срещу \"Черно море\" в събота , с която отборът му се доближи на три точки от \"Лудогорец\" в първенството. Развоят допринесе за допълнителното увеличаване на интереса към вълнуващата седмица, която предстои за двата състава. \"Лудогорец\" и ЦСКА ще изиграят два много важни мача в Разград тази седмица. Довечера в 18.30 ч. шампионите приемат съперника си в четвъртфинал за Купата на България, а три дни по-късно е двубоят за първенство. И двамата треньори обявиха, че искат две победи, но уточниха, че и вниманието им в момента е насочено единствено към мача за купата. \"По никакъв начин нито аз, нито футболистите ще подценим двубоя за Купата на България. Ясно е, че мачът за първенството е от по-голямо значение, но и срещата за купата има стойност\",  каза Стойчо Стоев . \"ЦСКА е в по-добро спортно-техническо състояние от \"Левски\" в момента, но това не значи, че е по-добър отбор. Просто в момента ЦСКА са ни най-сериозният ни опонент\", добави той. Колегата му Любослав Пенев заяви: \"Ще играем футбол. И ще искаме да победим чрез футбол\". И двамата заявиха, че е възможно заради високите страсти да има напрежение и провокации. Пенев изтъкна, че е задача на футболистите му да действат умно и да се предпазват от подобни ситуации. Преди година ЦСКА и \"Лудогорец\" отново играха в четвъртфиналите, като тогава червените излязоха краен победител. На \"Българска армия\"  те стигнаха до успех с 2:1 след вълнуващ мач с продължения . В Първа лига \"Лудогорец\" стигна до победа с 1:0 в Разград, а в София двубоят завърши 1:1. Най-добрият съдия в България за 2018 г. Николай Йорданов ще ръководи двубоя за купата тази вечер. Той беше рефер и на последния мач между двата състава.", "date": "2019.04.03", "title": "\"Лудогорец\" и ЦСКА излизат в гладиаторска битка за купата"}
{"url": "https://www.dnevnik.bg/sport/2019/04/03/3413066_noviiat_stadion_na_totnum_visoki_tehnologii_sobstvena/", "text": "След дълго чакане и  няколко отлагания  \"Тотнъм\" най-накрая ще открие новия си стадион, по-малко от три години след началото на строежа. Съоръжението, чиято  цена надхвърли 1 милиард паунда , ще приеме своя първи двубой от Висшата лига тази вечер в дербито между \"шпорите\" и \"Кристъл палас\". \"Тотнъм стейдиъм\", както ще се казва стадионът докато не бъде намерен спонсор да плаща за името, е считан за един от най-модерните в Европа. С капацитет от 62 062 места стадионът на \"шпорите\" е третият най-голям в Англия след \"Уембли\" (80 хиляди) и \"Олд Трафорд\" (75 хиляди). \"Нашият стар стадион беше пропит с много история и сантименти, но беше само 37 хиляди места, което ни поставяше в неравна позиция спрямо останалите ни конкуренти от Топ 6. Затова дойде идеята за този нов стадион. Той ще бъде дом на много бъдещи поколения, затова искахме да бъде изключителен\", с тези думи президентът на \"Тотнъм\" Даниел Леви откри новото съоръжение. Трибуна подобна на Жълтата стена Едно от най-впечатляващите неща в новия стадион на \"Тотнъм\" е южната трибуна, която е с капацитет от 17 500 места. Архитектите на стадиона я изграждат по подобие на прочутата Жълта стена на \"Сигнал Идуна парк\", домът на \"Борусия\" (Дортмунд). В Германия тази трибуна е известна като мястото, откъдето гледат мачовете най-запалените привърженици на жълто-черните. Лондонската стена, както беше описана в английските медии трибуната, е разположена под наклон от 34 градуса. Това е точно максимално позволеното от английските закони. Идеята е феновете да са максимално близо до своите любимци, а първият ред седалки е разположен на едва 4.9 метра от голлинията. \"Всички говорят за \"Коп\" на \"Анфийлд\", знаем легендите за това как за противника е страшно, когато \"Ливърпул\" напада към тази трибуна. Ние искаме да се говори същото за нашата южна трибуна\", каза Леви. Американската компания \"Дактроникс\" е инсталирала четири гигантски видеостени, които са с обща площ почти 1000 квадратни метра. Между отделните етажи на трибуните също са поставени лентови дисплеи. За своите корпоративни партньори \"Тотнъм\" също предлага големи удобства. Изградена е зона, нарезена Tunell Club, която дава възможност през стъкла да се наблюдава тунела, откъдето играчите излизат на терена. Това \"Сити\" взаимства от шампиона \"Манчестър сити\", който го приложи на своя \"Етихад\" след последния ремонт на централната трибуна. Целият комплекс ще бъде завършен със строена на жилищна зона и хотел със 180 стаи. Подвижен терен с революционна система за поддръжка На всеки футболен стадион тревата е едно от най-важните неща. Точно заради това \"Тотнъм\" инсталира революционна система, за да може да поддържа терена на своето съоръжиение в отлично състояние. Теренът на \"Тотнъм стейдиъм\" ще може да се прибира, за да се съхранява и пази по-добре. Това се прави и заради двубоите по американски футбол от Националната футболна лига (НФЛ), които ще се играят на стадиона. Естественият терен е разположен отгоре, като се разделя общо на три и се прибира, за да може да бъде изваден изкуственият терен за американски футбол, разположен отдолу. Според екипа по поддържката целият процес отнема 25 минути. Изкуственият терен ще бъде използван още за концерти, за да не се поврежда тревата. Впечатляваща е и  системата за поддържка на терена , или добре познатите осветителни тела, помагащи тревата да расте по-бързо и да се регенерира. Новото при \"Тотнъм\" обаче е, че цялата система няма да е във физически досег с тревата и реално няма да я уврежда. Масово използваните системи са на колела с малки размери, което изисква постоянно преместване, а също така заради тежестта си понякога смачкват части от терена. Системата на \"шпорите\" е интегрирана на релси от двете страни на игрището. Тя е с тегло 120 тона и разполага с 864 лампи. Когато не се използва ще бъде в специално помещение под северната трибуна. В нея е вградена и поливна система, която също да помага за растежа на тревата. Мини пивоварна и високи технологии - удобствата за редовия фен От какво се нуждае един футболен фен в 21 век - бира и достъп до Интернет, за да следи какво правят преките конкуренти в същия момент, докато неговият тим играе. От \"Тотнъм\" знаят това и са се постарали много в това отношение. \"Тотнъм стейдиъм\" ще разполага със своя минипововарна благодарение на компанията Beavertown, която е базирана само на две мили от стадиона. Впечатляваща е технологията в баровете, чрез която бирата се налива отдолу нагоре благодарение на специални магнити в чашите. Според Beavertown това запазва по-добре качествата на бирата и подобрява хигиената. От \"Тотнъм\" допълват, че спомага и за по-бързото обслужване на феновете. Благодарение на технологията могат да се пълнят 10 000 пинта в минута. По отношение на технологиите съоръжението в Северен Лондон разполага с 1600 wireless точки за свързване. Осигурена е мобилна връзка на целия стадион, така че зрителите да нямат проблем да говорят по телефона. Според \"шпорите\" няма да има проблеми 65% от феновете едновременно да стриймват видео. \"Тотнъм стейдиъм\" е и първият, на който няма да се използват банконоти (т.нар. cashless). Освен традиционните начини за плащане в баровете, ресторантите и магазините с кредитна или дебитна карта, феновете имат още два изобра. Единият е абонаментните им карти да бъдат заредни с определна сума за покупки. Другият е на стадиона да си закупят предварително заредена карта, с която могат да плащат за всичко. Грижата за природата също е важна за \"шпорите\". Те обявиха, че премахват изцяло използването на пластмасови изделия за еднократна употреба като сламки, прибори и бъркалки. Ще се използват дървени или хартиени. Пластмасовите чаши ще се сортират и рециклират, за да може да се използват отново след време. Енергийният партньор на клуба Schneider Electric исталира специална система за постоянно наблюдение, която да позволи подобряване на енергийната ефективност на стадиона. Най-добрият стадион в света Така мениджърът на първия отбор Маурисио Почетино определи новият стадион на клуба. По думите на аржентинеца \"ще бъде срамно, ако \"Тотнъм\" не се класира за Шампионската лига. \"Най-добрият стадион в света трябва да приема мачове от Шампионската лига. Ще бъде голям срам да не бъдем в Шампионската лига догодина. Ще се борим, но аз нямам съмнения, че ще бъдем там. Остават ни седем мача до края на сезона, а пет от тях са тук. Това ни дава надежди\", коментира Почетино. \"Тотнъм\" спечели само един от последните си шест мача и бе изместен от третото място от градския съперник \"Арсенал\". \"Шпорите\" имат 61 точки, толкова колкото и \"Манчестър юнайтед\" и заема четвъртото място в таблицата. Сред другите удобства за феновете, които в сряда ще посетят за пръв път мач от Висшата лига е специално приложение. Досегашното познато приложение за телефон на \"шпорите\" беше обновено и ще предлага удобства, достъпни само на стадиона. Тези, които са склонни да отделят и повече средства, ще могат да направят специална разходка на стъклена платформа на 40 метра над игрището и да се насладят на невиждана гледка.", "date": "2019.04.03", "title": "Новият стадион на \"Тотнъм\": Високи технологии, собствена пивоварна и екоматериали"}
{"url": "https://www.dnevnik.bg/bulgaria/2019/04/03/3413759_fars_ili_za_prinuditelna_mizeriia_na_socialnoto/", "text": "В полутъмния коридор, широк не повече от два метра, чакат реда си тридесет - четиридесет души. Не достигат нито място, нито въздух, нито нерви, чакането продължава с часове. В повече са само гневът и обидата. Вратите и стените са почти плътно облепени със списъци, наредби, предупреждения, инструкции и образци на бланки, които чакащите трябва да попълнят. Мъждеещата електрическа крушка на тавана обаче прави тъмното още по-тъмно, а взирането в списъците - почти безсмислено. Двата строшени стола пред това, което е останало от ученически чин в предверието, са заети. За тях също се чака ред. Тоалетната е заключена защото е \"служебна\". А в дъното на коридора един върху друг, почти до тавана, са натрупани Има купища пожълтели документи, захвърлени кашони, никому ненужни куфари, разнебитени шкафове и прах... Така изглеждат приемните на Дирекцията за социално подпомагане във Варна. Тя обслужва близо 30 хил. човека, стигнали до тъмния й коридор, защото имат нужда от помощ. Животът им сигурно не е по-светъл – почти всички са хора, борещи се с увреждания, оцелели след тежки заболявания, често загубили всичко в битките, които са водили, страдащи. За това и повечето от тях са готови да понесат каквото и да е, защото вече са понесли всичко. Освен в която държавата ги е натикала. При това без да им остави изход. Т. нар. \"приемна\" е пръсната в четири подблокови пространства, предоставени на социалното министерство от местната администрация. Последният договор за безвъзмездното им отдаване под наем е изтекъл през 2015 г. и до този момент не е подновен. Това е чиновническото обяснение за състоянието на помещенията. \"Мизерията, в която хората с увреждания са принудени да чакат с часове, а често и дни наред, за да получат е все същата повече от десет години\", твърди Анна. Крие истинското си име заради унижението, което е принудена да приеме като неизбежност. \"Моите спомени са от 2007 г., когато за първи път попаднах тук, казва тя. Заварих това, което може да се види и сега. От тогава задавам един и същи въпрос – защо? А отговорът, който получавам е контра въпрос: \"Нали знаете, нищо не зависи от нас?\". Дори и без спомените на Анна обаче, за всеки попаднал в чакалните на варненската Дирекция за социално подпомагане е очевидно, че потискащата им мизерия е не на пет или десет, а на няколко пъти по десет години. Но за чиновника времето няма стойност защото Според отговорите на въпроси, изпратени до Агенцията за социално подпомагане, помещенията, в които се намират приемните на варненската й дирекция, не са отразени в кадастралната карта и кадастралните регистри на района, в който се намират. \"Дирекция \"Общинска собственост, икономика и социални дейности\" е предприела действия по изготвяне на проект за отразяване на гореописаните обекти, пише още в отговора. След приключване на процедурата ще бъде изготвено предложение за предоставяне помещенията на Агенцията за социално подпомагане. Тя поддържа периодични комуникации с община Варна по този въпрос, но до момента нямаме посочена конкретна дата, до която ще бъдат извършено подновяването на кадастралната карта и кадастралните регистри\". По интересна е обаче втората част на писмото, която безусловно потвърждава в които живеят чиновниците и гражданите. \"Всички предверия в приемните са достатъчно осветени\", пише в текста. Проблем имало само с инсталацията на офиса, където се обслужват граждани на един от варненските райони. Там осветлението в коридора действително било слабо, но въпросът щял да бъде решен при ремонт с подмяна на електрическата инсталация. Някога, след като приключат всички процедури, за които краен срок няма. Според хората с увреждания, за които посещенията в приемната на Дирекцията за социално подпомагане във Варна са също неизбежна процедура обаче, нещата там изглеждат другояче. В най-натоварените часове в чакалните няма място за всички, които трябва да бъдат обслужени. По тази причина част от тях прекарват по няколко часа на открито – през януари, февруари, юли или август – все едно. За подаването на формулярите, получени след среща със социален работник, също се чака ред – за онези два стола, за които вече стана дума - в \"добре осветените\" предверия. Общите санитарни помещения - за служителите и гражданите, не могат да бъдат ползвани защото са заключени в полза на първите. Заради остаряла, объркваща или направо липсваща информация хора, за които всяка крачка е усилие, често са принудени да изчакат реда си на няколко опашки преди да разберат, че са избрали грешната. И така всеки ден, години наред. \"Зная, зная за всичко за което говорите, казва в телефонния ни разговор Адриана Николова, началник на Дирекцията за социално подпомагане във Варна. Докато договора с общината не бъде подновен, нищо не може да се направи. Няма как да бъде отпуснато финансиране за ремонт на помещения, които не са наши\". Гласът в телефонната слушалка звучи състрадателно, но защото всяка дума, казана от Николова е оправдание. В продължение на четири години след 2015 г. службите за социално подпомагане във Варна ползват помещенията си без договор. В същото време от общинската администрация потвърдиха пред \"Дневник\", че рано или късно той ще бъде подновен след приключване на всички формалности, а в него, както и в предходните му варианти ще бъде предвидена клауза \"за извършване на ремонти от ползвателя за своя сметка, след съгласуване със собственика на имота - община Варна\". Къде е тогава проблемът, ако не с друг мотив, то поне с този за ремонтът да бъде извършен още сега? Като оптимистичен вариант за отговор на този въпрос би трябвало да прозвучат следните няколко реда от писмото на Агенцията за социално подпомагане, изпратено до \"Дневник\". Те гласят следното: \"В средата на месец март за нуждите на Дирекция \"Социално подпомагане\" Варна са доставени нови офис столове за служителите, потребителски столове и метални стелажи за съхранение на документи. Предстои и доставка на офис обзавеждане\". В най-добрите традиции на административната кореспонденция обаче е издържан финалът му. \"Като Ви благодарим за гражданската позиция, пише там, в заключение Ви информираме, че е обърнато нужното внимание на г-жа Адриана Григорова, директор на Дирекция \"Социално подпомагане\" – Варна, за предприемане на възможните на този етап действия и мерки за подобряване на обстановката в Дирекцията до извършването на ремонт на помещенията\". Задочният отговор на това дълго изречение е малък графит, изрисуван с бял спрей върху всяка една от четирите метални врати към приемните на дирекцията. Посланието му е кратко - \"ФАРС\".", "date": "2019.04.03", "title": "Фарс, или за принудителна мизерия на социалното подпомагане"}
{"url": "https://www.dnevnik.bg/evropa/2019/04/03/3413762_nadvisnala_li_e_nova_svetovna_finansova_kriza/", "text": "Коментарите за евентуална финансова криза, която е на път да избухне, изобилстват от известно време. Според макроикономическия анализатор Флоран Дьолорм тези, които се опасяват от един толкова катастрофален сценарий, забравят, че централните банки могат да предотвратят най-лошото. Неотдавнашното обръщане на кривата на доходността на облигациите в Съединените щати възобнови най-песимистичната реторика за пазарите. Ниската доходност на дългосрочните дългове от двете страни на Атлантика бе определена като признак за надвиснала рецесия, която ще бъде последвана от корекция. Забравя се обаче намесата на централните банки, чиято цел е да стабилизира икономическия растеж и пазарите. Дали пазарите са в добра ситуация зависи от една сложна алхимия, при която се смесват икономическата, политическата и психологическата логика. Да се провъзгласява без колебание, че в близко бъдеще предстои борсов катаклизъм е рисковано и във всеки случай всички, които се отдават на това занимание от 2010 година, бяха опровергани от фактите. Бързото и мощно завръщане на инфлацията в резултат на много смекчената политика на централните банки не се случи. Не става въпрос да се твърди, че не бива да си задаваме въпроси за неконвенционалната парична политика, водена от едно десетилетие. Новите инструменти не са без риск. Не разполагаме обаче с достатъчно елементи, за да можем да заключим със сигурност, че ни чака катастрофа. Улеснен достъп до кредити Нека си припомним духа на тази парична политика, водена от Управлението за федерален резерв (УФР) на САЩ, Европейската централна банка (ЕЦБ) и Bank of Japan (японската централна банка): да бъде улеснен достъпът до кредити, а оттам - и да бъде благоприятстван икономическият растеж. Понижаването на краткосрочните лихвени проценти, намесата за дългосрочните и финансирането на банките в средносрочен план - толкова много инструменти стимулираха възобновяването на банковото кредитиране и финансирането на компаниите от пазара. Най-големите скептици са шокирани, защото паричните власти не бивало да \"фалшифицират\" пазарните цени. Вярно е, че със своите намеси централните банки определяха преднамерено лихвените проценти, а оттам - и цените на много активи. Това впрочем е парадокс за институции, които следват обикновено либерални икономически доктрини. Възможна ли е обаче ненамеса при структурните слабости на световната икономика като много ниската производителност и нарастващите неравенства, според Международния валутен фонд. Рискът от трайно свиване на кредитите за икономиката бе напълно реален. Трайното поддържане на цените ниски не е лишено от неудобства, по-специално понякога прекомерното поскъпване на активите и все още възможното завръщане на инфлацията - до такава степен паричните феномени са несвързани и трудно предсказуеми. Трябваше ли обаче да бъде пренебрегнат непосредственият и реален риск от големи икономически и финансови затруднения, за да бъдат избегнати едни хипотетични парични проблеми в дългосрочен план? Икономическата и политическата сила на Съединените щати, Европа, Япония и Китай им позволява да се отдалечат на известно разстояние от паричната и бюджетната праволинейност. Това е привилегия на големите сили, чиято валута е търсена. И огромните спестявания на тези страни са мобилизирани за поддържане на високите равнища на задлъжнялост. Без голям крах Структурните затруднения на нашите икономики още не са решени; ниската производителност все така обременява потенциалния икономически растеж. Централните банки следователно са принудени да продължат по пътя на смекчената парична политика. УФР върви към купуване на американски федерален дълг, което ще представлява подкрепа за финансирането на бюджетния дефицит на САЩ. А пък ЕЦБ упорства и води парична политика, благоприятстваща финансирането на икономиката. Банките са обект на специално внимание с неотдавна обявените мерки за ограничаване на последиците от ниските лихвени проценти за печалбите на банките. В този контекст не се вижда как кредитите за икономиката и растежът биха могли да се сгромолясат в световен мащаб. Няма достатъчно доказателства, за да се заложи на голям крах през следващите месеци. Въпреки това растежът на фондовите пазари би трябвало да бъде умерен. Печалбите няма да могат да се увеличат много в контекста на лекото забавяне на световния икономически растеж, което ще доведе до ограничено повишаване на оборота на компаниите, и на фона на вече високите маржове, които няма как да отидат още по-нагоре. Малко вероятно е стойността на активите да се понижи заради потвърдената неотдавна политика и ниските лихвени проценти, макар да не се очаква те да се повишат до нови върхове.", "date": "2019.04.03", "title": "Надвиснала ли е нова световна финансова криза"}
{"url": "https://www.dnevnik.bg/sport/2019/04/03/3413950_soslkiar_se_pritesni_za_miastoto_na_junaited_v_top_4/", "text": "Шест кръга преди края на сезона във Висшата лига мястото на \"Манчестър юнайтед\" в топ 4 е застрашено, след като тимът загуби при гостуването си на \"Уулвърхемптън\" с 1:2. \"Червените дяволи\" претърпяха едва втора загуба в шампионата под ръководството на Оле Гунар Солскяр, но тя идва във второ поредно гостуване след това на \"Арсенал\" на 10 март. \"Юнайтед\" поведе с красив гол на Скот Мактоминей още в 13-ата минута, но само 12 по-късно Диого Жота изравни. Португалецът получи хубав пас от Раул Хименес и се разписа от около 12 метра. След почивката \"вълците\" стигнаха до успех пред своите фенове, след като в 77-ата минута Крис Смолинг си вкара автогол, опитвайки да изчистри центриране на Джони Кастро. \"Юнайтед\" игра и с човек по-малко, след като Ашли Йънг получи два жълти картона в рамките на едва пет минути - между 52-ата и 57-ата. Изгонването на опитния играч беше и стотното в кариерата на рефера Майк Дийн във Висшата лига. \"Играхме превъзходни първи 20 минути, но след това просто не бяхме на ниво. На този етап нямам отговор какво ни попречи, защото от другата страна имаше много силен отбор, който игра вдъхновено. Мисля, че не бяхме на ниво и тази загуба не ни върши работа в битката за топ 4\", каза Сослкяр. Тимът има 61 точки и е пети. Такъв е активът на четвъртия \"Тотнъм\", а шестият \"Челси\" има 60 точки. И двата тима обаче са с мач по-малко. Мач в запас има и третият \"Арсенал\", който е с 63 точки. \"Не сме в изгодна позиция спрямо всички наши конкуренти, като ситуацията се променя и може да се нуждаем от помощ от друг отбор\", заключи Солскяр. \"Уулвърхемптън\" е седми, като тимът продължи с доброто си представяне. Извън тимовете от Топ 6 \"вълците\" са отборът, спечелил най-много точки срещу тях - 13 (три победи, четири равенства и три загуби). Междувременно \"Фулъм\" стана вторият тим, който изпада от Висшата лига. Съставът загуби с 1:4 гостуването си на \"Уотфорд\" и математически остава под чертата преди последните си пет мача. Загубата е девета поредна за \"котиджърс\". През уикенда изпадна и \"Хъдърсфийлд\", който е на дъното с 14 точки, а \"Фулъм\" има 17. Последният в зоната на изпадащите е \"Кардиф\" с 28 точки, а първият тим над чертата е \"Бърнли\" с 33 точки, колкото има и 16-ият \"Саутхемптън\".", "date": "2019.04.03", "title": "Солскяр се притесни за мястото на \"Юнайтед\" в топ 4 след загуба от \"Уулвс\""}
{"url": "https://www.dnevnik.bg/sviat/2019/04/03/3413838_ot_dnes_v_brunei_rejat_ruce_i_kraka_zaradi_krajba/", "text": "Богатата на петрол азиатска държава Бруней въвежда от днес наказания, основани на традиционното мюсюлманско законодателство, включващи убиване с камъни за хомосексуалност и изневяра. Заради това известни имена като Джордж Клуни и Елтън Джон призоваха за бойкот на всички хотели, в които султанът има участие, каквато е веригата Dorchester Collection. Но освен това в наказателния кодекс влизат и такива мерки като рязанена ръка за кражба и отсичане на левия крак на същия човек при повторна кражба. Смъртно наказание заплашва и осъдените за извършване на определени форми на черна магия.", "date": "2019.04.03", "title": "От днес в Бруней режат ръце и крака заради кражба"}
{"url": "https://www.dnevnik.bg/sport/2019/04/03/3413925_snimka_na_denia_maik_diin_i_jubileiniiat_mu_stoten/", "text": "Рекордите във футбола не са само за играчите. Майк Дийн стана първият съдия с вдигнати сто червени картона във Висшата лига, посочва \"Скай спортс\". \"Постижението\" беше записано в мача между \"Уулвърхемптън\" и \"Манчестър юнайтед\", в който домакините спечелиха с 2:1. През второто полувреме Ашли Йънг беше изгонен за два жълти картона.", "date": "2019.04.03", "title": "Снимка на деня: Майк Дийн и юбилейният му стотен червен картон"}
{"url": "https://www.dnevnik.bg/detski_dnevnik/2019/04/03/3413803_lipsata_na_tvorcheski_predmeti_v_uchilishte/", "text": "След скорошен доклад на  Детското общество  (британска неправителствена организация, работеща с уязвими групи деца), който показа, че  близо една четвърт от 14-годишните момичета   във Великобритания са се самонаранявали, активисти призоваха усилията да се насочат към отстраняване на причините, водещи до влошаване на психичното здраве при младежите вместо към кризисно овладяване на отрицателните резултати впоследствие. Това пише Катрин Хейнемейер, доктор на науките, в сайта theconversation, съобщава неправителствената организация Национална мрежа за децата. Обученията за развиване на способности за справяне с проблеми, менторството, информационните кампании могат да бъдат ценни помощници, но те не могат да се справят с основните причинители на психичноздравните проблеми, които обикновено са неизменно свързани с неолибералната икономика, включително бюджетните ограничения, глобалната несигурност и натискът на образователната система. Британското сдружение на психолозите също поддържа тази гледна точка. Експертите разглеждат психичните проблеми не толкова като предизвикани от индивидуални медицински причини, а като логичен отговор на социалния, материалния и културния натиск, на който са подложени хората. Голяма част от опита ми е като разказвач на истории и обществен творец, координирам и мрежа на млади творци, преживели психични разстройства. Забелязвам, че младежите с психичноздравни проблеми често имат обострено възприятие за начина, по който медиите, икономиката и обществото допринасят за влошаването на състоянието им. Тези мащабни въпроси често са отвъд сферата на въздействие на училищата, за да бъдат адресирани, но ако промени фокуса си, образователната система може да се придвижи от лекуване на симптомите към по основополагащо влияние. Повече време за игра Важна първа стъпка в тази посока би било предприемането на мерки за обръщане тенденцията на свиване на т.нар. \"младежка обществена сфера\". Под това може да се разбират както пространството и времето, което децата имат за общуване, самоизява, игра, откривателство, развитие на личната инициатива, но и най-обикновеният разговор между младежите и обгрижващите ги възрастни. Тези възможности позволяват на младежите да разберат света около себе си и да се справят въпреки трудностите. Но те са опасно разядени от твърде специфичните учебни програми, резултат ориентираната образователна система и орязването на услугите за младежи. Интересен контраст създават Ученическите отправни звена (училища за деца с образователни проблеми), към които са насочвани все по-голям брой младежи, защото не могат да се справят в обикновените училища. Макар и често критикувани, тези звена осигуряват пространство за общуване и откликват на нуждите и интересите на младите хора. Свидетел съм на разговори между младежи, твърде тревожни, за да посещават училище, в които те споделят помежду си съвети как да бъдат насочени към специализираните звена, защото \"там се държат с теб като с човек\" за разлика от обикновеното училище. Пространство за растеж С риск да прозвуча мрачно, мога да цитирам и моя собствен отрицателен опит да създам клуб за разказвачи на истории в обедната почивка с група проницателни и уязвими младежи в местно средно училище. Учителите бяха подкрепящи и заедно искахме да създадем място, където различни \"племена\" от млади хора могат да създават приятелства и да си сътрудничат извън ограниченията на учебната програма, която оставя малко място за творческо писане или групова работа. При все това с обедна почивка от едва 35 минути, за да бъдат максимизирани часовете и управлявано поведението, съкратена допълнително и от редовни задържания на учениците, се оказа невъзможно да се изгради стабилна група, а на учителите им липсваше време да подкрепят идеите за изяви и проекти на учениците. Добре известно е, че образователните системи, ориентирани към изпитване, оказват натиск върху младежите, но е слабо познат един техен още по-коварен ефект. А именно, че изкривяват всеки досег между учител и ученик в нещо, подлежащо на оценка. Те също така изстискват от учебния ден всичко, което не е подчинено на тази цел. Изкуствата и спортът изпадат от учебната програма и учителите все по-рядко се припознават в неформалната, подкрепяща роля на ментори, фасилитатори и съветници. Психичното здраве и благосъстояние на децата ефективно се променят в цели, които младите хора сами трябва да постигнат чрез стратегии за учене. Отвъд таблото на успеха За да се развиват емоционално, младите хора имат нужда от свободно време и пространство за себе си, което не е обособено само с цел постигането на конкретен учебен резултат. Това трябва да е поле, в което различни групи млади хора да формират своята личност и планове – може би под наблюдението на добронамерени и подкрепящи възрастни. Изкуствата предлагат някои ключови възможности за тази цел – с благодарност си спомням учителя ми по музика, който помогна на мен и приятелите ми да основем своя група в обедната почивка. За да опита да се справи с предизвикателството, пред което са изправени младите хора, държавата може да остави време и пространство на училищата за изследователски, неформални и насочвани от учениците дейности. Това може да се осъществи чрез възстановяване на обедните почивки във формата им на свободно време, позволяващо извънучебни занимания. Часовете по изкуства и спорт също трябва да бъдат възстановени там, където са отпаднали от учебната програма. Образователната система трябва да обърне внимание на решенията на проблема с психичното здраве, които идват от самите младежи – мисля си, за учениците, които протестираха във влаковете на лондонското метро, обръщайки внимание на човешката цена, която плащаме за ограничаването на децата в система, фокусирана върху изпитните резултати, а не върху съпричастността и подкрепата. Както активисти за опазване на психичното здраве посочват, самонараняването често е начин да бъдеш чут. Може би, ако помогнем на младите хора да намерят други, по-творчески отдушници, ще ни бъде и по-лесно да чуем какво се опитват да ни кажат.", "date": "2019.04.03", "title": "Липсата на творчески предмети в училище задълбочава кризата на психичното здраве"}
{"url": "https://www.dnevnik.bg/sviat/2019/04/03/3413964_v_severna_makedoniia_e_zapochnala_operaciia_za/", "text": "В Северна Македония е започнала операция за достигане до мястото на  катастрофиралия вчера малък частен самолет с четирима българи  на борда. Това съобщи вътрешният министър Младен Маринов, цитиран от Би Ти Ви. \"Има екип с хеликоптер и спускане с въже, защото районът е изключително трудно достъпен\", каза министърът. Той посочи, че България е готова да съдейства с каквото трябва, за да помогне на разследването. \"Първоначално в МВР беше заявено искане за помощ, но после се свързахме с македонския вътрешен министър, който каза, че не е нужно. Нашият екип – техника и специалисти, обаче е готов\", подчерта той. Министърът каза, че е известно кои са хората, които трябва да са били на борда на самолета. \"Но докато не се провери на място и не сме на 100% сигурни, не можем да съобщаваме имена. Най-вероятно става дума за семейство, проведохме разговори с близките на тези, които предполагаме, че са. Предполагаме, че са адресно регистрирани в София\", каза. Преди днешното заседание на Министерски съвет премиерът съобщи, че поддържа връзка с македонския си колега Зоран Заев от вчера. \"Правят всичко възможно да стигнат до катастрофиралия самолет. Нашият хеликоптер е готов, засега се справят\", добави Бойко Борисов. От службите на Северна Македония са съобщили, че пилотът е споменал за силна турбуленция. \"Но нека изчакаме първо да стигнем до мястото на катастрофата, за да сме наясно какво се е случило там. Иначе се получава невярна информация\", каза още вътрешният министър. Самолетът е бил малък \"Чесна П210Н\", летящ от Охрид за София. В 16:18 часа (17:18 българско време) във вторник е изчезнал от радарите на системите за контрол на полетите в Северна Македония. Контактът е загубен на около 26 км южно от Скопие в района на връх Солунска глава в планината Якубица.", "date": "2019.04.03", "title": "Спасители ще стигнат до катастрофиралия в Северна Македония самолет с четирима българи"}
{"url": "https://www.dnevnik.bg/na_put/2019/04/03/3413503_fotogaleriia_islandiia_-_kraterno_pole_vodopadut_na/", "text": "Днес, 26 юли, се отравяме по лъкатушещия път за 265 км, по красиво крайбрежие. Обекти ще бъдат Mývatn – Akureyri – Siglufjörður – Sauðárkrókur. Непроизносимо. Отново обещава да бъде горещо и слънчево. Нечуван късмет за Исландия! Първата ни спирка е вулканично \"поле\", осеяно с кратери. На североизток от езерото Митватн се намира поредният действащ вулкан с най-голяма зона на вулканична дейност в Исландия. Поразява величествената гледка на вулкана, който от време на време \"диша\". Нямах възможността да го видя \"в действие\".", "date": "2019.04.03", "title": "Фотогалерия: Исландия - кратерно поле, водопадът на боговете, Акурейри"}
{"url": "https://www.dnevnik.bg/evropa/evropeiski_parlament/2019/04/03/3413963_evroparlamentut_reshava_da_glasuva_li_paketa_mobilnost/", "text": "Европейският парламент може да гласува утре промените в правилата за международните превози. Дали точката ще остане в дневния ред ще бъде решено при откриването на двудневната сесия на евродепутатите в Брюксел днес следобед, предаде БТА. Снощи парламентарната комисия по транспорта одобри за гласуване в пленарната зала повечето от над 1100  внесени поправки  към първоначалните три законопроекта. Ако тази седмица текстовете бъдат подкрепени от евродепутатите на първо четене, ще бъде очертано становището на Европейския парламент в преговорите с Европейската комисия и председателството на Съвета на ЕС. Ако преговорите завършат успешно до средата на април, второто четене в Европарламента може да бъде насрочено за последната сесия в Страсбург преди изборите за евродепутати през май. Българският евродепутат Петър Курумбашев каза след приключването на заседанието на транспортната комисия, че при внесени 1224 предложения за изменения 1126 продължават за гласуване в пленарната зала. \"Хубавото е, че сред тези 1126 са и внесените от нас предложения\", допълни той. Утре (днес - бел. ред.) ще се проведе т.нар. Председателски съвет (заседание на лидерите на различните политически групи), в рамките на който ще се реши дали пакетът \"Мобилност\" ще бъде гласуван в пленарната зала. \"Интересно ми е как точно ще бъдат гласувани 1126 изменения в пленарната зала и какво послание ще излъчим по отношение на европейската солидарност и начина на вземане на решения в тази институция няколко седмици преди изборите за Европейски парламент\", посочи Курумбашев. Председателят на комисията Карима Дели уточни, че вчерашното гласуване е отнело близо пет часа. Евродепутати, участвали в гласуването, отбелязаха, че председателят Антонио Таяни е очаквал да бъдат постигнати компромиси, каквото усилие не е било направено. Според евродепутати е възможно на откриването на пленарната сесия днес да бъде предложено отново точката да отпадне от дневния ред заради многото добавки към законопроектите. Миналата седмица Таяни  реши да върне поправките  в транспортната комисия заради правилото, че пленарната зала не се произнася, когато броят на поправките надхвърля 50. Как български евродепутати си осигуриха вот Български евродепутати успяха да си осигурят вот в транспортната комисия на Европейския парламент по пакета \"Мобилност\", предаде БНР. Това са Петър Курумбашев и Сергей Станишев от групата на социалистите и демократите, Андрей Новаков от Европейската народна партия и Ангел Джамбазки от групата на Европейските консерватори и реформисти. По-късно от вота се оттегли евродепутатът Петър Курумбашев, но за сметка на това колегата му от групата на социалистите и демократите Момчил Неков влезе на мястото на евродепутата от Полша и заместник-председател на Европарламента Богуслав Либерадски. България няма постоянни членове в комисията и за да може български представители да гласуват, те трябва да заместват някой от титулярите. Сред подкрепените от евродепутатите поправки има и внесени от български евродепутати, заяви Курумбашев. Възраженията България иска гласуването на пакета да се отложи за след евроизборите. В началото на януари комисията по транспорт на Европейския парламент подкрепи предложението камионите, извършващи товарни превози в ЕС, да се връщат веднъж на три седмици в държавата, където е регистрирана фирмата собственик. Това бе само един от трите доклада, които обсъждаше транспортната комисия (повече за тях четете  тук ), засягащи условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. Едно от неприемливите за опонентите на пакета предложения е нормалната седмична почивка, намалената седмична почивка и всяка седмична почивка от повече от 45 часа да не се ползва в превозно средство, а в други спални и санитарни условия. Такова настаняване следва да бъде осигурено или платено от работодателя или да бъде в дома на водача или на друго място по избор на водача. Освен това т.нар. каботаж трябва да се извършва до три пъти в рамките на седем дни. Каботаж е определение за дейност, при която с товарен камион се извършва услуга в границите на държава от ЕС, в която превозното средство не е регистрирано. След като веднъж са извършени три каботажа за седмица, се предвижда въвеждането на \"срок за охлаждане\" от пет дни, преди отново камионът може да бъде използван по същия начин в същата държава. Собствениците на фирмите за превоз трябва да осигуряват на водачите възможност да се връщат у дома поне веднъж на четири седмици. Върховенство на закона Дневният ред на сесията днес и утре предвижда също Европарламентът да се произнесе тази вечер по предложението на Европейската комисия за спиране на еврофондовете за държави, които възпрепятстват съдебната система или не успяват да се справят с измамите и корупцията. Ако Брюксел установи \"широко разпространено незачитане на принципите на правовата държава\" и заплаха за способността за управление на еврофондовете, ще може да предложи спиране на плащанията от бюджета на ЕС. Газопроводи Също днес Европейският парламент ще обсъди прилагането на европейското законодателство спрямо газопроводите от страни извън ЕС. Предвижда се тези газопроводи да бъдат достъпни за повече от един доставчик и да се управляват с европейско равнище на прозрачност. Според действащите правила газопроводите и снабдяването с газ трябва да бъдат собственост на различни дружества. Предлага се правилата да се прилагат и за газопроводи, които идват от страни извън ЕС, а изключения да бъдат присъждани от Еврокомисията.", "date": "2019.04.03", "title": "Европарламентът решава да гласува ли пакета \"Мобилност\" с внесени над 1100 поправки"}
{"url": "https://www.dnevnik.bg/evropa/2019/04/03/3413966_tusk_prizova_za_turpenie_kum_velikobritaniia_parij_i/", "text": "Лидерите на Европейския съюз трябва да проявят търпение към Великобритания, която се бори да събере мнозинство в подкрепа на споразумение за излизане от ЕС, заяви председателят на Европейския съвет Доналд Туск, цитиран от \"Ройтерс\", цитирана от БТА. Той написа това в \"Туитър\" в отговор на  телевизионното изявление  на британския премиер Тереза Мей, в което тя каза, че ще помоли за ново удължаване на преговорния период за Брекзит и ще започне преговори с опозиционния лидер на лейбъристите Джеръми Корбин в опит да се преодолее  безизходицата в парламента . Става дума за отлагане на Брекзит отвъд 12 април и на 10 април на извънредната среща на върха на лидерите на страните от ЕС Мей ще трябва да представи сериозни аргументи за това. Тя продължава да държи на позицията си, че Великобритания не бива да участва в евроизборите и страната трябва да е извън ЕС не по-късно от 22 май. \"Макар че и след днешния ден ние не знаем какъв ще бъде крайният резултат, нека да бъдем търпеливи\", написа Туск, реагирайки веднага на изявлението на британския премиер. Междувременно външните министри на Франция и Германия настояха Лондон да даде повече яснота. \"Изкушен съм да кажа: уведомете ни, ако нещо се промени\", каза френският външен министър Жан-Ив Льо Дриан на обща пресконференция с германския си колега Хайко Маас в Ню Йорк. \"Три години след решението им британците трябва да изяснят какво смятат да правят, защото в противен случай, за жалост, в близките дни ще има твърд Брекзит\", добави той. Хайко Маас отказа коментар по въпроса за евентуална нова отсрочка, но призова Лондон да действа бързо. Френският президент Еманюел Макрон коментира, че \"ако почти три години след референдума Великобритания не съумее да предложи решение, което се ползва с подкрепата на мнозинство, тя на практика сама ще избере напускане без сделка\". Великобритания ще реши дали този алтернативен план ще предвижда предсрочни избори, референдум или митнически съюз, каза Макрон и добави: \"Лондон е този, който ще каже това и трябва да го каже сега\". По думите му не трябва да се приема за даденост, че ЕС ще се съгласи с дълго отлагане на Брекзит, предаде \"Гардиън\". \"Няма нищо лесно или автоматично в едно дълго отлагане, което предполага Великобритания да участва в европейските избори и европейските институции Нашият приоритет трябва да е доброто функциониране на ЕС и на единния пазар. ЕС не може да бъде заложник в дългосрочен план на решаването на политическата криза във Великобритания\", подчерта Макрон. Ирландия няма да приеме проверки  Междувременно ирландският министър на външните работи Саймън Ковини подчерта, че Ирландия няма да позволи желанието й да запази границата си с Великобритания отворена при Брекзит без сделка да доведе до проверки на ирландските стоки по европейските пристанища. Трябва да намерим начин да гарантираме, че ще защитим целостта на единния пазар и ще избегнем физическа инфраструктура по (ирландската) граница, заяви Ковини пред парламента в Дъблин. Ирландия започна срещи на високо равнище с Европейската комисия, за да обсъди как да се управлява границата при Брекзит без сделка. \"Ирландия няма да позволи ситуация, при която Обединеното кралство да напусне ЕС без сделка и да повлече със себе си Ирландия извън единния пазар. С това имам предвид проверки по европейските пристанища на всички ирландски продукти. Това не е добра опция и ще нанесе значителни щети на икономиката ни, така че няма да го допуснем\", подчерта министърът.", "date": "2019.04.03", "title": "Туск призова за търпение към Великобритания, Париж и Берлин искат яснота от Лондон"}
{"url": "https://www.dnevnik.bg/zelen/2019/04/03/3413767_ot_kraia_na_fevruari_stolichna_obshtina_subira/", "text": "От края на февруари в София има  20 общински контейнера за текстилни отпадъци . Инициативата е на Столична община и допълва малкото начини да избегнете изхвърляне на дрехи в битовите контейнери, което води или до бавно разлагане на бунището, или до изгаряне и допълнително замърсяване на въздуха. Досега алтернативите в София бяха даряване за благотворителност и предаване за рециклиране от  магазините H&M  или от  Българския Червен кръст . Столичните общински контейнери са разположени по един на градски район на ключови и леснодостъпни места (пълния списък виж  тук ). Целта на специалните контейнери е да не позволяват неправомерно изваждане на отпадъците от тях, което обикновено води до изгаряне за битово отопление. Общината заявява, че събраните в контейнерите отпадъци се транспортират от специализираните компании за третиране на текстилни отпадъци до техни площадки, на които се извършва сортиране на съдържанието в контейнерите. В този процес текстилът се разпределя в различни категории. Годните за повторна употреба дрехи и други тъкани се отделят. Друга част от тези отпадъци се нарязва и се използва като памучни парцали за индустрията. Текстилните материи, които не са подходящи за директна повторна употреба като дрехи или парцали, и други отпадъци, отделени в процеса на сортиране (например опаковки), се балират и предават на други компании за правилно рециклиране и оползотворяване. Негодни текстилни материали (напр. дънки и бял текстил) се сортират по цвят, изрязват се техните ципове и копчета и се предават на инсталации за производство на изолационна вата. Според данните на Столичната община, нейната Интегрирана система за управление на отпадъците е довела до значително намаляване на изхвърлянето на битовите отпадъци на бунището - то спада от 100% през 2007 г. до 16% днес. Извън София Извън Столичната община, вариантите или на  магазините H&M  (в Благоевград, Бургас, Варна, Велико Търново, Габрово, Плевен, Пловдив, Русе), или на контейнерите на  Българския червен кръст  (те са разположени до големи търговски обекти както в София, така и във Варна, Перник и Пловдив). Веригата H&M заявява, че събраните дрехи (приемат се без изисквания за вид текстил или състояние на износване) се използват в зависимост от вида им - част от тях се продават по света като дрехи втора употреба, други се използват за създаване на модни колекции от рециклиран текстил, а трети - за използване на част от нишките за различни продукти и в индустрията. Българският Червен кръст изисква предаваните в неговите контейнери текстилни изделия - дрехи, домашен текстил, чанти и други аксесоари да бъдат в годно за употреба състояние и да са прилежно опаковани в торбичка. Те отново се сортират, след което тези, които са годни за употреба, служат за кризисен резерв за подпомагане от БЧК на пострадали при бедствия, аварии и кризи и за даряване на дрехи на хора в нужда.  Друга част от текстилните изделия, които са годни за използване отново като дрехи, се изнасят предимно за страни от третия свят в Африка, Централна Америка и Близкия изток. Останалите изделия, които не са годни за употреба, се преработват и рециклират в България или фабрики в други държави, като от тях се създават продукти като почистващи кърпи, тапицерии за автомобилната промишленост и топлоизолации.  Целта както на магазините H&M, така и на Българския червен кръст, е да създадат щадящ природните ресурси модел. С него те опитват да върнат суровините обратно в икономиката и дадат възможности за удължаване на техния живот. По този начин се предотвратява или поне намалява изразходването на нови природни ресурси за производство на текстил.  Начини за справяне с разчистването от дома на друг вид материали без изхвърляне на бунището можете да видите  тук . Текстилът и планетата Текстилът е един от най-трудните за рециклиране материали, а създаването му води до загуба на ресурси и биологично разнообразие на планетата. В съвременнотто производство по-голямата част от текстилът съдържа полиестер и други изкуствени материи и затова реално не може да бъде преработен и използван отново като изходен материал. Дори производството на 100% памучни дрехи обаче струва много на планетата. Както Елена Младенова пише в есето си, спечелило ѝ титлата \"Посланик за един ден\" за природата тази година (виж  тук ), за отглеждането на памука като текстилна култура се ползват големи количества природни ресурси, най-вече на вода. За засаждането на памук се култивира около 350 млн. декара земя, като от нея изчезват растителни и животински видове. \"Цели райони на Узбекистан се превърнаха в пустиня заради отглеждането на памук. Аралското море е почти изчезнало и солеността на почвата се е увеличила\", пише Младенова.", "date": "2019.04.03", "title": "Столичната община вече събира разделно и текстил с 20 контейнера"}
{"url": "https://www.dnevnik.bg/bulgaria/2019/04/03/3414026_nad_30_mln_lv_sa_evroinvesticiite_v_obrazovatelnata/", "text": "Инвестициите в образователната инфраструктура на Варненска област през програмния период 2014 – 2020 г. надхвърлят 30 млн. лв., от които 19 млн. лв. са за обновяването на 9 общински училища и 3 детски градини в морската столица. Това стана ясно на провелия се в Юнашкия салон във Варна граждански диалог, посветен на развитието на образованието. Във форума, организиран под мотото \"Европа в нашия дом\", взеха участие министърът на образованието и науката Красимир Вълчев, кметът на Община Варна Иван Портних, народните представители Павел Христов и Таня Петрова, която е член на парламентарната комисия по образование. В дискусията се включиха областният управител на Варненска област Стоян Пасев, кметове и общински съветници, ректори на университети, директорът на Регионалното управление на образованието Венцеслава Генова, преподаватели и директори на училища, детски градини и други институции, граждани. \"Провеждаме последователна политика за увеличаване на приема във висшите училища в направленията с очакван недостиг на кадри за пазара на труда – педагогическите, инженерните, природо-математическите и аграрните\", коментира министърът на образованието, изтъквайки усилията на правителството да обвърже пазара на труда с пазара на образование. Той отчете, че се предоставят допълнителни стипендии за студентите, които изберат специалностите с очакван недостиг на кадри, а висшите училища получават и допълнително финансиране за тези специалности. \"Образователното и икономическото ни развитие зависи преди всичко от учителите, затова правим всичко възможно не само с увеличението на заплатите, но и с новата ни национална програма \"Мотивирани учители\" да привлечем повече млади хора в професията\", обясни Красимир Вълчев. По думите му основната задача на учителя е да накара учениците да учат, затова той трябва да бъде подкрепен да бъде иноватор в учебния процес, да използва много повече методи, да се насърчава активното участие. \"Създаваме съвременна база за обучение на деца, ученици, студенти, но сградите без всички Вас не могат да дадат образование на младите хора. Именно образованите млади хора са големият капитал на града ни, който учителите създават и развиват\", заяви в приветствието си към присъстващите кметът на Варна. \"Благодарни сме и за добрия социален диалог със синдикатите и работодателските организации, за подкрепата на правителството и на министерството на образованието, което ни съдейства да получим от държавата терените за нова сграда за Математическа гимназия\", изтъкна Иван Портних. Той информира, че общината продължава изграждането на нови спортни площадки, поетапно предприема обновяване в съответствие с всички европейски изисквания на площадките за игра в детските градини. \"В общинския бюджет са заложени средства за проектиране и изграждане на нова сграда на ДГ \"Иглика\", както и за нова сграда към ДГ \"Карамфилче\", отчете още кметът. Варненският народен представител от Парламентарната група на ГЕРБ и член на комисията по образование към 44-то НС Таня Петрова съобщи, че още тази седмица ще влязат за разглеждане на първо четене промените в закона за социалното подпомагане, които обвързват социалните и семейните помощи с редовната посещаемост на децата в училище и детска градина. \"Чрез предвидения законов регламент даваме ясен сигнал за приоритетно и дългосрочно решаване на проблема с изключването на деца от образователната система. Съгласно промените помощите ще се спират за година при неизвинени отсъствия за 3 дни на деца в предучилищен етап на обучение, както и при 5 неизвинени отсъствия на ученици в рамките на един календарен месец\", обясни Таня Петрова. Тя информира още, че се предвижда помощта от 250 лв., която се отпуска за първокласниците, вече да се получава на две части – в началото на учебната година и в началото на втория учебен срок. В качеството си на дългогодишен училищен директор Таня Петрова също апелира да се търсят иновативни подходи в образованието. \"Днешните деца са на един клик разстояние от целия свят. Към тяхното образование трябва да са съпричастни всички в обществото ни\", категорична бе тя. В рамките на дискусията, която премина при огромен интерес, бяха отправени редица въпроси и предложения, свързани с квалификацията на учителите, електронните дневници, учебните програми, дисциплината на учениците, необходимостта да се работи за въвеждането на едносменен режим в училищата и др. Обсъдена бе и ролята на европейското финансиране за развитие на образователната среда. Подкрепа чрез ОП \"Наука и образование за интелигентен растеж\" се осигурява и за висшите учебни заведения във Варна, като се обезпечават ремонти в Технически университет и Икономически университет – Варна, модернизиране на 3 лаборатории във ВВМУ \"Н. Й. Вапцаров\" и 4 помещения в Корпус А и Б на ИМС – БАН, стана ясно по време на гражданския диалог. ", "date": "2019.04.03", "title": "Над 30 млн. лв. са евроинвестициите в образователната инфраструктура на Варненска област"}
{"url": "https://www.dnevnik.bg/evropa/2019/04/03/3413971_v_nova_kniga_frenski_ministur_se_obiaviava_za/", "text": "В нова книга френският министър на икономиката и финансите Брюно Льо Мер се обявява за създаване на \"европейска империя\", способна да се противопостави на Китай и САЩ и в която страните от Източна Европа играят по-важна роля, предаде \"Франс прес\". \"Намираме се в много особен момент от европейската история\", обясни министърът при представянето пред журналисти на творбата си от стотина страници \"Нова империя\", която написал по време на коледната ваканция. Тя е публикувана от издателство \"Галимар\" и днес излиза на пазара. \"За първи път от 1957 г. ЕС може да изчезне или да се превърне в нещо нищожно на международната сцена\", предупреди авторът, използвайки представянето, за да отбележи началото на кампанията си за европейските избори на 26 май редом с Натали Лоазо, която оглавява  листата на партия \"Република, напред!\"  на президента Макрон. В книгата си Льо Мер отново обръща внимание на теми, които са му скъпи, като необходимостта от утвърждаване на \"европейския суверенитет\" спрямо Китай и неговите  \"нови пътища на коприната\" , както и САЩ и лозунга на Доналд Тръмп \"Америка на първо място\". \"Изправени сме пред прост избор: или по-крепко единство, или феодализиране. Пред опасността от феодализиране предлагам това, което наричам нова империя\", каза Льо Мер, обяснявайки, че използва този термин умишлено \"за да пробуди духовете за едно възможно европейско могъщество\". \"Империя с правила, която зачита правовата държава, с граници, с култура, с нации, които имат своя идентичност, култура и памет, която трябва да бъде уважавана\", допълни министърът, отричайки да има амбиции, свързани с Брюксел, след изборите. В книгата си Льо Мер обрисува в не особено приятна светлина Европейския съюз, разтърсен от три кризи: тази, предизвикана от отхвърлянето на договора, установяващ конституция за Европа от Франция и Холандия през 2005 г., икономическата от 2008 г. и миграционната криза от 2015 г. Министърът констатира, че Париж и Берлин повече не могат да вземат решенията сами. \"Френско-германската двойка е необходима, но вече не е достатъчна. Трябва да се научим да убеждаваме другояче\", каза той. \"Отсега нататък е нужно да вземаме повече предвид страните от Изтока, да обърнем повече внимание по-специално на Полша, която все повече се превръща в една от ключовите държави в европейското строителство\", подчерта Льо Мер. /БТА", "date": "2019.04.03", "title": "В нова книга френски министър се обявява за \"европейска империя\""}
{"url": "https://www.dnevnik.bg/sport/2019/04/03/3413969_borusiia_dortmund_dari_1_mln_evro_v_pamet_na_jertvite/", "text": "Германският футболен клуб \"Борусия\" (Дортмунд) направи дарение от 1 милион евро за жертвите на холокоста. Лидерът в  Бундеслигата  отпуска сумата, присъединявайки се към четири големи германски компании, за да се подпомогне разширяването на мемориала \"Яд Вашем\". \"Борусия\" е много ангажиран в политическо отношение клуб\", обяви президентът на жълто-черните Ханс-Йоахим Вацке. \"Футболът може да играе важна роля в борбата срещу антисемитизма и расизма. Ние трябва да изпратим много ясен сигнал в обществото и да спрем такива прояви.\" Яд Вашем е най-големият мемориал на жертвите на холокоста, създаден през 1953 г. Той се намира в планината Херцъл в Йерусалим. Яд Вашем е изграден в знак на уважение към шестте милиона евреи, жертви на режима в нацистка Германия. Новоизграждащият се център, закъдето са предвидени парите, трябва да осигури още пространство за съхранение, проучване и възстановяване на експонати, като началото на строителните работи е планирано да започне през август. Компаниите от Германия, които са направили дарение са \"Даймлер-Бенц\", Германските държавни железници, \"Дойче Банк\" и \"Фолксваген\". Те се присъединяват към инициативата, създадена от \"Германски приятели на асоциацията\" Яд Вашем.", "date": "2019.04.03", "title": "\"Борусия\" (Дортмунд) дари 1 млн. евро в памет на жертвите на холокоста"}
{"url": "https://www.dnevnik.bg/evropa/2019/04/03/3413983_krainodesnite_v_koaliciiata_v_avstriia_gubiat_kontrola/", "text": "Канцлерът Себастиан Курц иска австрийските разузнавателни служби да докладват директно на него на фона на опасения за влияние на крайнодесните в страната, предаде \"Политико\", цитирайки местни медии. Това би лишило крайнодясната Австрийска партия на свободата, коалиционен партньор на Курц в правителството, от изключителния й контрол върху разузнавателните агенции в страната. Досега министерствата на вътрешните работи и на отбраната, и двете оглавявани от Партията на свободата, отговаряха за няколкото разузнавателни служби в Австрия. Двете министерства ще продължат да получават информация от агенциите. Вицеканцлерът и лидер на Партията на свободата Хайнц-Кристиан Щрехе също ще бъде информиран. Щрахе каза, че по принцип не е против промяната, но предупреди, че въпросът е \"чувствителен\" и не трябва да бъде решаван прибързано. Промяната бе технически част от коалиционната програма, добавена след като австрийският президент изрази опасения за поставянето на крайнодесните под контрола на двете министерства. Досега обаче не беше приложена на практика. Местни медии, цитиращи говорител на канцлерството, съобщиха, че решението на Курц е реакция на разкритията, че мъжът, обвинен в убийството на 50 души в джамия в Крайстчърч, Нова Зеландия,  е дарявал пари на австрийско крайнодясно движение . Курц призова коалиционния си партньор да прекрати всякакви връзки между партията и движението.", "date": "2019.04.03", "title": "Крайнодесните в коалицията в Австрия губят контрола над разузнавателните служби"}
{"url": "https://www.dnevnik.bg/politika/2019/04/03/3413986_noviiat_shef_na_vutreshnata_komisiia_ne_komentira/", "text": "Това не мога да коментирам. Мога да кажа само, че в политическа партия ГЕРБ имаме морална отговорност и при всяка ситуация взимаме според мен верните и правилните решения.\" Това каза Пламен Нунев (ГЕРБ) минути след като парламентът го избра за председател на парламентарната вътрешна комисия, на въпрос дали шефът на Комисия за противодействие на корупцията и за отнемане на незаконно придобитото имущество (КПКОНПИ) Пламен Георгиев трябва да подаде оставката си. Нунев зае мястото на Цветан Цветанов, който  подаде оставката си  след публикации за негова странна сделка за нов апартамент. За Пламен Георгиев също има информация за несъответствия при обявени от него жилищни придобивки и записано в документи за сделките,  но той отказва да ги обясни. \"Ако има такива заявени сигнали...Не мога да кажа към момента\", попитан дали парламентът трябва да обсъди въпроса с имуществото на Георгиев. Мога да кажа, че в комисията по вътрешна сигурност ще работи по правилата на народното събрание и комисията, добави Нунев. Приоритетите на вътрешна комисия кореспондират с приоритетите на правителството, изведени в сектор \"Сигурност\", декларира Нунев. Сред опасностите във вътрешната сугурност той отбеляза миграционната политика, противодействието на организираната престъпност, тероризма. Нунева заяви, че трябва да се неутрализират престъпни групи, свързани с телефонните измами и да се предприемат действия за отнемане на имуществото на тези хора. \"На следващо място е противодействие на битовата и конвенционалната престъпност\", допълни Нунев. Той заяви, че за справянето с нея е важна комуникацията между полицията и кмета на населеното място. \"Моето виждане е такова и винаги съм го отстоявал в работата си - те всяка сутрин по възможност трябва да се виждат, за да знаят какво е станало през нощта\", обясни Нунев. Скандалът с новите апартаменти на управляващите започна след публикация на \"Свободна Европа\", че  Цветан Цветанов се е сдобил през 2018 г. с апартамент,  заемащ цял етаж в една от най-луксозните сгради в София, като е прехвърлил на фирмата строител (\"Артекс\") два свои апартамента. Според публикацията, по която медията е работила заедно с гражданската огранизация \"Антикорупционен фонд\", семействоЦветанови е платило 627 евро за кв м, докато пазарните цени в района за този тип строителство започват от 2600 евро на кв. м.", "date": "2019.04.03", "title": "Новият шеф на вътрешната комисия отказа да коментира дали Пламен Георгиев да подаде оставка"}
{"url": "https://www.dnevnik.bg/evropa/evropeiski_parlament/2019/04/03/3413605_makron_se_nadiava_da_specheli_francuzite_s_neobichaini/", "text": "Океанограф, фермер, моряк - листата на френския президент Еманюел Макрон за евроизборите, наречена \"Възраждане\", включва неочаквани лица, разказва EurActiv. \"Това е уникален екип в сравнение с други листи.\" Така Станислас Герини, генерален секретар на партията на Макрон \"Република, напред\",  представи миналата седмица листата  за европейските избори. Зад Натали Лоазо, бивш министър по европейските въпроси, и Паскал Канфен, бивш министър за развитието, който е бил и евродепутат, има неочаквани лица и новаци в политиката – окенаограф, двама журналисти, фермер от Шароле, лозар от южната област Пик Сен Лу и дори моряк. Партията на Макрон е съставила внимателно подбран списък с кандидати, проявявайки уважение към непознаващите европейските институции. Много от хората в него обаче в най-добрия случай са относително непознати. \"Тук няма кандидати, които вече да са били избирани в Европейския парламент\", коментира политикът ветеран Франсоа Бейору. Това всъщност бе шега, защото Паскал Канфен, Доминик Рике и Паскал Дюран вече са били евродепутати, Валери Ейе е била аташе на евродепутат, а Стефани Йон-Куртен - правен асистент в Европейската комисия. \"Еманюел Макрон ни обединява, но ние ще работим по собствени позиции\", коментира водачът на листата Натали Лоазо. Въпросът за създаване на европейска климатична банка е централна тема за екипа, който иска да работи и по цифрови въпроси. В знак на подкрепа за транснационалните листи \"Република, напред\" избра двама кандидати, които не са французи – грък и италианец (бившия министър по европейските въпроси Сандро Гоци). Сега трябва да се намери съгласуваност в листата между кандидатите, чийто единствен общ знаменател, изглежда, е връзката им с Европа. Въпросът може да се постави и във връзка с техните бъдещи действия в Европейския парламент. Натали Лоазо отказа да потвърди  към коя политическа група  ще се присъедини след изборите през май. Очаква се \"Република, напред\" да спечели около 20 места. Според много наблюдатели в Брюксел естественият им дом би бил групата на Алианса на либералите и демократите за Европа. \"Имаме добри и приятелски контакти с АЛДЕ, но те не са единствените. Другите идват от различни политически семейства, както в нашата листа\", коментира Лоазо. Като свои опоненти кандидатите на \"Република, напред\" определят негласуващите и привържениците на крайнодесния \"Национален сбор\". \"Когато стоите на дивана вкъщи, партията, която е на първо място, е \"Национален сбор\", предупреди Лоазо.", "date": "2019.04.03", "title": "Макрон се надява да спечели французите с необичайни кандидати за евровота"}
{"url": "https://www.dnevnik.bg/razvlechenie/2019/04/03/3413991_globalniiat_muzikalen_pazar_e_s_nai-visokite_si/", "text": "Глобалният звукозаписен музикален пазар е отбелязал ръст от 9,7% през 2018 г., като стрийминг услугите в момента са отговорни за почти половината от приходите в бранша, сочи доклад на Международната федерация на фонографската индустрия, цитиран от \"Ройтерс\". Това е четвърта поредна година, в която музикалният пазар расте. Изпълнители като Дрейк, групата BTS и Ед Шийрън са сред имената, покорили глобалния пазар и допринесли най-силно към общите световни приходи от музика за 2018, възлизащи на 19,1 млрд. долара. Това е най-високият приход в индустрията от 2006 г. насам, когато продажбите на компактдискове бяха отговорни за над 80% от общите световните печалби от 19,6 млрд. долара във времена, когато приходите от стрийминг усуги въобще не съществуваха. Сега обаче ситуацията е различна. Приходите от стрийминг усугите като Spotify, Apple Music и Amazon Music са се покачили до 34% и са отговорни за 47% от глобалните печалби, което пък е следствие от покачването с 32,9% на платените абонаменти. 255 млн. са потребителите, платили за подобен вид услуги към края на 2018 г.. Платеният стрийминг пък е отговорен за 37% от общите музикални приходи, сочи още докладът. Ръстът в стрийминга компенсира спада от 10,1% при приходите от продажби на физически носители, както и 21,2% от теглене на музика. \"Музиката наистина стана глобална - по начини, които никога не сме си представяли преди\", коментира изпълнителният директор на федерацията Франсис Мур в свое изявление. Азиатският и австралийският регион са вторите по големина в света по ръст от физически и дигитални приходи, като в тях се откроява пазарът в Южна Корея.", "date": "2019.04.03", "title": "Глобалният музикален пазар е с най-високите си приходи за последните 20 години"}
{"url": "https://www.dnevnik.bg/gradska_sreda/2019/04/03/3413997_sofiia_chestva_140_godini_ot_obiaviavaneto_i_za_stolica/", "text": "Днес София отбелязва 140 години от обявяването й за столица. Учредителното събрание в Търново на 3 април 1879 г. възприема идеята на Марин Дринов градът да стане новата столица на Княжество България. Тогава София наброява 11 хиляди души и площта й е под 3 кв. км. Днес годишнината ще бъде отбелязана с културни прояви. На ул. \"Оборище\" пред храма \"Св. Ал. Невски\" патриарх Неофит ще присъства на освещаването и връчването на знамена на столични училища. На церемонията, която започва в 11 ч., ще свири Националният представителен гвардейски духов оркестър. В Регионалния музей за история на София (в Централната минерална баня) е открита изложба с фотоси от живота на града през 30-те години на ХХ век. От 16 ч. до 18 ч. Празничен ретро трамвай с куклени актьори ще се движи по маршрута от площад \"Възраждане\" до Централна гара. От 18 ч. В Ларгото ще се проведе празничен концерт на Софийския духов оркестър. От 20.30 ч на площад \"Александър I Батенберг\" ще има празнична заря.", "date": "2019.04.03", "title": "София чества 140 години от обявяването й за столица"}
{"url": "https://www.dnevnik.bg/politika/2019/04/03/3414009_prezidentut_svikva_suveta_za_nacionalna_sigurnost_za/", "text": "Президентът Румен Радев свиква в понеделник (8 април) заседание на Консултативния съвет за национална сигурност (КСНС) на тема \"Резултати от противодействието на корупцията по високите етажи на властта. Необходимост от мерки\". Това се казва в съобщение, разпространено от прессекретариата на държавния глава. Решението за заседанието идва две седмици след началото на  скандала с апартаментите , купени от представители на управляващата партия ГЕРБ на по-ниски от пазарните цени от фирмата \"Артекс\". Заради разкритията за придобитите имоти оставки подадоха правосъдният министър Цецка Цачева и зам.-министрите на спорта Ваня Колева и на енергетиката Красимир Първанов. Вторият човек в ГЕРБ - Цветан Цветанов, се оттегли от постовете начело на парламентарната група и от вътрешната комисия в Народното събрание. Част от скандала стана и шефът на антикорупционната комисия (КПКОНПИ) Пламен Георгиев, който също се е сдобил с апартаменти в София на по-ниски от пазарните цени, един от които на три нива. Анализ на \"Капитал\", основан на публично декларираните му приходи и разходи, показа, че  Георгиев  не е разполагал с доказани средства , за да купи този имот. В същото време разследване на неправителствената организация \"Антикорупционен фонд\" и Би Ти Ви показа, че шефът на антикорупционната комисия не е декларирал, но използва тераса от 186 кв.м към същия апартамент, върху която има постройки.  Обяснението на Георгиев  е, че става дума за общи части на кооперацията, макар изходът към терасата да е единствено от неговия апартамент. Според разследването тя фигурира в обезпечението по ипотечния кредит за покупка на апартамента, за което  Георгиев отказа обяснения .  В  единствения си публичен коментар  по скандала, направен два дни след излизането на първата публикация, президентът обяви, че случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността. ", "date": "2019.04.03", "title": "Президентът свиква съвета за национална сигурност за мерки срещу корупцията във властта"}
{"url": "https://www.dnevnik.bg/biznes/2019/04/03/3414008_vmz_prodava_neizpolzvana_hija_nedostroen_hotel_i/", "text": "Със 73 гласа \"за\", три - \"против\" и 15 \"въздържал се\" Народното събрание одобри предложението на Министерския съвет за приватизация на обособени части от имуществото на \"Вазовски машиностроителни заводи\" Сопот (ВМЗ-Сопот), съобщи БТА. Според вносителя целта е да се продадат обособени части по три обобщени позиции от военния завод, защото не са необходими за производствената и търговската дейност на дружеството и не се използват. Става думи за над 1000 дка застроени площи. От дружеството допълват, че предмет на приватизация ще бъдат неизползваем склад в Калояново, хижа \"Чивира\" в Средна гора, която не работи от 2010 г.) и недостроена сграда в Сопот, започната през 90-те г. на 20 в. с намерение да е хотел, но останала незавършена. Имотите не са оперативни и не са необходими за производствената и търговска дейност на дружеството, напротив – те се рушат и изискват допълнителни разходи за поддръжка, информира ръководството на компанията. ВМЗ - Сопот е в забранителния списък за приватизация и затова всяка продажба на обособени части трябва да се разреши първо от правителството, а след това и от Народното събрание. Сделките ще станат чрез Агенцията за приватизация. Депутатът от ГЕРБ Димитър Александров определи решението като правилно. Когато един имот не се поддържа, неговата стойност пада, в момента цените на имотите са на много добро ниво, аргументира се той. Ако бъде осъществена сделката, потенциалният нов собственик ще развие дейност, което означава приходи за държавата, добави депутатът. Йордан Апостолов от Обединените патриоти поиска процедурата да бъде първо пусната на явен търг. Конфедерацията на работодателите и индустриалците в България и синдикатът КНСБ подкрепят решението и го оценяват като полезно за българската икономика. Търговско-промишлената палата смята,че представените документи не са достатъчни, за да се направи преценка дали продажбата е целесъобразна, се посочва в доклада на икономическата парламентарна комисия.", "date": "2019.04.03", "title": "ВМЗ продава неизползвана хижа, недостроен хотел и складове"}
{"url": "https://www.dnevnik.bg/sport/2019/04/03/3414016_uestbruk_izravni_51-godishno_postijenie_na_uilt/", "text": "Звездата на \"Оклахома сити тъндър\" Ръсел Уестбрук записа поредния си впечатляващ мач в Националната баскетболна лига (НБА), завършвайки с \"трипъл-дабъл\" при победата със 119:103 над \"Лос Анджелис лейкърс\". Още по-внушително беше, че плеймейкърът на \"гръмотевиците\" реализира 20 точки, овладя 20 борби и даде 21 асистенции. С това си постижение Уестбрук е едва вторият играч в историта на НБА, който достига до 20+ във всяка една от трите категории. Преди него това беше правил единствено легендарният Уилт Чембърлейн на 2 февруари 1968 г. Преди 51 години Чембърлейн записва 22 точки, 25 борби и 21 асистенции. Това е 31-ви \"трипъл-дабъл\" за Уестбрук през сезона. В кариерата си в НБА той вече има 134, като е само на четири от второто място, заемано от Меджик Джонсън. Лидер в тази класация е Оскар Робъртсън (181). От действащите играчи в НБА в топ 10 са още двама Леброн Джеймс е пети с 81, а Джеймс Хардън заема девето място с 42. Уестбрук не започна добре мача, като вкара само два от първите си 14 изстрела. Все пак той завърши с осем точни стрелби от 23 опита, включително две от девет от наказателната линия. Звездата на \"Тъндър\" реализира и два от три опита от наказателната линия. По-рано през сезона Уестбрук  подобри рекорда на Чембърлейн по поредни мачове  с \"трипъл-дабъл\", като го направи в серия от 10 срещи. В друг мач от Западната конференция шампионът \"Голдън стейт уориърс\" постигна важна победа над \"Денвър нъгетс\" със 116:102. Благодарение на успеха си Стеф Къри и съотборниците му почти сигурно си гарантираха първото място в конференцията преди плейофите. \"Воините\" са с баланс 53 победи и 24 загуби. Те направиха силен мач, блокирайки 11 изстрела на съперника и откраднаха 11 топки.", "date": "2019.04.03", "title": "Уестбрук изравни 51-годишно постижение на Уилт Чембърлейн (видео)"}
{"url": "https://www.dnevnik.bg/sviat/2019/04/03/3414032_otkriti_sa_ostankite_ot_razbiliia_se_samolet_s_bulgari/", "text": "Открити са останките от  разбилия се самолет с четирима българи в Северна Македония , както и телата на загиналите. Това заяви вътрешният министър Младен Маринов пред журналисти след заседание в Министерския съвет, съобщава \"Фокус\". След експертизата ще бъде потвърдена самоличността им. \"Извършва се оглед, за да се изяснят причините за катастрофата. Ще се извърши проверка и на техническото състояние на самолета\", каза още вътрешният министър. По думите му тези катастрофи са сложни за разследване. Той посочи, че към момента всякаква друга информация е въпрос на предположения, затова призова за време, за да се изясни причината за катастрофата. \"Към момента вътрешният министър на Северна Македония ме увери, че имат ресурс да се справят с първите и неотложни действия. Ние сме заявили,  че сме в готовност да им помогнем при нужда \", каза още вътрешният министър. Вчера в 16:18 часа (17:18 българско време) малък самолет \"Чесна П210Н\", летящ от Охрид за София, изчезна от радарите на системите за контрол на полетите в Македония. Контактът е загубен на около 26 км южно от Скопие в района на връх Солунска глава в планината Якубица, който е трудно достъпен. Първият сигнал за инцидента бил получен на летището в Скопие. Пилотът докладвал за изключително силна турбуленция и ниска облачност. Малко след това обаче сигналът се загубил. По неофициални данни самолетът е паднал от височина 4200 метра и се е разбил на надморска височина 2200 метра. По-рано днес директорът на ГД \"Гражданска въздухоплавателна администрация\" Станимир Лешев съобщи, че самолетът не е в българския регистър, тъй като е бил регистриран и поддържан в Германия. По тази причина ще е необходимо да се направи връзка и с немските власти, за да се установи летателната годност на самолета. Посолството ни в Скопие ще окаже съдействие по идентифицирането на загиналите при самолетната катастрофа в Република Северна Македония, съобщава Министерството на външните работи. Ще се окаже необходимото съдействие в процеса по идентифицирането на телата на четиримата загинали, както и за посрещане на техните близки. Днес българският консул е присъствал на приемането на телата на загиналите в \"Съдебна медицина\" в Скопие. Очаква се идентифицирането да отнеме повече време. На мястото на инцидента не са открити документи, които вероятно са изгорели. Във връзка с катастрофата, станала вчера във въздушното пространство на Република Северна Македония, посолството на България в Скопие е създало кризисен щаб.", "date": "2019.04.03", "title": "Открити са останките от разбилия се самолет с българи в Северна Македония"}
{"url": "https://www.dnevnik.bg/bulgaria/2019/04/03/3414043_kratki_novini_specializiranata_prokuratura_provejda/", "text": "КНСБ настоява за 12% вдигане на доходите за всички Цел номер 1 на КНСБ за тази година е да се постигнат договорености за вдигане с 12% на доходите на всички работещи всяка година, съобщи днес пред Би Ти Ви президентът на синдиката Пламен Димитров. Той обяви, че предстои да се финализира договореност със Столична община заплатите на работещите в Градския транспорт да се вдигат с 10% всяка година. Операцията \"24 часа контрол на скоростта\" установи над 10 хил. нарушения В рамките на полицейските действия са установени общо 10 434 нарушения на максимално разрешената скорост за движение със 154 автоматизирани технически средства и системи. Контролът се е извършвал на 608 места, като са участвали 279 служители, съобщава МВР. Констатирани са 50 нарушения на водачи на превозни средства, които са превишили с над 50 км/ч максимално разрешената скорост за движение в населено място. Полицията приключи разследването за грабежа на близо 2 млн. лв. от поща в Хасково Престъплението бе извършено през нощта на 7 срещу 8 юни 2016 г. Тогава  група маскирани мъже успели да откраднат 1 833 000 лв.  По случая са разпитани над 100 свидетели, изготвени са и много експертизи, съобщиха от МВР. По случая все още не е изготвен обвинителен акт. Ако бъдат признати за виновни, извършителите могат да получат присъда от 5 до 15 г. затвор. Борисов се срещна с митрополит Киприан Министър-председателят Бойко Борисов се срещна със старозагорския митрополит Киприан в качеството му на ръководител на Комисията за уреждане на статута на Македонската православна църква-Охридска архиепископия (МПЦ), съобщи правителствената пресслужба. Двамата са уточнили начинът, по който ще бъде донесен от Йерусалим великденският огън, а именно - в правителствения самолет с българската делегация ще пътува македонски епископ. Съдът отхвърли жалби за площадка 2 на АЕЦ \"Козлодуй\" Петчленен състав на Върховния административен съд (ВАС) отхвърли жалбите срещу решение на министъра на околната среда и водите от 2015 г., с което е одобрена оценката за въздействие на околната среда (ОВОС) във връзка с изграждането на площадка 2 на АЕЦ \"Козлодуй\". На 17 май м.г. тричленен състав на ВАС отмени оценката. Днешното решение на петчленния състав е окончателно.", "date": "2019.04.03", "title": "Кратки новини: Операцията \"24 часа контрол на скоростта\" установи над 10 хил. нарушения"}
{"url": "https://www.dnevnik.bg/razvlechenie/2019/04/03/3414070_kristo_shte_opakova_triumfalnata_arka_v_parij/", "text": "Артистът  Кристо  ще опакова Триумфалната арка в Париж. Проектът ще бъде отворен за публиката в продължение на две седмици догодина – между 6 и 19 април. Арката ще бъде обвита в 25 хил. кв. метра рециклируема полипропиленова материя в сребристосин цвят и 7 хил. метра червено въже.  Проектът  ще бъде осъществен в сътрудничество с центъра \"Помпиду\" и Центъра за националните паметници. По същото време в центъра \"Помпиду\" ще има изложба, посветена на живота на Кристо и покойната му съпруг а Жан-Клод  в Париж – от 1958 до 1964 г., както и на опаковането на моста \"Пон ньоф\". Проектът е замислен от артиста още тогава и ще бъде осъществен почти 60 години по-късно. \"Жан-Клод бе толкова близо до мен през целия ми живот\", казва Кристо пред \"Ню Йорк таймс\". \"Разбира се, иронично е и тъжно, че тя не е тук. Но нямам търпение да продължа с живота и с работата си.\" Одобрението за проекта е дошло сравнително бързо, казва той, за разлика от бюрократичните спънки около опаковането на Райхстага, което е отнело близо 20 години. Той ще бъде финансиран от продажбата на скиците и други подготвителни произведения на Кристо и няма да получава държавно финансиране.", "date": "2019.04.03", "title": "Кристо ще опакова Триумфалната арка в Париж"}
{"url": "https://www.dnevnik.bg/evropa/2019/04/03/3414068_noviiat_plan_na_mei_za_brekzit_kakvo_sudurja_i_ima_li/", "text": "След маратон от 7-часови разговори на кабинета и 10 дена преди Великобритания да трябва да напусне ЕС без сделка, премиерът Тереза Мей  представи нов план за Брекзит . \"Гардиън\" обобщава какво съдържа той и има ли шанс да получи одобрението на лидерите на ЕС. Какво обяви премиерът? Тя призова за разговори с лидера на опозиционната Лейбъристка партия Джеръми Корбин, за да опитат да изготвят компромисен план за Брекзит, с който да са съгласни и правителството, и лейбъристите. Ако това се случи, планът ще може бързо да бъде представен на ЕС. Ако не, парламентът ще бъде помолен да гласува какъв план биха предпочели депутатите, като правителството ще се съобрази с резултатите. Това ще включва ново кратко удължаване на Брекзит, каза Мей. Какви са сроковете? Ако това се случи и ЕС се съгласи, компромисната сделка може да бъде представена на срещата на върха на евролидерите следващата седмица, отваряйки пътя за Брекзит на 22 май. Значи ли това \"мек\" Брекзит? Какъвто и да е компромис с лейбъристите ще значи Мей да се откаже от някои от червените си линии и Корбин най-малкото ще поиска  постоянен митнически съюз с ЕС . Ако Мей откаже да промени мнението си, според условията на предложението й въпросът ще се прехвърли към депутатите, от които се очаква да подкрепят по-мека форма на излизането. Повече за това какво значи \"мек\" Брекзит четете  тук . Може ли да има втори референдум? Това изглежда възможно. Корбин ще е под силен натиск от депутатите да обвърже подкрепата за сделката с това тя да бъде одобрена на публичен вот, което обаче може да развали компромисния план, защото Мей многократно каза, че не може да се съгласи с втори референдум. Какво накара Мей да промени курса? Острата липса на други опции. Говореше се за възможност сделката й да бъде гласувана за четвърти път в Камарата на общините, но правителството подчерта, че това ще се случи само ако има реалистичен шанс да бъде одобрена, а Северноирландската демократична юнионистка партия и твърдите поддръжници на Брекзит сред депутатите все още са против нея. Две серии от индикативни гласувания не успяха да съберат мнозинство за  алтернативен план , а повечето депутати и редица министри са против излизането  без сделка  на 12 април. Как ЕС гледа на Брекзит в момента? Европейският съюз е разочарован и изтощен от застоя в британската политика. \"Няма план как Великобритания вижда бъдещето си, случващото се прилича повече на гражданска война\", коментира дипломат, след като британските депутати отхвърлиха няколко опции за Брекзит. Главният преговарящ на ЕС Мишел  Барние каза , че Брекзит без сделка изглежда \"много вероятен\". Ги Верхофстад, координаторът на Европейския парламент за Брекзит, заяви, че \"твърд\" Брекзит е \"почти неизбежен\". ЕС все пак още се надява да го избегне. След като Мей обяви намеренията си да поиска ново отлагане на Брекзит, Брюксел очаква да разбере най-късно до понеделник какво има предвид премиерът. Има три опции. Ако двете страни не успеят да се съгласят за пътя напред, Великобритания ще напусне ЕС на 12 април без сделка. Ако депутатите гласуват за сделката на Мей, Великобритания почти със сигурност ще може да забави Брекзит до 22 май. Запознати източници от ЕС обаче смятат, че най-вероятният вариант е дълго отлагане. Може ли ЕС да откаже дълго отлагане? Всички държави - членки на ЕС, трябва единодушно да подкрепят удължаване на разговорите за Брекзит. Те могат и да откажат, но това е малко вероятно. Франция,  изглежда, най-неохотно приема идеята , но не се очаква президентът Еманюел Макрон да наложи вето. Колко дълго? Девет месеца, една година, може би повече. Споменават се няколко идеи, но никой не знае. Лидерите на ЕС ще вземат решение следващата сряда според това какво ще поиска Великобритания. Високопоставени служители в ЕС се опасяват, че евентуалното присъствие в ЕС на една шумна и трудна за контролиране Великобритания в продължение на 21 месеца - лимита за отлагането на Брекзит - може да разруши ЕС отвътре. Какво би значело удължаването за Великобритания? От една страна, нищо няма да се промени. Великобритания ще остане членка на ЕС с всички произтичащи от това права и задължения. За някои държави това е проблем. Според дипломати Обединеното кралство ще трябва да се съгласи да не пречи на преговорите за многогодишната финансова рамка на ЕС и на избора на нови лидери на евроинституциите по-късно тази година. Великобритания ще трябва да плаща годишните си вноски в бюджета на ЕС и да участва в изборите за Европейски парламент. Може ли Великобритания да избегне евроизборите? Не. Бившият премиер Гордън Браун предложи непреки избори, с които делегация депутати да бъде изпратена от Уестминстър в Европейския парламент. Тази система бе използвана за новите държави членки, присъединяващи се в година на избори, но няма да е толкова лесно приложима за излизаща от ЕС страна. Подобно решение би изисквало промяна в Договора на ЕС, ратифицирана от всички страни членки, процес, който може да отнеме повече от две години. Официални лица от ЕС ще настояват изборите да се състоят. В противен случай всеки европейски гражданин би могъл да оспори решенията на съюза в съда, твърдейки, че той не е демократично съставен в съответствие с договорите, ако Великобритания не е участвала в евроизборите.", "date": "2019.04.03", "title": "Новият план на Мей за Брекзит: Какво съдържа и има ли шанс ЕС да го одобри"}
{"url": "https://www.dnevnik.bg/politika/2019/04/03/3414077_na_purvo_chetene_parlamentut_reshi_da_se_spira/", "text": "На първо четене днес парламентът прие да се спира месечната помощ за дете при пет неизвинения отсъствия от училище за съответния месец. Същата мярка ще се прилага при тридневно отсъствие без извинителна причина от предучилищна група. Промените са в Закона за социално подпомагане и са по инициатива на ГЕРБ с мотив да се намалят броят на отпадащите ученици и неграмотността. Помощта за първокласници, чийто размер в момента е 250 лева, да се изплаща на два транша, а не в началото на годината, както е в момента, реши още парламентът на първо гласуване. Втората част от сумата ще се получава, ако детето продължи образованието си във втори клас. Депутатите решиха още получаването на месечни социални помощи да се обвърже с полагането на общественополезен труд от безработни лица в трудоспособна възраст. Внесените от ГЕРБ текстове кореспондират с предложения на депутати от БСП социални помощи да се получават само ако децата посещават училище. Законопроектът на левицата, чиито депутати не участват в заседанията от месец и половина, не бе подкрепен днес. На първо четене бяха приети и инициираните от \"Обединените патриоти\", според които ще се спират социалните помощи на трайно безработни, ако те демонстрират висок стандарт на живот.", "date": "2019.04.03", "title": "На първо четене парламентът реши да се спира месечната помощ за дете при пет неизвинени отсъствия"}
{"url": "https://www.dnevnik.bg/politika/2019/04/03/3414081_valeri_simeonov_ako_biah_predsedatel_na_konpi_shtiah/", "text": "Аз ако бях, щях да се оттегля за да не преча на следствието. Ама не съм Георгиев и не мога да говоря от негово име.\" Така лидерът на НФСБ Валери Симеонов отговори на въпрос дали председателят на Комисия за противодействие на корупцията и за отнемане на незаконно придобитото имущество (КПКОНПИ) Пламен Георгиев трябва да подаде оставката. Комисията е известна със старата абревиатура КОНПИ (бел. авт.). \"Стига с тоя КОНПИ. Колко време ще говорим за председателя на КОНПИ. Нека да се установи там какви нарушения има, има ли нарушения. Има някакъв спор била ли тази тераса негова, не била ли\", показа раздразнение от темата Симеонов. Президентът прекалено дълбоко нагази в политическата кал, каза Симеонов за свикания на 8 април Консултативен съвет за националната сигурност (КСНС). Президентът Румен Радев свика съвета  за борбата с корупцията във високите етажи на властта . \"Можеше да запази рейтинга си, но явно има някакви други цели. Негово право, негова работа. Не бих желал да го коментира\", допълни още Симеонов. После уточни, че Радев има политически цели. За Пламен Георгиев има публикации за несъответствия при обявени от него жилищни придобивки и записано в документи за сделките,  но той отказва да ги обясни. За несъответствието в данните за средствата на Георгиев четете  тук.  Какви обяснения даде Георгиев за имотите си четете  тук.", "date": "2019.04.03", "title": "Валери Симеонов: Ако бях от антикорупционната комисия, щях да се оттегля, да не преча на следствието"}
{"url": "https://www.dnevnik.bg/sport/2019/04/03/3414080_simeon_shterev_shte_vodi_jenskiia_otbor_po_borba_na/", "text": "Бронзовият медалист от олимпийските игри в Сеул 1988 Симеон Щерев ще води женския национален отбор по борба на Русия, съобщи Би Ти Ви. Треньорът, който беше в основата на успешната кариера на Станка Златева, вече се е разбрал с руската федерация. Той обаче няма да води отбора на европейското в Букурещ от 8 до 14 април. Очаква се той да дебютира на поста в голямо състезание на европейските игри в Минск. Големите успехи на Щерев като треньор са свързани със Златева, която е сребърна медалистка от игрите в Пекин 2008 и Лондон 2012. Бившата състезателка е още петкратна световна и шесткратна европейска шампионка. За последно Щерев работи с женския отбор на Китай, а преди това ръководи състава на Азербайджан.", "date": "2019.04.03", "title": "Симеон Щерев ще води женския отбор по борба на Русия"}
{"url": "https://www.dnevnik.bg/bulgaria/2019/04/03/3414089_izbiratelna_komisiia_obiavi_poruchka_za_naem_na_3_hil/", "text": "Централната избирателна комисия (ЦИК) обяви обществена поръчка за наемане на 3 хил. машини за гласуване на изборите за Европейски парламент на 26 май, съобщава БНТ. Максималната прогнозна стойност на поръчката е 7.5 млн. лв. без ДДС. Срокът за доставка на машините в избирателните секции е 25 май. ЦИК ще се обърне за съдействие към Българската академия на науките и към Софийския университет за осигуряване на специалисти за сертифицирането и одитирането на машините. В неделя председателят на Цeнтралната избирателна комисия Стефка Стоева, цитирана от БНР, съобщи, че  машинното гласуване на евроизборите е под въпрос . Въпреки че обществената поръчка за доставка вече е факт, от комисията се оплакаха, че няма институция, която да сертифицира машините за изборите. \"Всички държавни органи отказват да изпълнят тази дейност, защото казват, че не е в тяхната компетентност и не разполагат с такава възможност\", заяви новият председател на ЦИК Стефка Стоева. Тя увери, че това не е заплаха за провеждането на изборите. В три хиляди секции трябва да се гласува с машини на евроизборите, в шест хиляди - на местните през есента. Засега обаче пет държавни агенции, сред които ДАНС и агенцията по метеорология, са отговорили официално, че нямат отношение към сертифицирането на машините. Говорителят на ЦИК Александър Андреев не каза кой трябва да предприеме съответните стъпки. \"Ние сме изправени пред различни въпроси, за да не кажем проблеми, които следва да бъдат решени и те не са от компетентността на ЦИК. Това, което е необходимо, ние ще го направим, за да може да се случи машинното гласуване\", допълни той.", "date": "2019.04.03", "title": "Избирателната комисия обяви поръчка за наем на 3 хил. машини за гласуване"}
{"url": "https://www.dnevnik.bg/bulgaria/2019/04/03/3414090_v_zaiavleniiata_za_podmiana_na_lichni_dokumenti_shte/", "text": "В заявленията за подмяна на лични карти и паспорти ще има по-малко графи за попълване. Това следва от промени в Закона за българските лични документи, които правителството предлага. Гражданите ще попълват данни за родителите си и съпруга си или законния си представител само когато кандидатстват за издаването на първи документ за самоличност. При всяко следващо попълване администрацията няма да изисква такава информация. С измененията в закона ще бъде записано, че лична карта, паспорт и документ за самоличност на чужденци, получили убежище, статут на бежанец или хуманитарен статут се издава в срок до 30 дни при обикновена услуга, а при бърза - до 10 работни дни. Регламентира се и срокът за предоставяне на данни от информационните фондове за българските лични документи - до 14 дни от регистриране на искането или подадено писмено заявление. В Закона за Министерството на вътрешните работи се определят сроковете и редът за издаване и оспорване на становища за съответствие на инвестиционни проекти, строежи, обекти, инсталации и съоръжения с правилата и нормите за пожарна безопасност, издавани от органите за пожарна безопасност и защита на населението по реда на ЗМВР. Целта на изменението е да се облекчат административните процедури за гражданите.", "date": "2019.04.03", "title": "В заявленията за подмяна на лични документи ще има по-малко графи за попълване"}
{"url": "https://www.dnevnik.bg/sport/2019/04/03/3414084_borisov_obsudi_razvitieto_na_boinite_sportove_s_shefa/", "text": "Министър-председателят Бойко Борисов се срещна с президента на Европейския съюз по джудо Сергей Соловейчик, за да обсъдят развитието на бойните спортове в България. Фокусът на разговора между двамата е бил потенциалната кандидатура на страната за домакинство на европейско първенство по джудо за мъже и жени през 2022 г. През 2019 г. България беше домакин на Европейска купа за жени, а през 2020 г. ще се проведе Европейска купа при мъжете, която носи точки за класиране на олимпийски игри. По време на срещата беше изтъкнато силното представяне на престижни състезания от страна на българските състезатели по джудо в последните месеци. Бяха обсъдени и прекрасните условия за предолимпийска подготовка и бързо физическо възстановяване, които предлагат българските спортни бази като ВСК \"Белмекен\", \"Спортпалас\", край Варна и др. Премиерът Борисов е изпратил поздрави на президента на Русия Владимир Путин. В началото на седмицата президентът на европейското джудо се срещна с министъра на спорта Красен Кралев и председателя на българската федерация Румен Стоилов. Кралев и Соловейчик са обсъдили възможността за привличане на чуждестранни специалисти и организирането на международен семинар за треньори, които да помагат за развитието на детско-юношеските школи по джудо в България.", "date": "2019.04.03", "title": "Борисов обсъди развитието на бойните спортове с шефа на европейското джудо"}
{"url": "https://www.dnevnik.bg/evropa/2019/04/03/3414098_ikea_shte_izprobva_na_oshte_pazari_otdavaneto_na/", "text": "Шведската мебелна верига ИКЕА (IKEA) ще разшири обхвата на програмите, с които изпробва възможността да дава мебели под наем в опит да се отдалечи от бизнес модела за продажба на евтино, лесно заменимо обзавеждане заради нарастващите притеснения за околната среда, информира \"Ройтерс\". Най-голямата мебелна компания в света  за първи път през февруари спомена , че проучва възможността за мебели на лизинг. Днес тя конкретизира плановете си на събитие в първия й \"устойчив\" магазин в град Карст, Западна Германия. ИКЕА реши да прави повече в подкрепа на кръговата икономика, тъй като мнозина млади потребители посочват, че искат да намалят до минимум влиянието си върху околната среда и предпочитат да вземат под наем редица стоки от облекло до автомобили. Бизнес моделът на веригата вече бе поставен под натиск от възхода на онлайн търговията и засилващата се неохота на по-младите потребители да пътуват до магазините й, често отдалечени от градовете, откъдето да вземат модулни мебели, които да сглобят сами в домовете си. ИКЕА, чиито глобални продажби достигнаха 39 млрд. евро (44 млрд. долара) миналата година, съобщи, че възнамерява да разработи оферти за лизинг, основаващи се на абонаменти, за да насърчи многократното използване на продуктите, преди те да бъдат рециклирани. Компанията вече се ангажира до 2030 година всичките й продукти да бъдат произвеждани от възобновяеми материали, които могат да бъдат рециклирани, както и да разработва стоки, които да бъдат използвани многократно, поправяни и рециклирани. През 2018 г. тя е обработила 1 милион поръчки за резервни части за поправка на продукти. ИКЕА вече започна да изпробва различни схеми за даване на мебели под наем в Холандия, Швеция, Швейцария и Полша и цели догодина на разшири тестовете до всички 30 пазара, на които работи. В Швеция и Швейцария се изпробва предоставяне на мебели за компании по абонамент, а в Холандия - пакети за \"мебели под наем\" за студенти в сътрудничество с жилищна асоциация. /БТА", "date": "2019.04.03", "title": "ИКЕА ще изпробва на още пазари отдаването на мебели под наем"}
{"url": "https://www.dnevnik.bg/razvlechenie/2019/04/03/3414101_lee_scratch_perry_i_mad_professor_idvat_za_purviia_si/", "text": "Двама от най-известните и влиятелни изпълнители в дъб и реге музиката - Лий \"Скрач\" Пери (Lee \"Scratch\" Perry) и Нийл Фрейзър, известен като Mad Professor, ще направят първото си съвместно участие в София на 2 юни в \"Маймунарника\". Тандемът идва със своята саунд система, обявиха организаторите от Reel Feel. 83-годишният ямайски продуцент Lee \"Scratch\" Perry е основна движеща фигура и истински пионер в развитието на дъб и реге музиката още от 70-те години насам. През годините работи с редица известни музиканти като Боб Марли и The Warriors, Junior Marvin, The Longos, Max Romeo, \"Бийсти бойс\", Ейдриън Шерууд, Ари Ъп и The Clash. Започва да се занимава с музика в родния си Кингстън, където започва работа в Studio One, където става известен с влечението си към необичайните звукови ефекти и експериментите в областта на звукозаписа. Нийл Фрейзър получава псевдонима си Mad Professor (\"Лудия професор\") още като дете заради нестихващия му интерес към експерименти с електрониката. Когато е на 10 години, сам си прави радио- и телефонна система. След това животът го отвежда към музиката и така се превръща в световноизвестен дъб продуцент и звуков инженер, отличаващ се с оригиналните си продукции и ремикси. Работил с едни от водещите имена в жанра, сред които освен Lee \"Scratch\" Perry са още Роби, Джони Кларк, Пат О`Бентън, Джа Шака и Хорас Анди. Извън традиционното реге и дъб е имал съвместни проекти и с Jamiroquai, Sade, Massive Attack и The Orb. Един от най-известните му проекти е ремиксираната версия на втория албум на Massive Attack от 1995 г., озаглавена No Protection. Билетите за събитието са на цена 35 лв. и от днес, 3 април, вече се предлагат в мрежата на \"Ивентим\".", "date": "2019.04.03", "title": "Lee \"Scratch\" Perry и Mad Professor идват за първия си концерт в София"}
{"url": "https://www.dnevnik.bg/sport/2019/04/03/3413958_snimka_na_denia_kraliat_na_futbola_i_negoviiat/", "text": "Легендарният Пеле и новата френска звезда Килиан Мбапе позират, след като се срещнаха в Париж за промоционално събитие на швейцарската марка часовници Hublot. Бразилецът, който е трикратен световен шампион, даде съвети на 20-годишния Мбапе.", "date": "2019.04.03", "title": "Снимка на деня: Краля на футбола и неговият наследник"}
{"url": "https://www.dnevnik.bg/kultura/2019/04/03/3414076_na_pokriva_na_nacionalnata_biblioteka_shte_ima/", "text": "Вчера започна ремонтът на покрива на Националната библиотека \"Св. св. Кирил и Методий\". Той ще продължи 90 дни, стойността му е 782 400 лв., а част от покрива ще бъде снабдена със съоръжение за снайперисти. Информацията беше обявена на брифинг в библиотеката, в който участваха директорът на институцията Красимира Александрова, както и представител на компанията \"Биас-С\" ООД, която извършва ремонта. Александрова заяви, че ще бъде подменена отлепилата се миналата година каменна пластика. Става дума за 28 елемента, които тежат по над 300 кг. Ще бъде подменен и големият оберлихт - плоскостите от прозрачния покрив. През февруари, 2017 г. няколко от тях  паднаха и раниха човек , а през 2016 г.  покривът протече след обилни дъждове . По време на ремонтните дейности библиотеката няма да спира да работи. На журналистически въпрос дари парите са достатъчни за цялостен ремонт, или това е временна мярка, Александрова отговори, че за цялостен ремонт на сградата са необходими милиони левове. Библиотеката се нуждае от смяна на електрическата инсталация, на ВИК инсталацията, на парното отопление, на дограмите, както и от измазване на фасадата. \"Смятам за разумно да се работи поетапно, а затварянето на библиотеката е недопустимо\", отбеляза Александрова. Представителят на строителната компания \"Биас-С\" ООД инж. Николай Борисов коментира, че е трудно да се работи по сграда, която е построена преди 65 години и никога не е ремонтирана основно. Строителните дейности са съобразени с отпуснатите от Министерството на културата средства. А за да се предотвратят бъдещи течове, на покрива ще бъде направена хидроизолация. На журналистически въпрос дали на покрива ще има площадка за снайперисти Борисов отговори утвърдително. Той изтъкна, че частта на покрива, която гледа към Св. Александър Невски\", предлага отлична видимост към храма, така че и в момента там често биват разполагани снайперисти. \"Част от керемидите са натрошени именно заради снайперистите, затова ще направим специално съоръжение за тях. Керемидите ще бъдат заздравени и ще има коридор, по който те да преминават\", уточни той.  На въпрос на \"Дневник\" какво е състоянието на документите, които бяха увредени от течовете на покрива на библиотеката, Александрова отговори, че те не са били много и вече са преминали през реставрация. \"На този етап мога да кажа, че няма увредени документи\", беше категорична тя.", "date": "2019.04.03", "title": "На покрива на Националната библиотека ще има съоръжение за снайперисти"}
{"url": "https://www.dnevnik.bg/sport/2019/04/03/3414099_pravitelstvoto_zadviji_kandidaturite_za_svetovnoto_i/", "text": "България направи още една крачка към подаването на обща кандидатура с Гърция, Сърбия и Румъния за домакинство на световното първенство по футбол през 2030 г. и европейското първенство по футбол през 2028 г. Днес правителството одобри проект за създаване на организационен комитет между четирите балкански страни. \"Инициативният организационен комитет ще се състои от четирима представители на всяка от страните. Освен отговарящите за спорта министри или техните представители, като членове той ще включва по едно официално лице от всяка от страните и двама представители от националните футболни асоциации\", обясниха от Министерския съвет. Членовете на организационния комитет ще бъдат номинирани от участващите страни при подписването на меморандума за разбирателство. Комитетът ще се ангажира с предварителната подготовка, свързана с подаването на съвместните кандидатури за домакинство на двата футболни форуми. В петък в Белград ще се проведе поредната оперативна среща по подготовката за кандидатстване. Президентът на Българския футболен съюз (БФС) Борислав Михайлов, който  присъстваше на предишната среща в сръбската столица , този път ще пропусне събитието. От българска страна ще участват вицепрезидентът на БФС Йордан Лечков и координатора на проектите за домакинство на световното и европейското Борис Станков. През февруари Михайлов обяви, че  България изостава най-много от четирите държави . \"Мен като президент на футболния съюз най-много ме интересуват стадионите, защото ние нямаме един нормален стадион, на който да провеждаме мачове. Дори и \"Васил Левски\", каза той на работната среща в София. Тогава Кралев заяви, че не е ясно колко ще струва на България кандидатстването. \"Мога да ви уверя, че всички правителства са взели този проект на сериозно. Преди да представим конкретика за цялата инфраструктура, която трябва да бъде изградена, всяка страна е направила съответните стъпки да приведе инфраструктурата си в положение, което да е максимално адекватно на двата проекта.\" \"Относно магистралите - аз съм убеден, че дотогава магистрала \"Хемус\" ще бъде завършена. Много малко остава за завършване на връзката между София и Белград. Също малко работа остава и да направим връзката между София и Атина\", каза още Кралев.", "date": "2019.04.03", "title": "Правителството задвижи кандидатурите за световното и европейското по футбол"}
{"url": "https://www.dnevnik.bg/biznes/2019/04/03/3414106_kompaniia_ot_sauditska_arabiia_shte_stroi/", "text": "Консорциум Аркад\" е избран за изпълнител за строителството на транзитния газопровод от турската до сръбската граница, който се явява част от трасето на \"Турски поток\". Това обяви по време на изслушване в Народното събрание енергийният министър Теменужка Петкова, цитирана от БНР. Тя съобщи, че изборът на строител е факт след успешно приключилата трета фаза на пазарния тест за резервиране на капацитет на тръбата. В края на февруари премиерът Бойко Борисов бе на посещение в Саудитска Арабия и  покани местните инвеститори  в България. Изборът е направен след обявяването на обществена поръчка, обявена от \"Булгартрансгаз\" ЕАД. \"Консорциум Аркад\" е предложил икономически най-изгодната оферта по предварително обявения критерий за възлагане \"оптимално съотношение качество/цена\" , се разбира от публикация на сайта на \"Булгартрансгаз\". В консорциума влизат \"Аркад Ей Би Би С.п.А\". – Италия, и \"Аркад Енджиниъринг енд Констракшънс Къмпъни\" – Саудитска Арабия. Избраният консорциум е поискал 2.15 млрд. лв. без ДДС за изпълнение на проекта за 615 дни. Това го вмества в определения от държавната компания бюджет от 2.28 млрд. лв. без ДДС, съобщава \"Капитал\". Така формулира изборът и министърът на енергетиката Теменужка Петкова - че цената \"дава възможност да влезем в бюджета на обществената поръчка\". Три обединения подадоха оферти  за участие в процедурата - Д3ЗД Консорциум \"Газово развитие и разширение в България\" (ГРРБ), Обединение от \"ОТ Industries Fovallkozo Zrt., OT Industries – KVV Kivitelezo Zrt.\" и Обединение \"Консорциум Аркад\". До оценка на офертите и отваряне на ценови предложения са допуснати: Д3ЗД Консорциум \"Газово развитие и разширение в България\" (ГРРБ) и Обединение \"Консорциум Аркад\", съобщава газовият доставчик. \"Булгартрансгаз\" иска да плати строежа на новия газопровод разсрочено, за период от 10 години. Arkad e най-голямата компания в Саудитска Арабия за енергийни услуги. Има голям опит в изграждането на газо- и нефтопроводи, сочи справка на \"Капитал\". ", "date": "2019.04.03", "title": "Компания от Саудитска Арабия ще строи продължението на \"Турски поток\" през България"}
{"url": "https://www.dnevnik.bg/bulgaria/2019/04/03/3414145_prokuraturata_poiska_kmetut_na_sozopol_da_bude/", "text": "Софийската градска прокуратура (СГП) поиска от Специализирания наказателен съд да отстрани от длъжност кмета на Созопол Панайот Рейзи, както и главния счетоводител в общината Златка Мусева. Двамата са обвинени заедно с техен съучастник, че са  присвоили над 2 млн. лв. от общината  от 29 август 2014 г. до 27 март 2017 г. Разследват се 33 отделни деяния, съобщиха от прокуратурата. Кметът на Созопол и главният счетоводител изплащали суми от бюджета на общината по фактури за извършени строително-монтажни дейности. Като основание за банковите преводи се сочели договори за извършените ремонти, но сумите постъпвали по сметка на физическо лице, което нямало връзка с фирмата изпълнител. За улесняване на присвояването кметът на Созопол и главният счетоводител са извършили и документни престъпления, като съзнателно се ползвали фалшиви или подправени документи - договори и фактури. Прокуратурата е поискала кметът на Созопол и главният счетоводител да бъдат отстранени от длъжност, тъй като обвинението е за умишлено престъпление, извършено във връзка с работата им. Според прокуратурата има достатъчно основания да се смята, че служебното им положение ще създаде пречки за обективното разследване по делото. Първоначално СГП повдигна обвинение на Панайот Рейзи на 11 март, а на 1 април обвинението спрямо него е конкретизирано, като са  посочени съучастниците му и точния размер на присвоената сума . Главният счетоводител на общината Златка Мусева също е с обвинение от 1 април. На 28 март на третия участник в престъпнаха схема - Венцислав П., също е повдигнато обвинение.", "date": "2019.04.03", "title": "Прокуратурата поиска кметът на Созопол да бъде отстранен от длъжност"}
{"url": "https://www.dnevnik.bg/evropa/2019/04/03/3414127_evrokomisiiata_prez_poslednite_godini_vurhovenstvoto/", "text": "Европейската комисия поставя началото на процес на размисъл за върховенството на закона в Европейския съюз, като посочва възможни варианти за бъдещи действия, предаде пресслужбата на институцията. През последните години върховенството на закона в Европа е подложено на все по-голям натиск, се отбелязва в съобщението. Според Еврокомисията опитът от миналото показва, че са необходими действия за повече популяризиране на върховенството на закона и за ранно предотвратяване на рисковете за него, както и ефективни действия, когато възникнат подобни проблеми в ЕС. Възможни варианти за в бъдеще В момента Еврокомисията използва няколко инструмента за наблюдение, оценка и действия при проблеми с върховенството на закона в държавите членки. Такива са процедурата по  член 7 от Договора за ЕС  (задействана срещу Полша и Унгария), производствата за установяване на нарушения,  европейския семестър , информационното табло на ЕС в областта на правосъдието и механизма за сътрудничество и проверка (МСП). Според Еврокомисията има три групи дейности, които биха допринесли за по-ефективно прилагане на принципите на правовата държава в ЕС:  стандартите и съдебната практика, отнасящи се до върховенството на закона, невинаги са достатъчно добре познати на национално равнище. За да се промени това, трябва да се положат повече усилия за популяризирането на тези стандарти и съдебна практика на национално ниво. Това може да стане с осведомителни кампании, общи за ЕС подходи, които да помагат за насърчаването на култура на зачитане на върховенството на закона сред институциите и професионалистите, участие на гражданското общество на регионално и местно равнище. -   въпреки че държавите членки носят основната отговорност за това върховенството на закона да се зачита на национално равнище, ЕС може да подкрепи ключовите системи и институции. Редовното сътрудничество и диалог биха могли да допринесат за по-задълбочено разбиране на ситуацията и промените в сферата на върховенството на закона в държавите членки, а също и за решаването на ранен етап на проблемите, свързани с върховенството на закона. -   разнообразните предизвикателства във връзка с върховенството на закона изискват разнообразни ефективни ответни действия. Комисията ще продължи да следи за правилното прилагане на правото на ЕС чрез производствата за установяване на нарушения. В специфични области може да са подходящи различни подходи, какъвто е случаят с предложението на Комисията ЕС да спре, намали или ограничи достъпа до финансиране при слабости във върховенството на закона. Освен това може да се помисли за подобрения на действащата уредба за принципите на правовата държава, включително възможността за ранно информиране на Европейския парламент и Съвета и подкрепа от тяхна страна, както и ясни графици за продължителността на диалозите. Първият заместник-председател на Комисията Франс Тимерманс заяви: \"Способността на съюза да отстоява върховенството на закона днес е по-жизненоважна от всякога. Първо, защото това е въпрос на основни ценности, на това \"кои сме ние\". Второ, защото функционирането на ЕС като цяло зависи от спазването на принципите на правовата държава във всички държави членки\". По думите му \"сега е моментът да помислим заедно с всички институции, държавите членки, различните органи и заинтересовани страни за това как да се защити и укрепи върховенството на закона в съюза\". Еврокомисията предвижда през юни да представи своите заключения и предложения.", "date": "2019.04.03", "title": "Еврокомисията: През последните години върховенството на закона е под все по-голям натиск"}
{"url": "https://www.dnevnik.bg/sviat/2019/04/03/3414128_bulgarskite_potrebiteli_shte_mogat_da_vidiat_koi/", "text": "Каква реклама във \"Фейсбук\" купуват основните политически партии в България и към кого я изпращат – на тези въпроси потребителите ще могат да си отговорят в идните седмици. Това може да се случи с помощта на приложението Who Targets Me, което анализира анонимните данни за реклама във \"Фейсбук\" и вече е активно в България. Те се събират с помощта на безплатен софтуер, който може да бъде инсталиран за браузърите Chrome и Firefox от  тук . Няколко дни след инсталирането програмата предоставя персонализирана информация за политическите реклами, които потребителят вижда, и информация за това по какви критерии са таргетирани с конкретната реклама. Как работи Потребителят трябва да създаде свой анонимен профил, в който отбелязва възрастта, пола, локацията си и политическите възгледи. Софтуерът събира показаните във \"Фейсбук\" реклами и информацията за таргет групата им и ги добавя към базата данни на Who Targets Me, като за политическите такива показва и на самия потребител персонализирана извадка. Приложението и събраните от него данни могат да бъдат изтрити по всяко време. За анализ на информацията проектът си сътрудничи с изследователи от институции като Оксфордския университет и Лондонското училище по икономика. До момента над 10 000 доброволци в над 42 държави са инсталирали софтуера. Who Targets Me е активен от две години насам и досега регистрира основно не дезинформация и пропаганда на чужди актьори, а послания на основните политически партии. В България засега се следят страниците на ГЕРБ, БСП, \"Обединени патриоти\", Движение за права и свободи - Община Никопол, Веселин Марешки, Socialist International SI, ДСБ, Презареди БГ, ПП \"Атака\", но потребителите могат да изпращат на изследователите и информация за страниците на други политически сили, които да бъдат включени в списъка, обясни съоснователят на проекта Сам Джефърс пред \"Дневник\". Защо е важно \"Политическите реклами в социалните мрежи са по-евтини и по-тясно таргетирани отвсякога\", пишат създателите на Who Targets Me на сайта си. \"Нещо повече - показват се веднъж и изчезват. Досега няма постоянен архив на рекламите, за които политическите кампании да бъдат държани отговорни (или които да бъдат разследвани по-сериозно, ако има съмнения за нередности). Макар това да се променя, големите платформи все още не правят достатъчно, а изборните регулатори по света не могат да настигнат проблема. В сегашното положение всеки, който има кредитна карта и профил в социалните мрежи - независимо дали е местен кандидат или държава, опитваща да подкопае демокрацията - може да таргетира избиратели със специфични реклами, създадени да повлияят на политическите им убеждения. Ние смятаме, че най-добрата кампания за прозрачност е да опиташ да създадеш прозрачност.\"", "date": "2019.04.03", "title": "Българските потребители ще могат да видят кои партии им пращат реклами във \"Фейсбук\" и защо"}
{"url": "https://www.dnevnik.bg/biznes/imoti/2019/04/03/3414166_v_bulgariia_blizo_2_ot_ofis_ploshtite_se_spodeliat_i/", "text": "Обемът на споделените офис площи в София към началото на годината възлиза на 33 000 кв. м, което се равнява на малко под 2% от общото предлагане на клас А и Б офиси. Това показва проучване на консултантската компания Cushman&Wakefield, чийто стратегически партньор за България е Forton. Делът на споделените работни пространства в София е съпоставим с Варшава, Прага, Стокхолм, се вижда от графика към проучването, и по-висок отколкото, например, в Рим, Хамбург, Франкфурт, Будапеща. \"Данните на Cushman&Wakefield показват, че делът на coworking площите в София е сходен с останалите европейски пазари, с малки изключения като Лондон и Амстердам, където той е значително по-висок. Бързият ръст на този модел се свързва с предприемаческата култура, разцвета на технологичния сектор и стартъпите като явление, които присъстват все по-осезаемо в България, а заради това и очакванията са броят на този тип проекти да нарасне. В същото време все повече от големите офис проекти разполагат със собствени зони за споделени офиси, за да осигурят по-голяма гъвкавост на наемателите. В Европа най-големият пазар на споделени работни пространства като квадратура има Лондон - над 1 млн. кв. м или 4.6% от общия обем офис площи в града, сочи докладът. Амстердам пък е градът с най-висок процент на споделени работни площи спрямо традиционните офиси – почти 6%. Съществува тясна връзка между цената на традиционните офис площи и увеличаването на споделените работни места.", "date": "2019.04.03", "title": "В България близо 2% от офис площите се споделят и делът ще продължава да расте"}
{"url": "https://www.dnevnik.bg/evropa/2019/04/03/3414169_timermans_vijda_shans_monitoringut_za_bulgariia_i/", "text": "Все още има възможност дори преди края на мандата на тази Европейска комисия механизмът за наблюдение на България и Румъния да бъде прекратен. Това заяви зам.-председателят на Еврокомисията Франс Тимерманс на пресконференция, посветена на  върховенството на закона , предаде БТА. По неговите думи за тази цел препоръките на комисията за България и Румъния трябва да бъдат приложени. Иначе ще бъде много трудно да постигнем това, добави той. \"В България остава още много работа, но много бе и постигнато в областта на върховенството на закона. Механизмът за наблюдение бе създаден, за да се решат проблеми, които трябваше всъщност да бъдат решени преди приемането на страните в ЕС. Имам известни опасения, защото България и Румъния бяха приети в ЕС през 2007 г., а вече сме 2019 г. и все още не сме решили всички проблеми, които трябваше да бъдат решени преди присъединяването\", посочи Тимерманс. \"Трябва да имаме предвид този урок, когато започваме бъдещи преговори за присъединяване - въпросите за върховенството на закона, разделението на властите. Тези въпроси трябва да бъдат предварително решавани. Бях голям защитник на приемането на България и Румъния, това трябва да бъде ясно. Очакването механизмът бързо да реши въпроси, които още предварително е трябвало да бъдат решени, бе прекалено оптимистично\", коментира той. \"В Румъния на основата на механизма бе постигнат огромен напредък в борбата с корупцията дори на високите управленски равнища. Румънската съдебна система през годините повишаваше ефективността си, имаше хора, поставени зад решетките. Сега има отстъпление. Трябва да се погрижим това да не се закрепи със закони и да се създадат условия за безнаказаност\", допълни Тимерманс. Той призова правителството на Румъния спешно да предприеме действия, за да се върне на пътя на напредъка в усилията за борба с корупцията. Тимерманс предупреди румънското правителство да не създава безнаказаност за осъдени за корупция. По неговите думи в противен случай Еврокомисията ще бъде принудена да предприеме незабавни решителни действия в рамките на правомощията, с които разполага. В отговор на въпроси на пресконференция Тимерманс посочи, че Румъния се очаква да реагира до дни. Той настоя румънският кандидат за европейски главен прокурор Лаура Кьовеши  да бъде оставена да участва спокойно  в състезанието, в което бе предпочетена от Европейския парламент. Имал съм възможност в продължение на години да работя с Кьовеши, тя е много качествен юрист, поздравявам я за смелостта, добави той.", "date": "2019.04.03", "title": "Брюксел: В България и Румъния още има проблеми, които трябваше да решат преди влизането в ЕС"}
{"url": "https://www.dnevnik.bg/sport/2019/04/03/3414071_inter_shte_sudi_bekum_zaradi_imeto_na_amerikanskiia_mu/", "text": "Италианският футболен клуб \"Интер\" ще заведе дело срещу Дейвид Бекъм заради името на отбора му в САЩ, съобщава Calciomercato. Причина е името, което бившият английски национал избра за тима си, с който ще влезе в Мейджър лийг сокър (МЛС) през 2020 г. - \"Клуб интернасионал де футбол Маями\", наричан \"Интер\" (Маями). Заради сходството правният отдел на италианския клуб е провел консултации в последните месеци заради името на тима от Маями. Миланският клуб вече е подал своята жалба до Комитета за търговските марки. Ще бъде направен анализ и ще се вземат предвид позициите на двата клуба, преди да се стигне до избор. Може да се стигне до решение за регистриране на ексклузивна марка, което ще даде предимство на \"Интер\". От клуба на Бекъм контрират, че пълното име на италианския отбор е \"Интернационале\". Те добавят, че по света има няколко клуба, в чието име \"Интер\" присъства. \"Интер\" (Маями) беше създаден от Бекъм през 2018 г., като тимът се готви да влезе в МЛС през 2020 г. Две години по-късно се очаква тимът да има и свой собствен стадион, който ще бъде построен до летището в Маями. Преди години друг италиански клуб \"Ювентус\" имаше подобен спор с румънския \"Ювентус\" (Букурещ). Тогава  \"бианконерите\" заведоха дело заради идентична емблема , която румънците използваха, и ги принудиха да я сменят. Името на румънския тим обаче се запази.", "date": "2019.04.03", "title": "\"Интер\" ще съди Бекъм заради името на американския му отбор"}
{"url": "https://www.dnevnik.bg/tehnologii/2019/04/03/3414177_vivakom_e_gotova_da_raboti_s_5g_mreja_ot_2020_g/", "text": "Телекомът \"Виваком\" е готов още от следващата година да започне да работи с 5G мрежите. За целта се чака решение на Комисията за регулиране на съобщенията, с която компанията работи за по-бързото навлизане на услугата. Това обясни главният технически директор на \"Виваком\" Радослав Златков. По думите му телекомът разполага с необходимото оборудване да разработи 5G мрежата на българска територия. Все още обаче ниският честотен спектър, с който работи мрежата, се контролира от военните и именно заради това се чакат действията на регулатора за разпределяне на честотите. \"Сега идва ред на държавата – да разпредели необходимия честотен спектър между желаещите оператори и да ни съдейства в максимална степен в етапа на изграждане на инфраструктурата. Със сегашния режим за смяна на оборудването, подготовката за масово пускане на 5G може да отнеме до 2 години\", уточни Златков. Той каза още, че на Световния мобилен конгрес, който се проведе през февруари в Барселона, са били показани редица устройства, работещи с 5G мрежа. Именно достъпните крайни устройства са в основата на масовото прилагане на технологията. По думите на Златков все повече такива устройства навлизат на българския пазар. \"Виваком\" е готова за 5G мрежата и вярвам, че ще сме първите в България, които ще заработят с нея. След 3 до 5 години потреблението на мобилни услуги ще е още по-голямо, което ще намали и качеството им. Точно заради това е време да се въведе петото поколение на мрежовото свързване. Бъдете сигурни, че един ден ще се стигне и до 10G\", добави Златков и уточни, че новият хай-тек център на компанията в София вероятно ще бъде и първото място в столицата, където ще бъде пусната 5G мрежата на телекома. Според него въвеждането на 5G мрежите няма да оскъпи много мобилните услуги, тъй като в България те били едни от най-евтините.", "date": "2019.04.03", "title": "\"Виваком\" е готова да работи с 5G мрежа от 2020 г."}
{"url": "https://www.dnevnik.bg/detski_dnevnik/2019/04/03/3414190_curkvata_smiata_che_strategiiata_za_deteto_otvaria/", "text": "Проектът за  национална стратегия за детето  дава твърде големи правомощия на социалните служители и на държавата, изземва функции на родителите и семейството, отваря твърде много врати за неправомерно отнемане на децата, за анонимни необосновани сигнали за родителско насилие. И в същото време не предвижда достатъчно мерки за подпомагане на семейства, които са затруднени в това да полагат нужните и достатъчни грижи за децата си. Това е  официалното становище на Светия синод  във връзка с проекта, взето преди дни в присъствието на всички митрополити. Позицията е публикувана на сайта на синода. Преди около два месеца на сайта на православната църква  също се появи становище по проекта за стратегия , в което се твърдеше, че това е позицията на архиереите. Сериозна критика и изненада тогава предизвика несъгласието на църквата да приеме пълната забрана на физическите наказания на децата. Впоследствие становището беше свалено от сайта на църквата, а неофициално от синода обясниха, че всъщност служителка в администрацията си е позволила да качи позиция, която нито е съгласувана, нито е приемана от архиереите. Окончателно одобрения вариант също излиза с множество критики към проекта за стратегия. И също дава да се разбере, че тоталната забрана за физическо насилие не трябва да се приема в планирания вид. \"Търсенето на средства за борба със случаи на физическо и психическо насилие от страна на родители над деца , пише в становището. Основният мотив е да не се хвърля вина и да не се третират всички родители в България като потенциално агресивни и безотговорни. \"Повечето български родители са добри и отговорни родители и не е справедливо те да бъдат ограничавани и заплашвани заради вината на малък процент безотговорни родители, които проявяват ниска загриженост или дори агресия спрямо децата си поради различни социално-психологически причини или слаб родителски капацитет\", се казва в становището. Примерите - изключения за злоупотреба с родителските права и престъпления на отделни родители, или случаите на домашно насилие,   за насилие срещу дете до социалните служби, казват още архиереите. Според синода по-удачна форма на превенция срещу домашното насилие е подкрепата за отговорното родителство и превенцията на домашното насилие чрез обучение за отговорно изпълняване на родителските права. \"А не изграждането на механизми за самосезиране от страна на социалните институции за намеса в семейните отношения между родители и деца по   за наличие на рискове за детето или лоши икономически условия\", се казва в документа. Митрополитите не са съгласни и с планираните мерки за ограничаване на родителските права и отнемане на деца в семейства, които нямат достатъчно материални възможности или подходящи битови условия. \"Преценката за рискова среда в семейството,  в едно домакинство, не е достатъчно основание за извеждане на децата от семейството и лишаването им от родителска грижа и емоционална връзка с биологичните им родители\", пишат архиереите. Според становището всички тези мерки поощряват възможността за   за социална закрила на детето без отчитане на специфичните отношения в семейството или на средствата за положително саморегулиране на семейния живот. \"Българското законодателство и държавната политика по закрила на детето трябва да се предпазват от делегиране на правомощия с неправомерно голям обхват по отношение на социалните служби и овластяване на професионалистите по детски грижи за сметка на правата на родителите, тъй като държавата и нейните социални служби и институции не могат да бъдат по-добър родител за детето от същинските му родители\", казват още архиереите. Мерките за закрила на детето от различните видове насилие и тормоз в семейството не следва да водят до държавна политика за омаловажаване на семейството и обезценяване на родителските права в процеса на възпитание на децата, а до  , насочена към тяхното отговорно отношение и адекватна грижа за децата в семейната и училищната среда, се казва в становището. Според митрополитите стратегията презюмира властови отношения между родители и деца и недобросъвестност от страна на родителите, неспособност за адекватна грижа и защита правата и интересите на децата. \"Това от своя страна предполага   служби и професионалисти по детски грижи в отношенията между родители и деца и допуска прилагане на крайни мерки по ограничаване на родителските права и извеждане на децата извън семейната среда\", изтъкват от църквата. При възникването на някакъв проблем, свързан с детето, тези, които са го родили, отглеждат го и го възпитават, в никакъв случай не бива да бъдат вкарвани в  и \"виновни по презумпция\", пишат митрополитите. Още по-малко стратегията следва да допуска отделяне на детето от родителите му при недостатъчни, нееднозначни и противоречиви данни за тормоз в семейството спрямо детето, допълват те. \"Мерките по закрила на детето с оглед на защита на неговите права и законни интереси по отношение на здравето, морала и живота на детето, изземващи функциите на родителите, могат да бъдат правомерни и хуманни само при ограничени обстоятелства, а не бива да бъдат  , приложими към всички родители и семейства\", отбелязват още архиереите. Те са против децата да бъдат разглеждани и обособявани \"като самодостатъчна ценност\", а техните права да се обособяват от правата на родителите и тяхното упражняване в семейството. Това според църквата води до ненужно и едностранчиво   или противопоставяне на интересите на детето на правата на родителите.", "date": "2019.04.03", "title": "Църквата смята, че стратегията за детето отваря врата за злоупотреби от социалните"}
{"url": "https://www.dnevnik.bg/evropa/2019/04/03/3414208_evrokomisiiata_zapochna_nakazatelna_procedura_sreshtu/", "text": "Европейската комисия започна наказателна процедура срещу Полша, защото според нея новият дисциплинарен режим, който дясното правителство във Варшава въведе за съдиите, е удар по независимостта на съдебната система, предаде \"Ройтерс\". Управляващата партия \"Право и справедливост\" опитва да направи съдебна реформа от идването си на власт в края на 2015 г. Според една от промените съдиите могат да станат обект на дисциплинарно разследване и санкции, ако властите сметнат, че техните решения са неподходящи. \"Този нов дисциплинарен режим подкопава независимостта на полските съдии, като не предлага достатъчни гаранции за тяхната защита от политически контрол, както изисква Съдът на ЕС\", се посочва в изявление на еврокомисията. Полският дисциплинарен съвет е съставен единствено от съдии, подбрани от Националния съдебен съвет, чиито членове бяха назначени от мнозинството на управляващите в парламента. Правителството разполага с два месеца, за да отговори на забележките на еврокомисията. Срещу Варшава вече е задействана безпрецедентна процедура за риск от нарушаване на върховенството на закона заради съдебните реформи. Тя може да доведе до това Полша да изгуби правото си на глас в ЕС. Това обаче е малко вероятно, защото Унгария, срещу която също има задействана такава процедура, заяви, че ще наложи вето. В средата на 2017 и в средата на 2018 г. еврокомисията започна две други наказателни процедури срещу Полша заради промените в разпоредбите за пенсиониране на полските съдии и последиците за независимостта им.", "date": "2019.04.03", "title": "Еврокомисията започна наказателна процедура срещу Полша заради натиск над съдиите"}
{"url": "https://www.dnevnik.bg/sviat/2019/04/03/3414214_zukurburg_ne_moje_da_obeshtae_che_shte_spre/", "text": "Фейсбук\" не може да гарантира, че няма да бъде използван за въздействие над изборите за Европейски парламент през май, заяви създателят на социалната мрежа  Марк Зукърбърг,  цитиран от агенция \"Ройтерс\". След критиките, че вероятно руски представители са използвали \"Фейсбук\" и други социални медии, за да повлияят на изборите, които изненадващо издигнаха на власт Доналд Тръмп в Съединените щати, компанията мобилизира ресурси и служители, за да подобри сигурността на изборите за европарламента през май. Зукърбърг каза, че след 2016 г. е имало редица важни избори, протекли \"относително чисто\" и при ефикасни мерки за защита на честността им. \"Със сигурност постигнахме значителен напредък. Но не, според мен никой не може да даде гаранции в свят, в който има държави, опитващи се да влияят на избори и да каже, че сме решили проблема\", каза шефът на \"Фейсбук\" в интервю пред ирландската национална радиотелевизионна компания Ар Ти И. \"Това е постоянна надпревара във въоръжаването, в която непрекъснато изграждаме защити, но и правителствата с напреднали възможности също развиват тактиките си\", добави той. Под натиска на регулаторите на ЕС за по-ефикасни действия срещу  чужда намеса в предстоящите избори  за европарламент \"Фейсбук\" миналата седмица затегна правилата за политическа реклама в Европа. Компанията освен това обяви планове за засилване на  борбата с дезинформацията  преди изборите и ще партнира с германската осведомителна агенция ДПА за по-стриктна проверка на фактите. \"Тук, в ЕС, преди предстоящите избори ние задействаме целия спектър от стратегии и инструменти, които доказаха ефикасността си при редица важни избори досега и затова очакванията ми са добри\", каза Зукърбърг в Дъблин, където е международната централа на \"Фейсбук\". \"Но според мен трябва да сме наясно, че някои от страните, които се опитват да се намесват, ще продължат да го правят и затова трябва да сме готови да се справим, да работим, за да успеем да се справим\", добави той.", "date": "2019.04.03", "title": "Зукърбърг не може да обещае, че ще спре пропагандата във \"Фейсбук\" преди евроизборите"}
{"url": "https://www.dnevnik.bg/politika/2019/04/03/3414200_bsp_prizova_bulgarskite_evrodeputati_da_glavuvat/", "text": "Лидерът на БСП Корнелия Нинова призова българските евродепутати от всички партии да гласуват против резолюция, свързана с Истанбулската конвенция. Тя направи изявление на \"Позитано\" 20 днес, за да обясни, че утре в Европейския парламент ще се гласува важна резолюция, с която се иска Съдът на Европейския съюз да даде процедура, по която конвенцията да бъде подписана от ЕС като цяло. След като изброи, че освен България още седем държави не са ратифицирали конвенцията - Чехия, Унгария, Латвия, Лихтенщайн, Литва, Словения и Великобритания, Корнелия Нинова обяви: \"Ако ЕС подпише Истанбулската конвенция, това ще има обвързваща сила за държавите членки.\" И призова, гласувайки против, българските евродепутати да защитят българските деца и българските семейства. От  текста на резолюцията , публикуван на сайта на ЕП, се разбира, че с гласуването й евродепутатите ще поискат становище от Съда на ЕС дали предложеното присъединяване на ЕС към Истанбулската конвенция е съвместимо с договорите на съюза и по каква процедура може да бъде направено. От м.г. БСП води кампания срещу ратификацията на Истанбулската конвенция. Едно от изискванията към кандидатите за евродепутати на социалистите е да отстояват позиция против документа. В него някои виждат опит лидерът на Партията на европейските социалисти Сергей Станишев да бъде отстранен от листата.", "date": "2019.04.03", "title": "БСП призова българските евродепутати да гласуват против резолюция, свързана с Истанбулската конвенция"}
{"url": "https://www.dnevnik.bg/sviat/2019/04/03/3414223_zasegnatite_v_dosietata_ot_panama_durjavi_sa_si/", "text": "Три години след скандала  \"Досиетата от Панама\"  22-те страни, засегнати от разкритията за укриване на доходи, до момента са успели да си върнат 1.2 милиарда долара. Това обяви днес консорциумът, който направи  разследването . Британските данъчни власти, които са на най-горното стъпало на стълбицата, са събрали от извършили данъчни измами 252 милиона долара, следвани от германските данъчни със 183 милиона долара и Франция със 136 милиона долара, информира \"Франс прес\". Общата сума може да се увеличи, отбелязва  Международният консорциум на разследващите журналисти . Разследването, направено от журналисти от стотина вестника, извади наяве факти, сочещи, че 140 високопоставени политици, футболни звезди и милиардери са държали авоари в данъчни убежища. Разкритията предизвикаха шокова вълна по цял свят, припомня АФП. /БТА", "date": "2019.04.03", "title": "Засегнатите в \"Досиетата от Панама\" държави са си върнали 1.2 млрд. долара"}
{"url": "https://www.dnevnik.bg/razvlechenie/2019/04/03/3414187_lola_djun_koiato_vse_oshte_nosi_pampersi_prodava/", "text": "Ако ви се случи да посетите откриването на някоя от следващите изложби на художничката Лола Джун, е много вероятно да я видите в някоя от обичайните й прически с множество малки опашки на главата и да ви поздрави, докато стиска шоколадовата си сладка в ръка. Някои сравняват изкуството й с това на Жан-Мишел Баския и други известни абстрактни експресионисти. И все пак, ако решите да й донесете букет с рози, е много вероятно да го хвърли на земята и да поиска плюшеното си мече. Всичко това може би звучи малко по-логично, когато допълним, че Лола Джун е на 2 години и дори все още ползва памперси. Пабло Пикасо преди време казва, че му е отнело 4 години, за да започне да рисува като Рафаело, но цял живот, за да рисува като дете. Лола Джун е майстор точно в този стил, нищо че е на арт сцената от съвсем скоро. Наскоро нейни творби бяха изложени в галерия в Манхатън и част от тях се продадоха на цени между 250 и 1500 долара. Една от нейните 37 картини, рисувани с акрилни бои върху платно, дори бе оценена на 23 хил. долара. Откривател на Лола е художникът Пажтим Османаж, който е приятел на майка й Лусил Хавиер, разказва изданието The Cut. Той бил на вечеря в дома им, докато Лола рисувала с маркери върху листи хартия в хола. Впечатлен от нейните драсканици, или както той ги нарича \"внушителни абстрактни композиции\", артистът се върнал седмица по-късно с друга марка маркери, но майката отказва да й ги даде, тъй като били токсични, а \"Лола е още бебе\", казала тя. Така на третото си посещение той идва с акрилни бои и платна за рисуване. Тя се захванала да рисува, което продължило около 15 минути, след което рязко захвърлила четката и се отдръпнала. Така започнали техните редовни художнически сесии. Творческият процес при нея е много прост: Когато иска да рисува, казва \"Рисуване?\", а когато приключи, казва \"готово\". Три месеца след това Сана Резуан, арт стратег и патрон на Музея на изкуството \"Метрополитън\", която ползва услугите на майката на Джун - Лусил - като фризьор, посетила студиото на Османаж. Там забелязала една от картините на Лола, подпряна на стената. Резуан, чиято лична колекция от произведения на изкуството включва творби на индийския абстракционист Зарина и на съвременната художничка Шилпа Гупта, предложила 700 долара, за да купи една от картините на място. Така Лола попаднала в първия си арт колекционер. Няколко месеца по-късно Османаж писал на галерия ChaShaMa с предложение да направят нейна изложба, което било прието, а той започнал да рамкира платната. Още в първия час от откриването на изложбата шест от тях се продават на цени от 250 до 1500 долара. Ако това обикновено е повод за радост сред художниците, в случая е по-скоро причини да натъжи тяхната авторка. Когато Османаж първоначално взел картините от дома на Лола, за да ги занесе в галерията, тя много се стреснала, когато не ги открила у дома. Майка й разказва, че картините й станали приятели. Когато се събуди сутрин, дори ги целува, а когато излиза от вкъщи, им казва: \"Чао, картини!\" Затова на сутринта след откриването, когато Лола се събудила у дома, огледала се и казала \"Къща на картини?\", майка й я завела обратно в галерията.", "date": "2019.04.03", "title": "Лола Джун, която все още носи памперси, продава картините си средно по 1000 долара"}
{"url": "https://www.dnevnik.bg/sport/2019/04/03/3414225_kadur_ot_socialnoto_ministerstvo_stana_zam-ministur_na/", "text": "Николай Павлов беше назначен за заместник-министър на младежта и спорта. Той заема поста след приемането на оставката на  Ваня Колева, която си тръгна в разгара на имотния скандал . Павлов е магистър по икономика от Университета за национално и световно стопанство в София. От 2018 година до момента, както и в периода от юни 2016 г. до февруари 2017 г. е парламентарен секретар в Министерството на труда и социалната политика. В социалното министерство е работил и в Главна дирекция \"Европейски фондове и международни програми и проекти\". За Ваня Колева, която е кумица на Цветан Цветанов, се разбра, че има жилище в луксозната сграда на фирма \"Артекс\". Също като Цветанов Колева е получила преференциална цена от фирмата строител, е показала справка в Имотния регистър.", "date": "2019.04.03", "title": "Кадър от социалното министерство стана зам.-министър на спорта"}
{"url": "https://www.dnevnik.bg/kultura/2019/04/03/3414199_fondaciia_plovdiv_2019_shte_otchete_deinostta_si_na/", "text": "Общинският съвет в Пловдив насрочи извънредна сесия на 8 април, на която фондация \"Пловдив 2019\" ще трябва да даде отчет за дейността си и за изразходваните от нея публични средства, научи \"Дневник\" от пресцентъра на общинския съвет. Сесията е по искане на партийните организации на БСП, ВМРО и НФСБ и на регионалната партия \"Съюз за Пловдив\". За целта са събрани 21 подписа, а при събрани 18 подписа общинския съвет е длъжен да насрочи извънредна сесия. Според публикация на \"Дарик\" от 1 април в дневния ред на извънредната сесия ще бъде и оставката на артистичния директор на фондация \"Пловдив 2019\" Светлана Куюмджиева. През тази година фондацията разполага с почти 11 млн. лева, като в сумата не влиза бюджетът на откриващото събитие, което се състоя на 12 януари. Окръжна прокуратура - Пловдив, все още  проверява как са похарчени парите за откриването на \"Пловдив 2019\" . За 2019 г. за маркетинг и реклама са предвидени близо 1.75 млн. лева, а за заплати и разходи - 1.5 милиона лева. За финансиране на проектите от културната програма на \"Пловдив 2019\" са предвидени 7.8 млн. лева, но прозрачност за работата на фондацията няма, подчертал е лидерът на \"Съюз за Пловдив\" Дани Каназирева, предаде \"Дарик\".  Преди три седмици местните организации на ВМРО и БСП  поискаха оставката на артистичния директор на фондация \"Пловдив 2019\" Светлана Куюмджиева  заради събитие, посветено на ЛГБТИ общността.", "date": "2019.04.03", "title": "Фондация \"Пловдив 2019\" ще отчете дейността си на извънредна сесия на общинския съвет в града"}
{"url": "https://www.dnevnik.bg/video/2019/04/03/3414219_vector_-_purviiat_parfjum_koito_mirishe_na_kosmos_video/", "text": "Първият парфюм с извънземен аромат е вече факт - той се казва Vector, има специфичната миризма на открития Космос и е произведен от \"Локхийд Мартин\" (Lockheed Martin). За него вече има рекламни видеоклипове и специален сайт, а компанията обяснява, че \"всеки мъж, жена и дете може да мирише така, все едно се носи в Космоса\". Единственият проблем е, че новината бе разпространена на 1 април и всъщност е достатъчно оригинална и сложна шега, за да накара да се говори за нея по цял свят. И не е 100% лъжа, защото в нея има сериозна доза истина. Би трябвало човек веднага да се усъмни, че нещо не е наред, защото \"Локхийд Мартин\" произвеждат оръжейни системи, един от най-добрите бойни самолети в света и космически апарати. Но рекламното видео много умело използва части от разказ на астронавта Тони Антонели за това как е усетил много специфична миризма при завръщането на колегите му от работа в открития Космос. Парфюмът, предпочитан от бъдещите изследователи, представлява \"смес от метални нотки с цел да създава чист аромат със стерилно усещане, балансирано от сдържани, огнени обертонове, изгарящи като изпарения в атмосферата\". Ако не сте разбрали нищо, вероятно следващото описание ще помогне: \"Аромат, простиращ се отвъд нашата планета и свалящ на Земята същността на Космоса\". Опаковките с характерната бутилка няма да се появят в парфюмерийните магазини. Но \"Локхийд Мартин\" са изработили 2000 малки флакона като познатите тестери за парфюми и ще ги раздадат на участниците в симпозиум в щата Колорадо следващата седмица. Антонели наистина е усетил миризма на \"изгорял метал и още нещо, за което не намирам думи да ви опиша\". На базата на описанието на астронавта компанията е поръчала на парфюмерийна лаборатория в Денвър да възпроизведе аромата и да го бутилира. От трите произведени продукта \"Локхийд Мартин\" избрали този, който най-точно пасва, да го представят като \"миришещ на Космос\". Целта е да напомним, че мъжете и жените в компанията произвеждат космически апарати от повече от 60 години, че имаме несравним опит в това и че все пак си оставаме обикновени хора, казва говорител на \"Локхийд Мартин\".", "date": "2019.04.03", "title": "Vector - първият парфюм, който мирише на Космос (видео)"}
{"url": "https://www.dnevnik.bg/evropa/evropeiski_parlament/2019/04/03/3414264_evroparlamentut_reshi_utre_da_glasuva_paketa_mobilnost/", "text": "Европейският парламент насрочи за утре в 12.00 ч. българско време гласуването на промените в правилата за дейността на превозвачите, предаде БТА. Председателят на европарламента Антонио Таяни уточни, че ще бъдат обединявани текстове със сходно значение, за да се съкрати времето за гласуване. Парламентарната транспортна комисия гласува вчера в продължение на пет часа  над 1300 поправки в предложението . Против днешното решение се изказа евродепутатът от ГЕРБ/ЕНП Андрей Новаков. Това е петият пореден опит законопроектите да се върнат в дневния ред, отбеляза той. По неговите думи това е първият подобен случай в историята на Европейския парламент. Нито стъпка не бе предприета за постигането на компромис, добави Новаков. Германският евродепутат от групата на социалистите Исмаил Ертуг, автор на един от трите законопроекта, призова парламентът да гласува, защото това се очаква от превозвачите. Напълно излишно е да отлагаме, добави той. Ако тази седмица текстовете бъдат подкрепени от евродепутатите на първо четене, ще бъде очертано становището на Европейския парламент в преговорите с Европейската комисия и председателството на Съвета на ЕС. Ако преговорите завършат успешно до средата на април, второто четене в европарламента може да бъде насрочено за последната сесия в Страсбург преди изборите за евродепутати през май. Миналата седмица Таяни  реши да върне поправките  в транспортната комисия заради правилото, че пленарната зала не се произнася, когато броят на поправките надхвърля 50. Възраженията България искаше гласуването на пакета да се отложи за след евроизборите. В началото на януари комисията по транспорт на Европейския парламент подкрепи предложението камионите, извършващи товарни превози в ЕС, да се връщат веднъж на три седмици в държавата, където е регистрирана фирмата собственик. Това бе само един от трите доклада, които обсъждаше транспортната комисия (повече за тях четете  тук ), засягащи условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. Едно от неприемливите за опонентите на пакета предложения е нормалната седмична почивка, намалената седмична почивка и всяка седмична почивка от повече от 45 часа да не се ползва в превозно средство, а в други спални и санитарни условия. Такова настаняване следва да бъде осигурено или платено от работодателя или да бъде в дома на водача или на друго място по избор на водача. Освен това т.нар. каботаж трябва да се извършва до три пъти в рамките на седем дни. Каботаж е определение за дейност, при която с товарен камион се извършва услуга в границите на държава от ЕС, в която превозното средство не е регистрирано. След като веднъж са извършени три каботажа за седмица, се предвижда въвеждането на \"срок за охлаждане\" от пет дни, преди отново камионът може да бъде използван по същия начин в същата държава. Собствениците на фирмите за превоз трябва да осигуряват на водачите възможност да се връщат у дома поне веднъж на четири седмици.", "date": "2019.04.03", "title": "Европарламентът реши утре да гласува пакета \"Мобилност\""}
{"url": "https://www.dnevnik.bg/evropa/2019/04/03/3414294_bez_kratka_otsrochka_ako_parlamentut_ne_odobri/", "text": "Председателят на Европейската комисия Жан-Клод Юнкер заяви днес пред Европейския парламент, че ако британският парламент не одобри до 12 април постигнатото споразумение с ЕС, никаква допълнителна кратка отсрочка за оттеглянето на Великобритания няма да бъде възможна. По неговите думи събитията в британския парламент  от последните дни  допълнително са го убедили, че споразумението трябва да получи одобрение от ясно мнозинство. Според него утвърждаване на споразумението след 12 април би създало заплаха за изборите за евродепутати и за работата на институциите на ЕС. \"Преди 10 дни Европейският съвет даде отсрочка за оттеглянето на Великобритания до 22 май, при условие че британският парламент подкрепи споразумението преди 29 март. Това, уви, не се случи. Предвид снощните изявления на премиера Тереза Мей разполагаме с още няколко дни\", заяви Юнкер. \"Ако Великобритания одобри споразумението до 12 април, ЕС ще трябва да приеме отсрочка до 22 май. Ако британските депутати не са се произнесли дотогава, никакво кратко удължаване няма да бъде възможно\", добави той. Юнкер изрази готовността на ЕС да прояви допълнителна гъвкавост при договарянето на бъдещите отношения с Лондон. Открити сме за всякакви възможности за бъдещите отношения. Готови сме за началото на преговорите по този въпрос, след като споразумението бъде утвърдено, допълни председателят на еврокомисията, цитиран от БТА. Вчера Мей  каза, че ще поиска  от Европейския съюз ново удължаване на срока за преговори за Брекзит. Освен това тя за пръв път ще обсъди с Джеръми Корбин, лидер на водещата опозиционна Лейбъристка партия, компромисно решение, което да помогне сделката ѝ за напускане на ЕС да бъде прокарана през парламента.", "date": "2019.04.03", "title": "Без кратка отсрочка, ако парламентът не одобри сделката за Брекзит до 12 април, каза Юнкер"}
{"url": "https://www.dnevnik.bg/bulgaria/2019/04/03/3414291_pravoslavnata_curkva_pojela_da_utochni_che_niama_da/", "text": "Светият синод на Българската православна църква излезе със специално решение, с което пожела изрично да уведоми, че не участва в организирането на  посещението на папа Франциск в България , че няма да има общи богослужения с него, че не разрешава клирици на църквата да участват в събития от програмата. И че единственото, с което ще се включи православната църква в събитията от визитата на папата на 5 и 6 май, е среща с българския патриарх Неофит. Днес на сайта на патриаршията беше публикувано  решение във връзка с проектопрограмата  за визитата на папа Франциск в България, взето на заседание вчера. Митрополитите ще напишат и писмо, с което да информират организаторите на визитата от Ватикана за позицията си. \"Що се отнася до онази част на предложената ни проектопрограма, която включва участието на представители на Българската православна църква - Българска патриаршия, бихме искали да ви информираме, че Негово светейшество българският патриарх заедно с членове на Св. синод са готови да приемат папа Франциск за среща в Синодалната палата на 5 май 2019 г., както е предвидено в изпратената ни проектопрограма\", се казва в решението. Синодът разрешава папата да посети патриаршеската катедрала \"Св. Александър Невски\". Но подчертава, че \"каквато и да е форма на отслужване на общо богослужебно или молитвено последование, както и поставянето на богослужебни одежди за нас е неприемливо, тъй като Светите канони не допускат това\". В тази връзка участието на патриаршеския хор също се явява невъзможно, се допълва в решението. Проектът за програма на папата всъщност не предвижда общи богослужения, нито служба в катедралата \"Св. Александър Невски\". А само той да се помоли пред иконостаса на св. Кирил и Методий. В отговор на въпрос на \"Дневник\" от Синода уточниха, че това ще е възможно и папата ще може лично да се помоли пред иконостаса. Но не и да има общи богослужения, както в катедралата, така и на друго място. Становището не идвало в отговор на запитвания дали подобни общи богослужения са възможни, а като превантивна мярка, ако някой си помисли, че застанали заедно, патриархът и папата отслужват заедно литургия например. Друго, което архиереите не разрешават, е дякон Иван Иванов да бъде преводач по време на визитата на папа Франциск в България. Той можело да превежда само при посещенията в сградата на Св. синод и Патриаршеската катедрала \"Св. Александър Невски\". Но не и при останалите срещи. \"По всички останали точки от представената ни проектопрограма участието на представители на Българската православна църква - Българска патриаршия е невъзможно... Не се благославя на клирици на Българската православна църква - Българска патриаршия да участват във всички останали събития от програмата на посещението на папа Франциск у нас\", се казва още в становището на висшия клир. В програмата на посещението се планира малко преди да отпътува от България, папата да направи молитва на площад \"Независимост\" в София, като събитието е назовано: \"Събитие за мир с папата в присъствието на различните религиозни вероизповедания в България\". В което от становището на православната църква се разбира, че няма да има техен представител.", "date": "2019.04.03", "title": "Православната църква пожела да уточни, че няма да има общи служения с папата в България"}
{"url": "https://www.dnevnik.bg/bulgaria/2019/04/03/3414304_sedem_slujiteli_na_avtomobilna_administraciia_v_pernik/", "text": "Седем служители на Областния отдел \"Автомобилна администрация\" – Перник, са арестувани за корупция, съобщи временният шеф на Специализираната прокуратура Димитър Франтишек. Според събраните до момента доказателства те са участвали в престъпна група, която е събирала подкупи от десетки транспортни фирми. Разследването по случая е започнало в средата на миналата година. Групата е действала в района на Перник и събирала основно т.нар. такса спокойствие по време на пътни проверки. Някои от фирмите в бранша получавали предупредителни писма за предстоящи проверки. Когато автомобил на фирма бъде спрян за проверка, инспекторът бил длъжен да се свърже с член на престъпната група от администрацията. Той от своя страна трябвало да каже дали фирмата е платила таксата. В случай че парите са платени, проверка на пътя не била извършвана. \"Таксата спокойствие\" не е била фиксирана, а сумата зависела от финансовото състояние на фирмата. Има и случаи, при които служители са искали пари от собственици на фирми, за да не им бъдат съставени актове. Инспекторите събирали пари и при издаване на лиценз за транспортна дейност или подновяване на такъв. Според разследващите задържаните служители са на средно ниво и сред тях не е началникът им в Перник. \"Явно става дума за систематичен проблем в Министерството на транспорта при подбора на кадри\", коментира прокурор Димитър Франтишек и добави, че има две подобни дела за корупция в София и Благоевград.", "date": "2019.04.03", "title": "Седем служители на автомобилната администрация в Перник са задържани за корупция"}
{"url": "https://www.dnevnik.bg/sport/2019/04/03/3413786_fotogaleriia_perfektnata_buria_i_druzvashtite_da_se/", "text": "Високи вълни, ураганен вятър, ниски температури и големи дози екстремни емоции. Това накратко предложи уиндсърф надпреварата Storm Chase.", "date": "2019.04.03", "title": "Фотогалерия: \"Перфектната буря\" и дръзващите да се състезават в нея"}
{"url": "https://www.dnevnik.bg/video/novinite_na_bnt/2019/04/03/3414311_video_drugite_novini/", "text": "Нов регламент разширява възможността за избор при пазаруването онлайн Магазин без персонал отварят в Швеция София отбелязва 140 години от обявяването й за столица Христо Явашев ще опакова Триумфалната арка Райна Кабаиванска ще проведе майсторски клас през септември Последно представление на \"Парижката Света Богородица\" в театър \"София\"", "date": "2019.04.03", "title": "Видео: Другите новини"}
{"url": "https://www.dnevnik.bg/zelen/2019/04/03/3414119_s_nova_tehnologiia_v_jugozapadna_bulgariia_shte/", "text": "Югозападното горско предприятие отглежда фиданки със защитени в контейнери корени. Тази нова за България технология на залесяване увеличава близо двойно броя на захваналите се фиданки и позволява много по-бързо възстановяване на гори на по-голяма площ. Как се отглеждат фиданки за залесяване в контейнери и какви са ползите от този метод разказаха днес експерти от Югозападно държавно предприятие (ЮЗДП), които са организирали производството в разсадника на Държавното горско стопанство - София в Локорско. По случай откриването на новата технология, горските служители - сред които и директорът на Изпълнителната агенция по горите - се поздравиха и за  Седмицата на гората и 140-годишния юбилей  на горската администрация в България. За разлика от засаждането на фиданки с гол корен, при което обичайно оцеляват под 50% от дръвчетата, контейнерното отглеждане осигурява защита на кореновата система и обикновено около 97% от фиданките се захващат и израстват в гора. Това обясни директорът на ЮЗДП Дамян Дамянов. Предприятието въвежда технологията в своята инициатива за възстановяване на гори от \"Натура 2000\", подкрепена от европейската програма \"Лайф\" чрез проекта  Lifeforhab . Инициативата  на ЮЗДП (структура на Министерството на земеделието, храните и горите, която отговаря за управлението на държавните гори седем административни области – Благоевград, Кюстендил, София град, София област, Пазарджик, Перник и Ловеч) въвежда технология за фиданки, която е обичайна за Европа, но не е прилагана в България досега. Василий Маринковски и Теодор Тодоров - ръководител и мениджър на проекта, разясниха, че основната цел е да се възстановят увредени гори от мрежата \"Натура 2000\" в България с дървета с контролиран произход, които са подходящи за целевите защитените местообитания (или \"хабитати\") . Пълното име на проекта Lifeforhab - \"Възстановяване и подобряване на природозащитния статус на приоритетни горски хабитати от мрежата Натура 2000 в България\" - обяснява допълнително предназначението на отглежданите в защитни контейнери фиданки. Кои гори от \"Натура 2000\" са увредени Преди да пристъпи към залесяване с новата технология, екипът на ЮЗДП е анализирал нуждата от възстановяване на приоритетни горски местообитания от мрежата \"Натура 2000\" в България. Резултатите са, че към момента в България над 5500 хектара от приоритетни за \"Натура 2000\" горски хабитати са унищожени или увредени от природни нарушения (ветровали, пожари, вредители) и се нуждаят от възстановяване. Близо 20 милиона фиданки ще са необходими за залесяване в тези горски площи. От идентифицираните като увредени гори, 130 ха се намират 6 защитени зони на територията на ЮЗДП - зоните \"Витоша\", \"Огражден-Малашево\", \"Конявска планина\", \"Кресна-Илинденци\", 'Осоговска планина\" и \"Скрино\". Първите \"деца\" на въведената в експлоатация днес технология за контейнерно отглеждане на фиданки ще бъдат засадени наесен в \"Кресна-Илинденци\" - защитената зона от \"Натура 2000\", която пострада от пожар през август 2017 г. Защо са нужни контейнерните фиданки Още през 2018 г. ЮЗДП  започна залесявания  в увредената зона \"Кресна-Илинденци\" с типичните за защитените местообитания видове - черен бор и зимен дъб. Оказва се, обаче, че капацитетът на съществуващите разсадници не е достатъчен и за нуждите на залесяванията се внасят фиданки от чужбина. Тъй като произходът им не е местен (за значението на произхода на фиданките виж  тук ), обаче, малка част от тях успяват да оцелеят - под 20%. Това стана ясно от разясненията на инж. Теодор Тодоров, Мениджър на проекта Lifeforhab, и на Лидия Георгиева, отговорник на разсадника в Локорско и поточната линия за контейнерни фиданки. За да се справи с тези проблеми, ЮЗДП изгражда поточната контейнерна линия, която има капацитет за отглеждане на големи количества фиданки и при която произходът и състоянието им са под контрол. Контейнерно \"производство\" за по-здрава гора Представената днес технология за отглеждане на фиданки ползва семена, събрани от ЮЗДП и негови изпълнители от контролирани източници и анализирани, за да се осигурят произходът и шансът им за оцеляване. В допълнение, използването на поточна технология на засаждане на фиданките в контейнери допринася те да се засаждат без риск корените им да бъдат наранени при транспортирането и залесяването. \"При недостига на персонал в горската администрация често се налага залесявания да се правят от недостатъчно обучени хора и корените се пречупват и фиданките се нараняват, което води и до по-нисък процент на оцеляването им,\" обяснява Теодор Тодоров. При засаждането с новата технология кореновата система е обгърната от хумуса от контейнера и при залесяването се полага заедно с него в почвата. Това улеснява оцеляването на дръвчето дори при неблагоприятни условия - обогатеният хумус защитава фиданката за известно време дори при суша. Освен по-добрата защита на качеството на фиданките, поточната линия също има и количествено предимство. Тя има капацитет да засажда стотици контейнери иглолистни и широколистни фиданки от семената, събирани от подходящи за зоните от \"Натура 2000\" райони. В разсадника в Локорско има изградена и оранжерия за отглеждане на по-чувствителните фиданки - иглолистните - в първите седмици от поникването им. След това те се изваждат на открито при контейнерите с широколистни фиданки в двата парцела за отглеждане в Локорско, които (също както и оранжерията) разполагат с автоматични системи за поливане и за обогатяване на почвата на контейнерите. При отглеждането в контейнери фиданките могат да бъдат залесени още същия вегетативен сезон, докато ако се засаждат с гол корен, трябва да се изчака да израснат 2-3 години. Тази скорост на процеса също помага увредените гори от \"Натура 2000\" да бъдат възстановени по-бързо. Очакването на екипа на проекта е първите отгледани фиданки да бъдат залесени край Кресна тази есен и да оцелеят 97%, каквито са средните резултати от контейнерната технология. 1200 фиданки ще бъдат залесени в зона \"Кресна-Илинденци\", като част от тях ще бъдат по старата технология - с гол корен. Така от ЮЗДП ще могат да сравнят адаптацията на двата вида фиданки в едни и същи условия, разясни Тодоров.", "date": "2019.04.03", "title": "С нова технология в Югозападна България ще оцеляват двойно повече фиданки"}
{"url": "https://www.dnevnik.bg/sport/2019/04/03/3414418_snimka_na_denia_baiern_ocelia_za_kupata_sled_shou_s/", "text": "Байерн\" (Мюнхен) премина неочаквано трудно през четвъртфиналите за Купата на Германия. Баварците се промъкнаха напред след инфарктна победа с 5:4 срещу втородивизионния \"Хайденхайм\".", "date": "2019.04.03", "title": "Снимка на деня: \"Байерн\" оцеля за купата след шоу с девет гола срещу \"Хайденхайм\""}
{"url": "https://www.dnevnik.bg/sviat/2019/04/03/3414449_purviiat_doklad_za_katastrofata_na_etiopskiia_boing/", "text": "Етиопските власти ще публикуват утре първия си доклад за катастрофата с Боинг 737 Макс 8 на авиокомпанията \"Етиопиън еърлайнс\", станала на 10 март, предаде \"Ройтерс\", като се позова на запознат източник, съобщи БТА. Това ще стане в 10,30 ч. местно време. В катастрофата загинаха 157 пътници и екипаж. Катастрофата беше втората с подобен модел самолет за пет месеца. След нея самолетите \"Боинг 737 Макс\" бяха временно приземени. Тези модели са най-добре продаваните на самолети на \"Боинг\".Същевременно в. \"Уолстрийт джърнъл\" пише, че пилотите на етиопския самолет са следвали спешните процедури в началото, но те не са дали резултат, предаде \"Асошиейтед прес\". Пилотите са изключили първо системата за стабилизиране на полета, когато носът на самолета се насочил надолу, но не успели да накарат машината да се изкачва нагоре. Те включили тогава системата за стабилизиране отново и опитали други спешни действия, но машината се разбила шест минути след излитането.", "date": "2019.04.03", "title": "Първият доклад за катастрофата на етиопския \"Бойнг 737 Макс 8\" излиза утре"}
{"url": "https://www.dnevnik.bg/sport/2019/04/03/3414437_penev_sudiiata_raboteshe_po_scenarii_imashe_absurdni/", "text": "Старши треньорът на ЦСКА Любослав Пенев отправи остри критики към съдийството в мача с \"Лудогорец\" за Купата на България.  Червените спечелиха с 1:0 и се класираха за полуфиналите , а двубоят беше ръководен от избрания за най-добър съдия на 2018 г. Николай Йорданов. Пенев определи част от решенията на реферите като абсурдни и съзря \"сценарий\" срещу ЦСКА с оглед предстоящия мач за първенство срещу \"Лудогорец\". Двата отбора се срещат в събота в Разград при три точки разлика на върха в класирането. \"Не е нормално. Нека нещата да се решат от футболистите, от отборите, от треньорите. Има отсъждания, които са абсурдни. Непоказване на картони. Втори, трети, четвърти фаул на футболисти с жълт картон, къде е вторият жълт картон? На (Жанио) Бикел му показаха първия жълт картон за едно абсолютно спорно положение, в което няма фаул. И веднага картон. Разбира се, той трябва да бъде наказан за мача (с \"Лудогорец\") в събота. Така че той (съдията) също си работи по някакъв сценарий\", каза Пенев на пресконференцията след мача за Купата на България. \"Не е нормално (съдиите) да са главните герои. Абсолютно съм против. Ако има нещо срещу нас, да го свири. Ако има нещо срещу противника, да го свири. Но не приемам и не толерирам тези хора да бъдат основните лица в един футболен мач. В един спектакъл, защото днес наистина се получи спектакъл. И двата отбора играха много добре, пълен стадион, какво искаме повече? Трябва да се вземат мерки срещу такива хора. Те нямат място във футбола\", заяви още треньорът на ЦСКА.", "date": "2019.04.03", "title": "Пенев: Съдията работеше по сценарий, имаше абсурдни отсъждания"}
{"url": "https://www.dnevnik.bg/sviat/2019/04/03/3414455_litovskiiat_premier_e_kritikuvan_che_v_kabineta_mu/", "text": "Литовският премиер центрист Саулюс Сквернелис беше подложен на критики заради сформирането на правителство, състоящо се изцяло от мъже, предаде \"Франс прес\", цитирана от БТА. Критиките дойдоха от местни политици и от правозащитни организации. Депутатът Кестутис Мажейка беше назначен днес за министър на околната среда, последния останал вакантен пост. При предишно разместване в началото на годината две министърки бяха заменени с двама мъже. \"Това е скандално!\", заяви литовският опозиционен лидер Виктория Чмилите-Нилсен, според която това не може да е случайност. В страната все още има неравенство между половете, подчерта тя. Първият премиер на Литва след обявяването на независимост от СССР през 1990 г. е жена, както и президентът Далия Грибаускайте, която е на поста от 2009 г. насам. Но според опозиционният лидер това не пречи \"мъжете да доминират в процеса на вземане на решения\". В момента в литовския парламент има 29 депутати жени и 112 депутати мъже. По данни на неправителствената организация Европейски институт за равенство между мъжете и жените, с липсата на министри жени Литва е изключение в ЕС. \"Премиерът отчита професионализма, а не пола им, когато избира кандидати\", отговори на критиките говорител на министър-председателят. Очаква се премиерът Сквернелис да се кандидатира за президент на изборите на през май. Според проучванията на общественото мнение обаче той се ползва с по-малка подкрепа от независимия икономист Гитанас Науседа и от Ингрида Шимоните, единствената жена сред кандидатите, отбелязва АФП.", "date": "2019.04.03", "title": "Литовският премиер е критикуван, че в кабинета му няма жени"}
{"url": "https://www.dnevnik.bg/sviat/2019/04/03/3414451_turciia_da_izbere_mejdu_nato_i_ruskite_raketi/", "text": "Турция трябва да избере. Иска ли да остане ключов партньор в най-успешния военен съюз в историята или иска да рискува сигурността на това партньорство с подобни безразсъдни решения, подкопаващи нашия алианс.\" С тези думи американският вицепрезидент отправи най-сериозното досега предупреждение към Анкара да се откаже от закупуването на руско въоръжение, което смята за заплаха за американско военно оборудване, съобщи \"Ройтерс\". Пенс говори на едно от събитията във Вашингтон, където днес и утре страните членки на НАТО отбелязват 70 години от създаването на този отбранителен съюз. Спорът е заради сделката на Турция с Русия за зенитни комплекси С-400, които според САЩ ще намалят сигурността на бойните самолети F-35, тъй като трябва да бъдат интегрирани в турската противовъздушна система. Турция веднага отвърна. Вицепрезидентът Фуат Октай заяви в \"Туитър\": \"САЩ трябва да изберат. Дали искат да останат съюзник на Турция или да рискуват приятелството ни като се обединят силите си с терористи, за да подкопаят отбраната на свой съюзник в НАТО?\" Тази седмица Пентагонът потвърди, че заради руските ракети е замразил доставката на оборудване за F-35 за Турция, независимо, че страната е сред производителите на компоненти за самолета. Засега е известно, че турската армия няма да получи тренажьори, а може да се забави и доставянето на закупените нови самолети. \"Дадохме да се разбере, че няма да стоим безучастни, докато натовски съюзници закупуват оръжия от нашите съперници и така заплашат единството на стандартите в алианса\", добави още Майк Пенс. Острата реакция на Вашингтон идва броени часове, след като външният министър Мевлют Чавушоглу предложи в американската столица създаването на работна група, която да потвърди, че С-400 не са заплаха за оборудването на САЩ или НАТО. \"Няма да ги интегрираме в системата на НАТО, поради което предлагаме на САЩ да създадат техническа работна група, която да гарантира, че тази система няма да представлява заплаха - нито за F-35, нито за системите на НАТО.\"", "date": "2019.04.03", "title": "Турция да избере между НАТО и руските ракети, предупреди Майк Пенс"}
{"url": "https://www.dnevnik.bg/sport/2019/04/03/3414396_fotogaleriia_triumfut_na_cska_v_purviia_goliam_duel_s/", "text": " и се класира за полуфиналите на Купата на България. За втора поредна година червените елиминираха тима от Разград на четвъртфинал.  На снимката: През първото полувреме Сисиньо от \"Лудогорец\" можеше да бъде изгонен с червен картон за ритник в корема на Жоржиньо от ЦСКА, но се размина само с жълт. ", "date": "2019.04.03", "title": "Фотогалерия: Триумфът на ЦСКА в първия голям дуел с \"Лудогорец\""}
{"url": "https://www.dnevnik.bg/biznes/imoti/2019/04/03/3414412_stroejut_zlaten_vek_obedini_protestirashti_ot_ciala/", "text": "Поне 200 софиянци се събраха на протест тази вечер пред строежа на 120-метровата сграда \"Златен век\" срещу хотел \"Маринела\" в в кв. \"Лозенец\" . Те скандираха \"Оставка\", но не стана ясно към кого точно беше адресиран призивът. На проявата дойдоха и граждани от \"Младост\", от \"Овча купел\" и кв. \"Стрелбище\", където също спорове около строежи в зелени площи или в междублоковите пространства. Някои от протестиращите искаха сградата \"Златен век\", която по проект трябва да стигне до 30 етажа, да се събори до основи, други настояваха височината й да се свие до разрешените 26 м от Общия устройствен план на София за този район. Трети пък бяха съгласни строежът просто да спре до тук – до 17-ия етаж. Граждани от инициативния комитет \"Лозенец\", който пръв разкри спорните строителни книжа на сградата, припомниха, че първото разрешително за строеж е издадено през 2007 г., когато кмет на София беше Бойко Борисов. Тогава, обаче, всичко е било законно, макар проектът за 120-метровата сграда да е бил одобрен само дни преди да се приеме Общия устройствен план на София. \"Ситуацията е абсурдна - срокът на разрешителното за строеж е изтекло, но сградата продължава да се изгражда, вече 18-ия етаж\", повтори омбудсманът Мая Манолова някои от разкритията на инициативния комитет \"Лозенец\". Тя обяви, че е организирала среща между министъра на регионалното развитие и благоустройството Петя Аврамова и граждани \"Имам съгласието на регионалния министър за среща, трябва да се уточни само датата\", обясни Манолова. Сградата \"Златен век\" е проект на строителната компания \"Артекс\", която е продала на цени по-ниски от пазарните апартаменти на Цветан Цветанов, Цецка Цачева, Вежди Рашидов и други. Покрай скандала противоречиви изявления дадоха главният архитект на  София Здравко Здравков, който обяви , че тя от ноември 2017 г. се строи без действащо разрешително за строеж. В същото време  от дирекцията за строителен контрол пък изтъкнаха , че сградата е законна, защото има строителни книжа, но дали всичко с нея е наред ще реши Върховният административен съд.", "date": "2019.04.03", "title": "Строежът \"Златен век\" обедини протестиращи от цяла София"}
{"url": "https://www.dnevnik.bg/photos/2019/04/02/3413585_fotogaleriia_svetovnite_snimki_na_denia_-_3_april_2019/", "text": "Обитател на изследователска база за развъждане на гигантски панди в Ченгду, Китай.", "date": "2019.04.03", "title": "Фотогалерия: Световните снимки на деня - 3 април 2019 г."}
