{"url": "https://www.dnevnik.bg/sport/2018/10/26/3334620_pilotite_na_red_bul_zadadoha_tempoto_v_svobodnite/", "text": "Пилотите със задвижващи системи на \"Рено\" доминираха в свободните тренировки преди Гран при на Мексико 19-и кръг за сезона във Формула 1. Макс Верстапен беше най-бърз и в двете сесии по 90 минути, като изпрари съотборника си в \"Ред бул\" Даниел Рикардо. Победителят на пистата \"Ерманос Родригес\"  от миналата година се доближи до рекорда на трасето, докато водещите отбори \"Мерцедес\" и \"Ферари\" бяха далеч назад. Въпреки отличното темпо и надеждното представяне, в края на втората сесия Верстапен спря заради проблем с болида. Той изгуби мощност и беше принуден да преустанови участието си малко преди карирания флаг. В първата тренировка Верстапен използва само най-меките гуми \"хиперсофт\" и постигна 1:16.656 минути в най-бързата си обиколка. Той завъртя общо 19 тура на пистата, а Рикардо беше на 483 хилядни зад съотборника си. Верстапен беше и пилотът с най-висока скорост – 349 км/ч. Зад съотборниците в \"Ред бул\" бяха пилотите на \"Рено\" Карлос Сайнц (+1.270 сек) и Нико Хюлкенберг (+1.372). Зад тях се наредиха Люис Хамилтън и Валтери Ботас с \"Мерцедес\", а седми и осми бяха пилотите на \"Ферари\" Кими Райконен и Себастиан Фетел. Във втората тренировка Верстапен и Рикардо работиха и върху настройки с гумите \"ултрасофт\". Те пробваха дълги серии от обиколки, симулирайки състезателно темпо за неделния ден. В крайна сметка холандецът записа 1:16.720 с \"хиперсофт\" в най-добрия си опит. Рикардо остана втори, но този път по-близо до съотборника си – само на 153 хилядни. Трети на 1.234 секунди изоставане беше Сайнц, който допълни отличния ден за болидите с двигатели на \"Рено\". Себастиан Фетел се нареди четвърти само на една хилядна зад Сайнц. В топ 10 попаднаха още Хюлкенберг, Брендън Хартли (\"Торо росо\"), Люис Хамилтън, Райконен, Ботас и Серхио Перес. Квалификацията за Гран при на Мексико е в събота от 21 часа българско време. Надпреварата е в неделя от 21.10 ч., а за да бъде световен шампион за пети път Л юис Хамилтън трябва да завърши сред първите седем . Битката за титлата ще се пренесе в Бразилия, само ако Себастиан Фетел спечели на \"Ерманос Родригес\", а Хамилтън не бъде сред първите седем пилоти.", "date": "2018.10.26", "title": "Пилотите на \"Ред бул\" зададоха темпото в свободните тренировки в Мексико"}
{"url": "https://www.dnevnik.bg/sport/2018/10/26/3334362_fifa_otloji_reshenieto_za_razshiriavane_na_turnirite/", "text": "ФИФА ще създаде работна група, която ще разгледа обстойно  предложенията за създаването на два нови турнира . Президентът на организацията Джани Инфантино заяви, че резултатите от анализа ще бъдат обявени догодина на 14 март в Маями. \"Взехме решение да създадем работна група, която да подпомогне процеса на консултации и да види перспективите за обновено световно клубно първенство и глобална лига на нациите, за да обсъдим и да направим конкретни предложения\", каза Инфантино по време на срещата на Съвета на ФИФА в Руанда. Швейцарецът се надяваше да прокара за гласуване предложенията си, но срещна неодобрението на Европейските футболни лиги. Според организацията евентуални промени ще усложнят международния календар и ще доведат до твърде голямо натоварване за футболистите. Това е наложило взимането на компромисен вариант със създаването на работна група, която да оцени предложенията.  Според \"Таймс\" ФИФА е намерила инвеститори от Азия, които са готови да платят 25 милиарда долара за правата на двата турнира. Липсата на диалог между ФИФА и УЕФА обаче  доведе до напрежение между двете организации . Идеята е Световното клубно първенство да се провежда веднъж на всеки четири години, а в него да участват 24 отбора. ФИФА очаква чрез новия формат, който ще включва 31 мача, турнирът да генерира приходи между 650 милиона и 1 милиард долара.", "date": "2018.10.26", "title": "ФИФА отложи решението за разширяване на турнирите за догодина"}
{"url": "https://www.dnevnik.bg/politika/2018/10/26/3334461_ninova_i_prezidentut_rumen_radev_stignali_do_konsensus/", "text": "С президента Румен Радев стигнахме до консенсус по много позиции от проекта \"Визия за България\", каза лидерът на БСП Корнелия Нинова след среща с президента, цитирана от \"Фокус\". \"Поискахме среща, за да разговаряме и обсъждаме нашия проект \"Визия за България\". Впечатляваща среща. Президентът участва в нея с 15 души, всички свои секретари, експерти и съветници. Разговорът беше много детайлен и по секторни политики\", каза Нинова. Те обсъдили почти всички сектори и постигнали съвпадение по доста позиции от проекта. Нинова и екипът на Радев са коментирали конкретни предложения като \"връщане на ролята на държавата в ключови сектори в обществения и политическия живот\", като БСП получили препоръки как да бъде конкретизирана тази роля в отделните сектори. \"На едно мнение сме, че цели системи се нуждаят от смяна на моделите, по които функционират. И двете страни изтъкнахме, че това е необходимо в сферата на здравеопазването, образованието и социалната политика. Останахме отворени и за следващи разговори, но изразяваме задоволство от тази работна среща\", обясни Нинова. Не сме обсъждали обща управленска програма с президента Румен Радев, каза още Нинова и обясни, че с президента не е разговаряла за предсрочни избори. \"Крайната цел е обединение на критична маса от мислещи и можещи хора около каузата за доброто бъдеще на България и предизвикване на качествено нова трансформация в общественото съзнание за поемане на градивен курс към нашето бъдеще.\" Това е целта на платформата на БСП \"Визия за България\", която трябва да се превърне в предизборна програма. По-късно от президентството съобщиха, че по време на разговора държавният глава е отбелязал, че \"Визия за България\" повдига редица актуални въпроси за мястото и ролята на държавата и за нейните обществени и социални функции, тема която отсъства от обществения дебат през последните години. Според президента е предимство, че проектът не представлява предизборна програма, написана в кратки срокове с цел разширяване на електоралната база, а с \"Визия за България\" се търси широк дебат и съгласие за решения на всеобхватни и дълбоки обществени проблеми. \"От този проект и предлаганите публично добри идеи биха могли да се възползват всички\", добави държавният глава. ", "date": "2018.10.26", "title": "Нинова обяви, че с президента са стигнали до консенсус за \"Визия за България\""}
{"url": "https://www.dnevnik.bg/evropa/2018/10/26/3334460_zaradi_razlikata_v_zaplashtaneto_v_es_jenite_rabotiat/", "text": "Жените в Европа печелят с 16.2% по-малко от мъжете. Тази разлика в заплащането е несправедлива не само по принцип, а и на практика. Тя поставя жените в положение на несигурност по време на тяхната кариера и в още по-голяма степен след тяхното пенсиониране, като разликата в пенсиите на мъжете и жените достига 36.6%\". Това заявиха еврокомисарят за правосъдието, потребителите и равенството на половете Вера Йоурова, еврокомисарят за заетостта, социалните въпроси, професионалната квалификация и трудовата мобилност Мариане Тисен и заместник-председателят на Европейската комисия Франс Тимерманс. Изказването им бе по повод предстоящия на 3 ноември Ден на равното заплащане в ЕС. С него се отбелязва моментът от годината, в който жените символично престават да получават заплащане за своя труд до края на работната година за разлика от своите колеги мъже, докато остават още 16% от работната година, се казва в съобщение на пресслужбата на еврокомисията. Според изявлението на тримата представители на институцията \"жените и мъжете са равни. Това е една от фундаменталните ценности на ЕС. Но всъщност жените все още работят безплатно в продължение на два месеца всяка година в сравнение със своите колеги мъже\". \"Повече не можем да толерираме това положение\", допълват те. \"Нови данни, публикувани днес, подчертават значението на незабавното приемане на законодателството за равновесието между професионалния и личния живот, представено от Европейската комисия. През изминалата година един от всеки трима европейци не е могъл да вземе отпуск по семейни причини, а само четирима от всеки десет мъже са взели (или възнамеряват да вземат) родителски отпуск. Това не е справедливо, нито устойчиво\", се казва още в съобщението. Според еврокомисията факторите, на които се дължи разликата в заплащането на жените и мъжете, са многобройни: жените по-често работят на непълно работно време, сблъскват се с корпоративния \"стъклен таван\", работят в по-ниско платени отрасли или често трябва да поемат основната отговорност в грижата за своите семейства. Един от начините тези фактори да бъдат взети под внимание е да се подобри равновесието между професионалния и личния живот на семействата, което би могло да бъде постигнато с приемането на направеното от комисията  предложение за директива . Предложението на комисията за равновесие между професионалния и личния живот включва правото на всички бащи да ползват отпуск от поне 10 дни в периода около раждането на детето им. Платеният родителски отпуск също ще стане непрехвърляемо равно право за жените и мъжете - силен стимул за мъжете да използват тази възможност, вместо да се очаква от жените да прекъсват кариерата си за дълъг период от време, а мъжете да се връщат бързо на работа. В крайна сметка това ще доведе до повишаване на участието на жените на пазара на труда. Преговорите с Европейския парламент и съвета са в ход и е възможно до края на годината да бъде постигнато споразумение.", "date": "2018.10.26", "title": "Заради разликата в заплащането в ЕС жените работят безплатно два месеца в годината"}
{"url": "https://www.dnevnik.bg/sport/2018/10/26/3334525_video_50_godini_ot_sreburniia_olimpiiski_medal_za/", "text": "Тежка загуба, спорни отсъждания и хвърлени възглавници към съдиите, но и сребърни медали за България. Така приключва участието на националния отбор по футбол на олимпийските игри в Мексико през 1968 г. На този ден преди половин век България печели сребърните медали след поражение с 1:4 срещу Унгария. В спора за титлата трима от българския състав са изгонени - Цветан Веселинов, Кирил Ивков и Атанас Михайлов. \"По всеобщо мнение решенията на съдията са били тенденциозни и са предопределили изхода от сблъсъка за златото, в който България повежда в резултата\", пише БФС в сайта си. В подготовката си за игрите България постига най-голямата победа в историята си - с 10:0 срещу Гана в приятелска среща в Леон. След успех със 7:0 срещу Тайланд и 2:2 с Чехословакия българският състав, воден от Георги Берков, печели с 2:1 срещу Гватемала с голове на Аспарух Никодимов и Петър Жеков и завършва начело в групата си. В четвъртфиналите националите повеждат рано срещу Израел с гол на Георги Христакиев, но после съперникът изравнява. По това време не се играят продължения, а вместо това се хвърля жребий. Късметът праща България напред. След драматична победа с 3:2 срещу домакина Мексико. Финалът е на стадион \"Ацтека\" пред над 80 хиляди зрители. България повежда чрез Веселинов в 22-ата минута. След това съдията Де Лео гони голмайстора след единоборство, а малко по-късно отстранява и Ивков. Останали с девет души, българите получават две попадения до почивката, а на път към тунела Михайлов уцелва рефера Де Лео с топката. Първоначално съдията не е наясно кой го е направил, но след консултация с един от помощниците си, отстранява и Михайлов. С трима по-малко българите нямат шанс за обрат и губят с 1:4. Публиката реагира с недоволство към съдията и хвърля възглавници към реферите, разказва БФС в сайта си. Коментарите в световната преса са в същия тон – английски и френски авторитетни издания пишат, че името на арбитъра Де Лео ще остане записано с черни букви в историята на олимпийския футболен турнир.", "date": "2018.10.26", "title": "Видео: 50 г. от сребърния олимпийски медал за българския футбол"}
{"url": "https://www.dnevnik.bg/sviat/2018/10/26/3334253_pochti_vseki_peti_miliarder_e_kitaec_aziia_predizvikva/", "text": "Между една пета и една шеста от всички милиардери по света вече са китайци и богатството им се увеличава, а новите предприемачи от Азия са истинско предизвикателство за технологичното надмощие на Силициевата долина. Това сочи доклад на швейцарския финансов холдинг Ю Би Ес и консултантската \"Прайсуотърхаус Купърс\", цитиран от \"Ройтерс\" и \"Франкфуртер алгемайне цайтунг\". Текстът сочи, че нови 199 души са станали милиардери миналата година, увеличавайки общия брой до 2158 (373 са китайци при едва 16 през 2006 г.). От всички \"нови\" милиардери близо една трета (56 души) са китайци. Общото богатство на китайските милиардери се е увеличило до 1.12 трлн. долара, или с 39% ( само \"Алибаба\"  и свързаните с гиганта компании  \"Алипей\" и \"Ант файненшъл\"  имат сред акционерите си 43-ма милиардери). Този ръст е подпомогнал значително и увеличаването на богатството на милиардерите в глобален план, увеличило се с 19% до 8.2 трлн. долара. Повече милиардери в Азия, отколкото в САЩ Според проучването около една трета от всички, които са станали милиардери през 2017 г., са натрупали състоянието си в сферата на иновациите. \"Китайските предприемачи милиардери оглавяват икономическата трансформация на своята страна и на Азия като цяло. За малко повече от 10 години те са създали най-големите компании в света, повишили са стандартите на жизненото равнище и са натрупали състоянието си с безпрецедентна бързина\", се казва в доклада, цитиран и от БТА. Според авторите на изследването сега в Азия има повече милиардери, отколкото в САЩ. Очаква се за три години общото им богатство да надхвърли състоянието на най-богатите американски предприемачи, което сега се оценява на 2.5 трлн. долара. От 2016 до 2018 г. в Китай са се появили 50 компании с капитализация най-малко 1 млрд. долара (т.нар. стартъп еднорози), а в САЩ за този период са се появили 62 такива компании. Двигател на технологичното развитие в Азия е южнокитайският град Шъншън и именно той оспорва най-силно доминацията на Силициевата долина. По рисков капитал, осигурен за стартъп компании, азиатските милиардери са се изравнили със САЩ миналата година, отбелязва ФАЦ. В Китай освен това патентите за използване на изкуствен интелект са били четири пъти повече, отколкото тези в САЩ, през 2017 г.", "date": "2018.10.26", "title": "Почти всеки пети милиардер е китаец, Азия предизвиква Силициевата долина"}
{"url": "https://www.dnevnik.bg/video/novinite_na_bnt/2018/10/26/3334527_video_drugite_novini/", "text": "Димитровден отбелязва идването на зимата Коя е най-вълнуващата книга за учениците Уикенд винетка от 10 лева догодина Световноизвестният филмов дизайнер Алан Бене с лекция в НБУ McQueen дава начало на \"София индипендънт\" Да избягаме от градския шум", "date": "2018.10.26", "title": "Видео: Другите новини"}
{"url": "https://www.dnevnik.bg/sport/2018/10/26/3334412_ljuis_hamiltun_iska_da_podpechata_titlata_si_s_pobeda/", "text": "Шампионът във Формула 1 Люис Хамилтън се надява да спечели петата си титла с победа. Англичанинът  се нуждае от място в седмицата в Гран при на Мексико . \"Допълнителен бонус към вече прекрасната година е, ако спечелиш състезание, за да вземеш титлата. Целта ми е да опитам да спечеля този уикенд\", каза Хамилтън. Преди година пилотът на \"Мерцедес\" стана шампион в Мексико, като завърши девети. Сега той има преднина от 70 точки пред втория Себастиан Фетел от \"Ферари\". По думите на англичанина всяко състезание е специално и важно по свой начин. \"Единствено спечелването на титлата винаги е голямата цел. Първата беше много трудна, но оттогава става по-трудно и по-трудно.\" Хамилтън заяви, че тази година се е наслаждавал много на предизвикателствата, срещу които се е изправял. \"Така чеq ако спечеля титлата, вероятно с нея ще се гордея най-много\", добави той. Преди седмица в САЩ  Хамилтън изпусна първата възможност да стане шампион .", "date": "2018.10.26", "title": "Люис Хамилтън иска да подпечата титлата си с победа в Мексико"}
{"url": "https://www.dnevnik.bg/bulgaria/2018/10/26/3334530_s_noviia_bjudjet_sa_osigureni_oshte_200_broiki_za/", "text": "С новия бюджет на Министерството на правосъдието за 2019 г. са осигурени 6.6 млн. лева за 200 допълнителни щатни бройки за надзиратели в затворите и за охрана на съдебните сгради. Това обяви на среща със синдикатите правосъдният министър Цецка Цачева. Осигурени са и 13.2 млн. лева за увеличение средно с 10 % на възнагражденията на всички служители в двете главни дирекции - \"Изпълнение на наказанията\" (ГДИН) и \"Охрана (ГДО). Отделно са предвидени 16.9 млн. лева за увеличение спрямо 2018 г. на възнагражденията на младшия изпълнителски състав и на базата за определяне на възнагражденията за специфичните условия на труд, както и възнаграждения за извънреден труд, време на разположение и др. Министерството на правосъдието ще търси възможности за поетапно предоставяне на допълнителни 400-500 щатни бройки за двете главни дирекции, като целта е гарантиране на надеждна охрана в затворите. В проекта на правосъдното ведомство за периода 2019-2021 г. се предлага общо допълнителни 1 400 щатни бройки, информира министър Цачева. Тази година надзирателите и съдебните охранители излизаха многократно в знак на протест срещу ниските си заплати и малко щатове. Протестите бяха прекратени,  когато премиерът Бойко Борисов обеща 15 млн. лв. за увеличение на възнагражденията им.", "date": "2018.10.26", "title": "С новия бюджет са осигурени още 200 бройки за надзиратели в затворите и съдебната охрана"}
{"url": "https://www.dnevnik.bg/bulgaria/2018/10/26/3334411_niakolko_meseca_po-kusno_prokuraturata_suobshti_za/", "text": "Софийската градска прокуратура е повдигнала обвинение за пране на пари на съиздателя на \"Дневник\" и \"Капитал\" Иво Прокопиев заради сделката по продажбата на компанията \"Каолин\" от \"Алфа финанс холдинг\" на германската \"Кварцверке\" в края на 2012 г. Това се разбира от кратко съобщение на прокуратурата, изпратено днес следобяд с уточнение, че е направено \"след запитване на медии\". \"Оценяваме повдигнатите обвинения като поредно безобразно действие на българската прокуратура, с което грубо се погазва законността в България. То показва, че ролята на институцията е сведена единствено до инструмент за репресия срещу неудобни на статуквото публични фигури и оказване на натиск върху независимите медии\", се казва в становище на \"Алфа финанс\" след съобщението на прокуратурата. Те определят, че то \"е абсурдно, напълно неразбираемо, защото е фактически необосновано и логически несвързано\". От компанията уточняват още, че обвинението е предявено още през лятото и коментират, че \"единственото възможно обяснение защо се оповестява публично сега е, че председателят на съвета на директорите на \"Алфа финанс холдинг\" Иво Прокопиев е съиздател на независимите медии \"Капитал\" и \"Дневник\" и атаката от прокуратурата очевидно е реакция на поредицата разследвания за корупционни сделки, които \"Капитал\" публикува в последните си броеве\". Пред БиТиВи Прокопиев коментира обвинението срещу него като \"напълно абсурдно\" и странно, че се оповестява публично точно днес. Той свърза това с публикации в седмичника \"Капитал\" и по-конкретно такива от последния брой, в които се дават примери за \"тежка корупция в държавата\" и тя отговаря с репресия. В последния брой на \"Капитал\", излезнал тази сутрин има публикация  \"Още държавни милиони в дупката \"Гергов\"  . Тя разказва как дружеството \"Слънчев ден\" на бизнесмена от Пловдив и Георги Гергов се е превърнало в най-големия клиент на Българска банка за развитие (ББР) с експозиция от над 100 млн. лева след като държавната банка е изкупила различни негови кредити. \"Слънчев ден\" е собственик и на \"ЦУМ Варна\" - фирмата, която в началото на октомври беше купена от община Варна - това е т.нар.  сделка за \"Дупката\" в центъра на града . Тогава по предложение на кмета Иван Портних (ГЕРБ) Общинският съвет гласува с подкрепата на ГЕРБ и ДПС и с реакция \"против\" от партията Гергов - БСП и местни партии за изкупуването. \"ЦУМ Варна\" няма дейност, а основният актив са около 3 дка. След това  правителството отпусна средствата за покупката  - 43 млн. лева. \"След като през 2017 г. Стоян Мавродиев пое управлението на ББР бяха отхлабени ограниченията за кредитиране на политически лица и вдигнат тавана за големи заеми. Резултатът: след поредица операции \"Слънчев ден\" на Георги Гергов вече е най-големият клиент на банката с над 100 млн. лв. дълг\", пише в публикацията в \"Капитал\". Медиата съобщава, позовавайки се на неофициална информация и за евентуална предстояща сделка за \"Слънчев ден\". \"Според източници на вестника цялата операция става с политическото брокерство на депутата от ДПС Делян Пеевски и вероятно след финализирането на продажбата на \"ЦУМ Варна\" близко до него лице ще придобие и самия \"Слънчев ден\". За Гергов пък би трябвало да останат изчистеният откъм дългове панаир и софийският ЦУМ.\"  В друг материал от броя  \"Финалната атака срещу Лозан Панов\"  се разказва за \"тенденциозна данъчна проверка срещу председателя на ВКС, която може да стане и причина за разследване срещу него\" и пореден опит \"неудобният на статуквото висш магистрат\" да бъде отстранен предсрочно от постта. Според \"Капитал\" \"резултатите от ревизията са изпратени на КПКОНПИ. В зависимост от това как тълкува закона тя може да започне проверка по реда на отнемане на незаконното придобитото имущество. Другият вариант е да започне проверка за корупция, която да докладва на прокуратурата. Лозан Панов едва ли може да очаква обективно отношение и от двете институции. Евентуално образуване на производство в която и да е от тях ще позволи задействането на процедура по импийчмънт от Висшия съдебен съвет.\"  В прессъобщението на прокуратурата се казва, че разследването е по сигнал от 23 април на Комисията за противодействие на корупцията и отнемане на незаконно придобито имущество (КПКОНПИ), която е предоставила на прокуратурата материали от своя проверка. В тях, според съобщението, са посочени факти и обстоятелства, които са послужили като основание за започване на разследване и за престъпление по чл. 253 НК - пране на пари. Деянието според държавното обвинение е свързано със сделка между контролирания от Прокопиев \"Алфа Финанс Холдинг\" АД и германското дружество \"Кварцверке\" през декември 2012 г. Тогава, според държавното обвинение, \"Алфа финанс\" е продала на германския инвеститор 100% от акциите на \"РМД Каолин 98\". Обвиняеми са и членовете на Съвета на директорите на \"Алфа Финанс Холдинг\" Константин Ненов и Иван Ненков. На тримата е наложена най-леката мярка за неотклонение \"Подписка\".  Прокуратурата съобщава също, че разследва за престъпления по служба и служители на Министерството на икономиката, енергетиката и туризма във връзка с изпълнението на концесионните договори с \"Каолин\" АД. Приватизацията на \"Каолин\" от 2000 г. попадна в полезрението на КПКОНПИ (бивша КОНПИ - Комисия за отнемане на незаконно придобитото имущество) през миналата година, въпреки че се е състояла извън 10-годишния срок, в който комисията има правомощията да проверява. Според обясненията на ръководителя на комисията Пламен Георгиев причината е именно изследването на произхода на средствата, които \"Алфа финанс\" е получила при препродажбата на актива си на \"Кварцверке\" през 2012 г. \"Алфа Финанс Холдинг\" АД  продаде 67% от капитала на  \"Каолин\" АД  на семейната германска компания. Новият собственик отправи задължителното търгово предложение към останалите акционери на публичното по това време дружество и към май 2013 г. увеличи участието си до 87%. \"Алфа финанс\" припомня в становището си от днес, че \"приватизацията на \"Каолин\" и развитието на компанията след сделката е една от най-успешните приватизационни истории, което доведе до десетократно разрастване на бизнеса на фирмата и превръщането й в регионален лидер. Самата сделка по приватизация е била обект на множество проверки, при които не са установявани никакви нередности. Това е потвърдено включително и от съда, с влезли в сила съдебни решения.\"", "date": "2018.10.26", "title": "Няколко месеца по-късно прокуратурата съобщи за повдигнато обвинение на Иво Прокопиев"}
{"url": "https://www.dnevnik.bg/bulgaria/2018/10/26/3334314_pravo_na_otgovor_na_ministerstvoto_na_otbranata/", "text": "Пресцентърът на Министерството на отбраната поиска право на отговор на  статия на \"Дневник\" , описваща как се движи обществена поръчка за ремонтиране на български бойни самолети. Отговорът (вижте пълния текст по-долу) на практика се занимава със заглавието, не опровергава нищо от съдържанието на статията и повтаря много от фактите в нея. За сметка на това министерството говори за \"внушения\" и \"съмнения за тенденциозност\". Обяснява се и каква всъщност била целта на \"Дневник\" да направи публикацията и гради хипотези в духа на \"А може би пък искат...\". 1. От писмото няма да научите за редакционния пропуск на \"Дневник\", който тук посочваме. В заглавието и в текста на статията се говори за допусната от комисията до преговори \"цена за изпълнение на поръчката\" от 132 485 980 евро без ДДС. Докато действително в документите на министерството пише, че на тези преговори е постигнато намаляване до 73 665 500 евро без ДДС. За тези 144 053 074 млн. лв без ДДС няма да научите от правото на отговор на министерството. 2. В текста на пресцентъра продължава да се настоява, че \"щурмовите самолети Су-25 е възможно да бъдат ремонтирани (...) за 41 млн. лв. без ДДС\". С допълнението, че тази сума може да се увеличи до 82.5 млн. лв \"но само ако правителството реши!\" (както е написал и \"Дневник\"). Министерството не посочва, че в документите му се казва, че тези над 80 млн. лв (половината от тях - условни) вече са прогнозирани по години, като общата сума за първите две от четиригодишното рамково споразумение е почти 43.7 млн. лв без ДДС. Пресцентърът щеше да е много по-полезен на данъкоплатците и на редакцията на \"Дневник\", ако беше отговорил с числа и обяснения, вместо да оставя въпросителни, докъде в ремонта смята, че ще му стигнат споменатите от него 41 млн. лв., какво е общото със договореното от комисията намаление на \"сумата, необходима за поръчката\" до 144 млн. лв и какво е отношението към забележката в негов документ, в която се казва, че \"посочените стойности са индикативни и съобразно наличния финансов ресурс на Възложителя, като те могат да бъдат променяни  \" (подчертаването е на \"Дневник\"). 3. \"Дневник\" не написа по въпроса, но забеляза  публикация на специализирано българско издание , в която още през август бе написано следното: \"Интересно е, че в спецификацията към поръчката, е оставена опция за доставка на ново оборудване за самозащита, както и поставяне на нова система за управление на въоръжението, което да позволи използването на управляеми ракети \"изделие 72\" (това е Р-73), нови радиостанции и ново навигационно оборудване. Интересен е въпросът за евентуалното поставяне на нова система за самозащита, която трябва да е интегрирана със Су-25.\" 4. Оставяме на читателите отношението към тях в текста, което \"Дневник\" оценява като PR for Dummies в израза \"Образно казано това е все едно да влезеш в ресторанта и да поръчаш цялото меню. Избираш си това, което ти харесва и което ти е по джоба. Така стоят нещата и в случая.\" Този пасаж, впрочем, както и \"разясненията\" какви били целите на редакцията, отсъстват от официалното съобщение, пубикувано на сайта на министерството в четвъртък вечерта. Така или иначе, за всеки случай внимавайте с кого ходите на ресторант. В отговор на статия в новинарския сайт \"Дневник\", озаглавена \"Български Су-25 ще бъдат ремонтирани за 310 млн. лв след обява за 41 млн. лв.\" заявяваме, че изнесената информация не отговаря на истината.  Щурмовите самолети Су-25 е възможно да бъдат ремонтирани, но не за 310 млн. лв с ДДС, каквото е внушението на статията, а за 41 млн. лв. без ДДС. Ако Министерският съвет реши, сумата по рамковото споразумение може да нарасне до 82,5 млн. лв. без ДДС. Но само ако правителството реши! Процедурата за ремонта на самолетите всъщност е по договаряне. Според проучване на експерти от Военновъздушните сили единствено заводи в Беларус и Русия могат да извършват такива ремонти. Затова са поканени и представители на двете страни. Оферта е подала само една – беларуският авиоремонтен завод \"558\". В нея е включен пълният набор от услуги за ремонт и модернизация на този тип самолети, от които Министерството на отбраната да избере най-необходимите за нашите машини.  Така че сумата от 310 млн. лв., която се появява в публикацията на \"Дневник\", изобщо не е договаряна. Образно казано това е все едно да влезеш в ресторанта и да поръчаш цялото меню. Избираш си това, което ти харесва и което ти е по джоба. Така стоят нещата и в случая. Затова се и сключва рамково споразумение, което означава, че конкретни ремонтни дейности ще се поръчват само при необходимост и при финансова възможност.  Защо е толкова належащо да ремонтираме самолетите Су-25? Защото техният технически и междуремонтен ресурс е изтекъл преди повече от 10 години.  Това са фактите. Остават съмненията за тенденциозност в поднасянето на информацията. Защото статията е публикувана без проверка и отговор на въпросите, които авторът е поставил пред пресцентъра на МО. Обаждаш се в 15 ч. и настояваш до час-два да получиш отговор. Сложността и обемът на информацията, която трябва да се проучи, обаче изисква повече време. Бързината, с която се случва публикацията, показва, че обективността е последното, което е търсено. Целта е да се внуши, че едни хора искат да похарчат стотици милиони ей-така, на вятъра. А може би пък искат да прокарат тезата, че друга фирма – на руския завод-производител, трябва да получи поръчката. И да излезе, че защитават руски корпоративни интереси...", "date": "2018.10.26", "title": "Право на отговор на Министерството на отбраната"}
{"url": "https://www.dnevnik.bg/biznes/2018/10/26/3334378_iavlena_otchita_uspokoiavane_na_jilishtniia_pazar/", "text": "Растежът на цените на недвижимите имоти се забавя, а търсенето и предлагането се уравновесяват. Това са изводите от анализ на компанията за недвижими имоти \"Явлена\", основан на данните за сключените сделки и договори за ипотеки, както и на наблюденията на експертите в компанията. Тя представи някои тенденции в петте български града с най-голяма динамика на имотния пазар. София  В столицата за експертите е очевидна тенденцията към намаляване на ръста както на цените, така и на сделките и ипотеките. Кандидат - купувачите отлагат покупката с желанието да намерят жилище с по-добри характеристики и да преговарят. Това на свой ред забавя усвояването на кредита от търговските банки. Брокерите прогнозират, че до края на годината средната цена на кв. м жилищна площ в столицата ще продължи да намалява като е възможно заради изчакването на купувачите срокът за сключване на сделка да се удължи. Пловдив  С привличането на чуждестранни инвестиции и изграждането на нови производствени мощности в индустриалните паркове около Пловдив активността на пазара в града през последните години е доста висока след спад на цените през 2015 г. и на сделките през 2017 г. Благодарение на добре работещата икономика на града сделките с ипотеки са с високи показатели, а до края на годината динамиката на индикаторите ще се запази, но при по-ниски стойности. Варна  В града с най-висок дял са сключените сделки с привлечено финансиране, което е свързано с икономическата активност на населението, както и с наличието на чуждестранни купувачи. През първото тримесечие на 2018 г. спрямо 2017 г. е отчетен ръст на сделките от 10.81%, през второто – 6.53%, а през третото – бум с покачване от 17.51%, което представлява най-високият ръст за всички областни градове. Общо във Варна за деветте месеца се отчита ръст от 11.69% за 2018 спрямо 2017 г., което е повече от сделките в другите разгледани в областни градове. Цените са предвидими и балансирани, а това стимулира както купувачите, така и банките. Очаква се това да се запази до края на годината. Бургас  През последните четири години икономиката на града се представя все по-добре, а това влияе благотворно върху сделките и цените. Както във Варна, така и тук ръстът на средната цена на жилищна площ е умерен, а благодарение на икономическата активност на работещите делът на сделките с ипотеки е голям - около 48%. Очакванията на компанията са динамиката на средната цена да се запази, а динамиката на броя сделки с ипотеки да намалее. Стара Загора  В града брокерите наблюдават успокоение на пазара, проявяващо се както в спад на броя на сделките ( за трета поредна година), така и при средната цена на жилищна площ (близо +6% за последните две години). Това, според анализаторите на компанията определя пазара в града като балансиран между търсене и предлагане, и предсказуем в ценово отношение. Не се очаква промяна до края на годината.", "date": "2018.10.26", "title": "\"Явлена\" отчита успокояване на жилищния пазар"}
{"url": "https://www.dnevnik.bg/sport/2018/10/26/3334526_fifa_niama_da_pozvoli_barselona_i_jirona_da_igraiat_v/", "text": "ФИФА няма да позволи мачът от испанското първенство между \"Барселона\" и \"Жирона\" да се проведе в САЩ. Това заяви президентът на Международната футболна федерация Джани Инфантино по време на срещата на Съвета на организацията в Руанда. \"Съветът на ФИФА разгледа въпроса и подчертаваме, че официалните мачове от националните първенства трябва да се провеждат в самата страна. Като президент на ФИФА, обявявам, че организацията е против идеята на Ла Лига и ще забрани \"Жирона\" - \"Барселона\" да се състои в САЩ или в която и да е друга страна, различна от Испания\", каза Инфантино. Двубоят, който трябва да се състои на 26 януари в Маями, е част от желанието на Испанската футболна лига да провежда мачове от първенството в Северна Америка. Съгласно сделката с Relevent Sports в следващите 15 години  САЩ и Канада ще приемат мачове от Примера дивисион . Идеята за изнасяне на мачове от Ла Лига в чужбина срещна  неодобрението на Ис панската футболна федерация . Наскоро президентът на Ла Лига Хавиер Тебас обяви, че е  твърдо решен да осъществи намеренията си , дори случаят да стигне до съда.  Според разпоредбите на ФИФА, за да може един мач от дадено вътрешно първенство да се изиграе в чужбина, са нужни разрешения от националната федерация, от УЕФА, както и от националната и континенталната федерация за държавата, в която се планира да се играе мачът (в случая федерацията на САЩ и КОНКАКАФ).", "date": "2018.10.26", "title": "ФИФА няма да позволи \"Барселона\" и \"Жирона\" да играят в САЩ"}
{"url": "https://www.dnevnik.bg/biznes/2018/10/26/3334536_petrolnata_asociaciia_ne_ochakva_po-goliamo_poskupvane/", "text": "В следващите месеци не се очаква значителна промяна в цените на горивата, ако няма геополитически трусове. При това положение цените може да варират нагоре или надолу с 5-10 ст. за литър. Това коментира в ефира на Би Ти Ви Андрей Делчев, председател на Българската петролна и газова асоциация. Той обяви и че горивата през последните месеци са поскъпнали в цяла Европа и то с процента, с който това се вижда и в България - 5.1-5.5% след като цената на суровия петрол преди това се повиши с около 17%. Делчев посочи, че цените на горивата не са тръгнали нагоре веднага след като това е станало при суровината, а с няколко месеца закъснение. Не е задължително още да поскъпват горивата, петролът от над 85 долара за барел поувтиня до около 77 долара в момента, посочи Делчев. Напомни, че няколко са факторите, които влияят върху него при това в различна посока - геополитически събития. цената на долара, добивът на шистов в САЩ, равнището на запасите на основните вносители и др. Тезата ,че се случват нередни неща с цените в България, е невярна. Пазарът е силно конкурентен, допълни Делчев. Обясни, че е нормално една и съща верига да има различни цени на горивата както в страната, така и в рамките на един и същи град. Освен това е логично горивата да са по-скъпи в онези части на страната, където доставките изискват по-сложна логистика и съответно повече разходи. Пример за това била Северозападна България. Нали не мислите, че фирмите са се обединили да налагат ценови геноцид на тази част от България, попита риторично той. Как толкова време след решението на Комисията за защита на конкуренцията (че няма картел при търговията с горива - бел. ред.) все още някой говори за картел, попита още той, в отговор на въпрос. Според него ако хората повече четяли факти, са щели да са по-далеч от \"кресльовците\", които твърдят неверни неща.", "date": "2018.10.26", "title": "Петролната асоциация не очаква по-голямо поскъпване на горивата"}
{"url": "https://www.dnevnik.bg/sport/2018/10/26/3334542_snimka_na_denia_lice_v_lice_bez_boksovi_rukavici/", "text": "Кубрат Пулев и Хюи Фюри се срещнаха лице в лице за последно преди двубоя си в събота в \"Арена Армеец София\". Българският боксьор се оказа с два килограма по-тежък от съперника си, като кантарът показа 109 кг. Пулев   през април 2017 г. Победителят от мача между българина и Фюри ще стане задължителен претендент за световната титла на Международната боксова федерация (IBF), която в момента се държи от Антъни Джошуа.", "date": "2018.10.26", "title": "Снимка на деня: Лице в лице без боксови ръкавици"}
{"url": "https://www.dnevnik.bg/evropa/2018/10/26/3334321_zashto_germanskite_socialdemokrati_stignaha_do_nujdata/", "text": "Какво би накарало водеща политическа партия да се чувства толкова разочарована от себе си, че да предпочита да се лекува, вместо да управлява? Германските социалдемократи са изпаднали в някакъв вид депресия. Може да я наречем властофобия. Партията управлява страната като по-малък партньор на дясноцентристките християндемократи, оглавявани от канцлера Ангела Меркел, но много членове се страхуват, че продължаването на участието в тази коалиция може да ги унищожи. Партията, изглежда, е в На последните избори в провинция Бавария социалдемократите, известни с акронима си ГСДП,  отбелязаха своя най-лош резултат , като се сринаха от 20.6 на 9.7 процента. В неделя в провинция Хесен има други избори, на които социологическите проучвания прогнозират подобен резултат. Ако социалдемократите понесат още едно поражение  в Хесен , в партията ще се засилят исканията за излизане от управляващата коалиция. Това може да доведе до нови избори и нова коалиция от партии, която би могла да бъде оглавявана от ГСДП. Но мнозина в партията, особено младите членове, смятат, че най-старата политическа партия в Германия има нужда от творчески отпуск - прекъсване, в което да размишлява какво се е объркало и как да се направи рестартиране. Проблемът на партията отчасти е, че консерваторите на Меркел заимстват много от идеите на лявоцентристите - от въвеждането на минимална заплата до узаконяването на еднополови бракове, а по този начин Но за болестта на ГСДП има и друга причина, предизвикана от самата партия. През последните две десетилетия социалдемократите се изместват надясно в икономически план, но (вероятно като компенсация) наляво в културно отношение. Това може да не притеснява градските по-горни класи в страната, но поражда объркване сред повечето германски избиратели за това  кого иска да привлече партията . В същото време ГСДП пренебрегва тема, която една левоцентристка партия, родена от работническото движение, би трябвало да иска да прегърне. Германия - четвъртата по големина икономика в света и най-богатата страна в Европа, е процъфтяващо място, но е разкъсвана от неравенство и социална несправедливост. Трябва внимателно да се погледнат традиционните данни, за да се види мащабът на проблема. Безработицата е намаляла наполовина през последните 20 години - от около 11 на около 5 процента; частното богатство се е увеличило почти двойно и днес възлиза на 11.7 трилиона. Заплатите също са се повишили. Но намаляването на безработицата в Германия имаше цена: - т.нар. прекариат - работещото бедно население, или както може да бъдат наречени, хората, които работят, за да съществуват - такива, за които се оказва почти невъзможно да натрупат богатство. Един милион души в Германия работят в икономиката на временната заетост - хора, наричани на немски лайарбейтер, които вършат само временна работа без защита срещу уволнение. Други над три милиона германци имат само временни трудови договори с незначителни защити. Същевременно според проучване на свързаната с профсъюзите фондация \"Ханс Бьоклер\" най-богатите 10 процента от домакинствата в Германия притежават почти 60 процента от цялото чисто богатство на домакинствата - доста над средното ниво за развитите страни. Това е Защо ГСДП не я е атакувала? Отговорът е, че за да направят това, социалдемократите ще трябва да се изправят срещу собствените си недостатъци, довели до провали, засягащи сърцевината на поддържания от самите тях ляв образ. През последните две десетилетия финансираната от държавата бедност е изместена от финансирана от частния сектор бедност, а това става главно под покровителството на социалдемократите - било като управляваща партия или като по-малък партньор във властта, контролиращ министерствата, свързани с вътрешните въпроси. Започвайки от първото десетилетие на 21 век при управлението на канцлера Герхард Шрьодер, именно ГСДП въведе по законодателен път много от реформите, които създадоха днешните неравновесия. Партията не само въведе значителни съкращения на социалните помощи, а и постави началото на данъчна реформа, която понижи най-горната ставка от 53 на 42 процента. Максималната ставка се достига сравнително рано при годишен доход около 55 хил. евро. Но колко е справедливо от гледна точка на левите възгледи, че същата данъчна ставка важи за някой, който печели 200 хил. евро? ГДСП също така, изглежда, не си даваше сметка, че главният изпълнителен директор на \"Дойче пост\" печели 239 пъти повече от заплатата на средния си работник. После дойде бежанската криза, която удари във време, когато вярата в солидарността сред самите германци беше отслабнала. Социалдемократите, изглежда, изведнъж преоткриха своето съчувствие към непривилегированите, след като те бяха дошли от чужбина. Партията показа поне на думи към социалните разходи, наложени от пристигането на над един милион бежанци. По-рано тази година хранителна банка в Есен, Западна Германия, реши временно да изключи чуждестранните граждани, защото за тях отиваха всичките й доставки и тя трябваше да остави отдавнашни клиенти с празни ръце. Водещи социалдемократи обвиниха доброволците на хранителната банка в ксенофобия. Все пак моралното възмущение на ГСДП почти не помага да се отговори на един сложен въпрос, пред който е изправен целият континент - как да бъдат справедливо разпределяни оскъдни ресурси в рамка, надхвърляща националните граници? Организирането на глобализацията по по-справедлив начин, при който системата най-малкото наподобява механизмите за балансиране при старата национална държава, е едновременно трудна и крайно належаща задача за социалдемокрацията днес. Това е нещо, с което лявоцентристите би трябвало да са готови да се заемат. Вместо това социалдемократите се вглъбяват в себе си, неспособни да отговорят на най-спешните въпроси за страната във време, когато Германия има нужда от тях. /БТА", "date": "2018.10.26", "title": "Нуждаят ли се от \"творчески отпуск\" германските социалдемократи"}
{"url": "https://www.dnevnik.bg/sport/2018/10/26/3333952_zdravkov_vsichko_e_vuzmojno_no_shansovete_za_ludogorec/", "text": "Възможностите на \"Лудогорец\" да излезе от групата си в Лига Европа остават минимални, смята треньорът Антони Здравков. Думите му дойдоха след  равенството 1:1 с АЕК в Кипър . Българският шампион спечели първата си точка, но остава на пет зад втория \"Байер\" (Леверкузен). \"Продължаваме да търсим победата във всеки мач, във футбола всичко е възможно, но шансовете остават малки\", каза пред БНТ Здравков, за когото това беше първи мач начело на отбора. \"Не спряхме да атакуваме след гола, създадохме още положения, но липсваше завършващият удар. Ако бяхме вкарали втори гол преди дузпата, смятам, че мачът щеше да бъде затворен.\" Според него въпреки грешката на вратаря Ренан за изравнителния гол вината не може да бъде падне върху един играч. Здравков посочи, че има доверие на футболистите. И посочи, че предстои работа за изчистване на технически грешки. \"От 9 юли играем в цикъл \"сряда-събота\" или \"четвъртък-неделя\", нормално е да има умора. Равенството не ни устройваше, предприехме риск с 4-2-4. Можеше този риск да бъде оправдан, можеше и да загубим и да понесем отговорността си\", добави треньорът.", "date": "2018.10.26", "title": "Здравков: Всичко е възможно, но шансовете за \"Лудогорец\" в Лига Европа са малки"}
{"url": "https://www.dnevnik.bg/sport/2018/10/26/3333959_loftus-chiik_vduhnovi_chelsi_s_hettrik_sreshtu_bate/", "text": "Челси\" и \"Арсенал\" продължиха уверения си ход в Лига Европа, като вървят без грешка. Рубен Лофтъс-Чийк се оказа героят за сините при победата с 3:1 срещу БАТЕ (Борисов). \"Арсенал\" се наложи с 1:0 срещу \"Спортинг\" (Лисабон) като гост. Гола вкара Дани Уелбек в 78-ата минута. Седем минути и 48 секунди бяха необходими на Лофтъс-Чийк от началото на мача, за да вкара два гола. Така 22-годишният полузащитник изравни общия брой на головете, които до момента имаше за \"Челси\". Във втората минута Сапакоста подаде в наказателното поле и с добре насочен удар Лофтъс-Чийк даде преднина на отбора си. Малко по-късно след центриране на Вилиан от ъглов удар отново той се пребори и отблизо вкара. \"Челси\" имаше пълно превъзходство и в началото на второто полувреме стигна до трети гол. При бърза атака защитник на съперника изчисти, но топката попадна в Лофтъс-Чийк, който с удар от разстояние оформи хеттрика си. БАТЕ стигна до гол в 80-ата минута, когато Стасевич центрира от фаул и Риос засече. В другия мач от групата \"МОЛ Види\" победи с 2:0 ПАОК. \"Челси\" е начело с девет точки, а останалите три отбора имат по три. \"Арсенал\" продължава победната си серия и е в сходна позиция с девет точки. \"Спортинг\" е втори с шест, а \"Ворскла\" излезе трети с три след 1:0 срещу \"Карабах\" като гост. Испанските \"Севиля\" и \"Виляреал\" постигнаха разгромни победи. Андалусийците стигнаха до 6:0 срещу \"Акхисар\". \"Вилареал\" спечели с 5:0 срещу \"Рапид\" (Виена). \"Милан\" утежни положението си след домакинска загуба с 1:2 от друг испански представител - \"Бетис\". Отборът от Севиля е пръв със седем точки, а \"росонерите\" имат шест. След 2:0 срещу последния \"Дюделанж\" \"Олимпиакос\" събра четири.", "date": "2018.10.26", "title": "Лофтъс-Чийк вдъхнови \"Челси\" с хеттрик срещу БАТЕ"}
{"url": "https://www.dnevnik.bg/bulgaria/2018/10/26/3318562_hristiianite_pochitat_dnes_sveti_dimitur/", "text": "На 26 октомври православните християни почитат свети Димитър Солунски. Според народните представи от Димитровден започва зимата. Свети Димитър се приема и за закрилник на строителя. Празнуват всички архитекти, проектанти, строителни инженери и всички ангажирани в сферата на строителството. Професионален празник имат и ковачите, техниците, инженерите и металурзите. На 26 октомври празника си отбелязват Сливен, Видин и Айтос. Според легендата св. Димитър е покровител на зимата и студа и е по-голям брат на св. Георги. Той язди на червен кон, а от дългата му бяла брада се изсипват първите снежинки — \"Дойде ли Димитър, идва и снегът\", гласи народната поговорка.", "date": "2018.10.26", "title": "Християните почитат днес Свети Димитър"}
{"url": "https://www.dnevnik.bg/evropa/2018/10/26/3331298_partiia_za_razocharovanite_nastupva_li_zelena_vulna_v/", "text": "На изборите в консервативната германска провинция Бавария на 14 октомври Зелените  се превърнаха във втората  по големина партия в парламента на провинцията. На местния вот в Белгия в същия ден зелената партия Ecolo-Groen се представи  по-добре от очакваното . А междувременно в  Люксембург  зелените увеличиха броя на депутатите си с 50%. Изборите в трите европейски държави дадоха повод на редица международни издания да заговорят за \"зелена вълна\" в политиката и управлението. Резултатите са знак, че на фона на резкия спад в подкрепата за традиционните партии на континента и опитите им да отблъснат предизвикателството, отравяно от крайнодесните, Зелените изглеждат като приемлива алтернатива за избирателите с либерални възгледи. Дали обаче не е прибързано да се говори за \"вълна\"? Какво стои зад успеха на тези партии? И ако Зелените бележат добри резултати в Западна Европа, какво се случва с тях в източната част на континента. А в България? И отляво, и отдясно \"Зелената вълна\" се надига основно за сметка на традиционните лявоцентристки социалдемократически партии, чиято подкрепа намалява рязко в Европа. Но движението все повече привлича и значителен брой разочаровани дясноцентристки избиратели. Възходът на крайнодесните измества националните дебати все по-далеч от политическия център и отчужди хората с либерални възгледи, най-пресният пример за което са изборите в Бавария. Там лявоцентристката Соцалдемократическа партия (СДП) изгуби 210 хил. гласа, които отидоха в полза на Зелените. Те обаче спечелиха и 180 хил. от дясноцентристкия Християнсоциален съюз (ХСС), който се обърна рязко надясно в опит да си върне гласове от евроскептичната и националистическа \"Алтернатива за Германия\". Възходът е признак и за  бързата еволюция на Зелените  - някогашната протестна партия не само стана потенциален коалиционен партньор след последните избори за федерален Буднестаг, но е на път да се превърне в това, което германците наричат Volkspartei - партия, привличаща големи части от обществото. , политически анализатор в Open Europe, също изтъква пред \"Дневник\", че в Германия те се възползват в голяма степен от спада при традиционния им съперник - СДП, което се очертава като трайна тенденция. Германските Зелени обаче привличат и избиратели от политическото дясно, коментира Траугот. Тъй като традиционни дясноцентристки партии като баварския ХСС заемат по-твърди позиции по въпроси като идентичността и имиграцията, техните по-центристки настроени избиратели са все по-привлечени от Зелените. За тях те изглеждат като нова центристка алтернатива. Според анализатора Зелените печелят гласове основно от левите партии като социалдемократите и в по-малка степен от социалисти и бивши ГДР комунисти ( партията \"Левицата\" в Германия). Но в страни, където самите Зелени са станали по-умерени, както в Германия, те се харесват и на средната класа, традиционно подкрепяща християндемократите и дясноцентристките партии като Свободната демократическа. , научен сътрудник в Европейския университетски институт във Флоренция, вижда няколко причини за увеличаването на популярността им. На първо място, избирателите далеч не са толкова лоялни към традиционните партии, колкото в следвоенната епоха, казва Денисън пред \"Дневник\". Това създава по-непостоянни и конкурентни партийни системи и отваря възможности за новите партии там, където старите, изглежда, са се провалили. На второ място, най-явните проблеми днес в Европа включват имиграцията и европейската интеграция, които са сравнително нови за старите политически сили. Например по въпроси като имиграцията партии като социалдемократите не могат да удовлетворят и анти-, и проимигрантските избиратели, така че в крайна сметка и двете групи са разочаровани. Далеч от големите решения , анализатор от Института за политически науки в Гренобъл, посочва и друг фактор за успеха - фактът, че \"те не трябваше да взимат големите национални решения около правенето на икономии, не бяха опетнени колкото основните дясноцентристки и лявоцентристки партии, които са толкова замесени в последиците от кризата\". Ескалона отбелязва също така, че зелените партии се представят особено добре в относително богати страни, където ефектите от съкратените разходи не са се усетили толкова остро, но където миграцията се е превърнала в голям политически въпрос. Навсякъде другаде по-радикалната левица е по-популярна. Зелените се харесват най-вече на професионалисти, често млади, относително заможни избиратели предимно от градовете, сочат анализатори. Според Джон Уорт, кандидат за германската Зелена партия за евроизборите догодина, поглеждайки демографията, много от избирателите им са онези, които някога бихме нарекли типични леви поддръжници. \"Те имат млади енергични лидери и различен начин за правене на политика – директно говорене, съчетано с признаване на границите на това какво може и какво не може да бъде направено... Смесица от идеология и прагматизъм, която отново поставя личните всекидневни избори в основата на политиката\", смята Уорт. Растящото сред много от избирателите осъзнаване на въпросите, свързани с околната среда, също е фактор. Твърде рано и не навсякъде Успехите на Зелените обаче не бива да се преувеличават най-малкото защото такива не се наблюдават в цяла Европа. Те се представят добре в Германия, Белгия и Холандия, но са почти невидими в Португалия, Испания, Италия и в Източна Европа. Леополд Траугот смята, че все още е рано да се каже дали сегашният ръст на популярността им ще бъде устойчив на континента. По думите му на европейско ниво има много големи разлики между тях, например във Франция и Германия. Някои като тези във Франция са станали много по-умерени през последните години и са се отървали от предишния си имидж на леви антикапиталисти и хипита. В други страни обаче те още не са направили тази стъпка. , докторант в Кралския колеж в Лондон, смята, че пробивите на зелените партии в голяма степен са игнорирани от медиите, особено в сравнение с вниманието към антиимигрантските и крайнодесни партии, когато отбележат напредък на избори. Той обаче също подчертава, че възходът им не се случва навсякъде в Европа. Пред \"Дневник\" Пиърсън отбелязва, че макар да има сходни черти между успехите на зелените в различните европейски държави, не трябва да се забравя, че често те постигат пробив заради специфичните политически обстоятелства в конкретните страни. Някои имат много по-явни сходства със социалистите, други поставят акцент върху специфични теми, различни от околната средa, например гражданските свободи, децентрализацията. Според Джеймс Денисън историческото минало и социално-демографските характеристики на Западна Европа (по-дълга история на имиграция, отсъствие на комунизъм, по-добре образовани и по-богати граждани) благоприятстват зелените партии, а дали \"възходът\" им ще бъде траен предстои да се види. За подобно разделение в Европа говори и Флорон Марчелези, евродепутат от испанската зелена партия EQUO. И за него причината за липсата на пробив в Южна Европа е свързана с историята. \"Когато зелените идеи бяха изразени във Франция по време на студентските протести през май 1968 г., Испания бе под диктатурата на Франко\", напомня Марчелези, цитиран от \"Политико\". А в България? Подкрепата за Зелените в България на последните няколко парламентарни избора е ниска, но относително стабилна - 0.52% през 2009 г., 0.75% през 2013 и 0.61% през 2014 г. Според съпредседателя на Зелените в България   очевидно се наблюдава възход на зелените партии в Европа и причината е, че те са единствените, които не са се поддали на това да флиртуват с изолационистките идеи. Пред \"Дневник\" той отбелязва, че избирателите им са млади и образовани хора с доходи над средните, които живеят в големите градове и университетски центрове. По думите му в България ситуацията е много подобна, с тази разлика, че изброените групи хора са много малък процент от населението. Затова и тенденцията е колкото по-богата е една държава, толкова по-силен да е резултът на Зелените. За нас гласуват хора, за които приоритет вече не са \"хлябът и саламът\", а други неща като дългосрочното опазване на природата, чистият въздух и съответно какво ще завещаем на децата и внуците си, допълва Панев. \"При нас в Източна Европа все още за много повече хора приоритет са хлябът и саламът, съответно въздухът, природата са някак на втори план. Това се променя с нарастването на доходите, на образованието, с преминаването нагоре в Пирамидата на Маслоу. Естествено можем да търсим вината и у себе си. Че досега сме заявявали много ясно срещу какво сме, но не и какво ще правим, ако влезем в управлението. Това се променя, остава да убедим гражданите и че ще се справим по-добре, което е трудната част\", допълва Панев. Според политолога  \"на сцената на ЕС Зелените са онова, което се оказа Макрон във Франция: политическа сила, която ясно и неотстъпчиво следва европейските ценности такива, каквито са вградени в основите на ЕС. А и все повече хора разбират, че природата не е безплатен ресурс за експлоатиране, а е средата, в която живеем и тровейки която, тровим себе си\". В България той ги оценява като \"онова, което бяха Зелените в Европа преди 30-40 години. Толкова е и общото ни изоставане от развоя на Европа поради едни 45 изгубени години\". \"Нищо не може да замени надграждащото развитие, случващо се в продължение на достатъчно много години. Да не говорим, че в части на Източна Европа има връщане назад към кафяво, вместо отиване напред към зелено\", допълва Дайнов пред \"Дневник\". Не чак толкова позитивно В Европейския парламент обаче зеленото не е новото червено, пише \"Политико\". Макар Зелените да заплашват традиционните социалистически партии за доминиращата позиция в лявоцентристкия политически спектър, социологическите проучвания преди изборите за Европейски парламент не са особено позитивни за движението, особено в Южна и Източна Европа. Техните лидери освен това изключиха варианта да сформират съюзи със социалистите или с центристите около френския президент Еманюел Макрон, което намалява шансовете им да постигнат на европейската сцена успеха, който пожънаха на националната. Филип Ламбер, съпредседател на групата Зелени/Европейски свободен алианс в европарламента, коментира: \"Ние няма да бъдем спасителният пояс на социалистите и политиките за околната среда няма да спасят социалната демокрация\". В момента Зелените и партньорите им от Европейския свободен алианс (EFA - партии, които настояват или за пълна политическа независимост, или за по-голям суверенитет) са петата по големина група в европарламента с 52 депутати. Няма високи очаквания това да се промени, особено на фона на предстоящото напускане на шестима британски депутати от зелените. В Европейския парламент те често си сътрудничат за приемането на законодателство с левите сили, включително със социалистите или с крайнолевите Европейска обединена левица/Северна зелена левица. Те обаче казват, че няма да се присъединят към нито една група със социалистите или либералите.", "date": "2018.10.26", "title": "Партия за разочарованите: настъпва ли \"зелена вълна\" в Европа"}
{"url": "https://www.dnevnik.bg/sviat/2018/10/26/3333687_kak_mediite_v_sauditska_hvatka_pishat_za_hashokji/", "text": "Финансовата хватка на Саудитска Арабия върху арабски медии даде на страната влиятелно оръжие, докато се бори с международните протести заради смъртта на саудитския журналист и дисидент Джамал Хашокжи. От времето, когато на 2 октомври Хашокжи изчезна в кралското консулство в Истанбул, вестници и телевизионни канали в целия регион, свързани с Рияд, преповтаряха отричането от Саудитска Арабия да знае каквото и да било за неговата съдба. Или измисляха алтернативни сценарии за предполагаем заговор на главните съперници на Саудитска Арабия, Катар и Турция, да дестабилизират кралството. След повече от две седмици на международен натиск през последните почивни дни Саудитска Арабия призна, че Хашокжи е умрял вътре в консулството, като твърдеше, че е бил убит при инцидент, когато разпитът му излязъл от контрол, и обеща да накаже тези, които носят отговорност. Лоялните медии веднага превключиха на хвалби за чувството за справедливост на кралството и на решителността на неговия монарх крал Салман. Някои дори поздравиха кралството за неговата прозрачност. \"Казано просто, нашите (арабски) медии са финансирани от режими, които всекидневно извършват престъпление, което е не по-малко отвратително от това, извършено срещу Джамал Хашокжи\", пишеше в неделна редакционна статия в \"Дарадж\", независим информационен сайт. \"Случилото се трябва да ни даде възможност да си дадем сметка колко много се нуждаем от независими медии\". Начинът, по който медиите се отнасяха към случая, беше отражение на десетилетна дипломация \"на чековите книжки\", възприета от богатите на петрол саудитци, за да си осигурят съюзници и да заглушат критиките срещу тяхната политика. През годините кралството е похарчило милиони долари, за да оказва влияние върху вестници и телевизионни канали от Мароко до Ирак. Понякога Саудитска Арабия инвестира в медии, но по-често е осигурявала средства, за да им помогне да се задържат на пазара. Кралството също така дава бонуси и пари в брой на конкретни журналисти и телевизионери. През 2015 г., когато \"Уикилийкс\" публикува хиляди телеграми от дипломатическа поща между саудитски дипломатически мисии и външното министерство в Рияд, излезе наяве как изглежда отвътре начинът на действие на тази политика. Дипломатическите телеграми разкриха степента на саудитските разходи за медии и журналисти в целия арабски свят и често под предлог, че се противопоставят на клеветнически кампании, насочени срещу кралството. Самата Саудитска Арабия има мощни медийни инструменти, които да изразяват нейното мнение. Вестник \"Аш Шарк ал Аусат\" и 24-часовият информационен телевизионен канал \"Ал Арабия\" имат широк обхват в арабския свят. И двете медии са собственост на саудитци, близки до кралското семейство. Абдул-Рахман ар Рашед, които е бил главен редактор на \"Аш Шарк ал Аусат\" и ръководител на \"Ал Арабия\", призна тази седмица в необичайно откровен авторски материал, че саудитските пари са един от най-ефективните външнополитически активи на Рияд в арабския свят. Той нарече критиката срещу кралството във връзка със случая \"Хашокжи\" медийна агресия и посочи, че кралството субсидира много от \"държавите и институциите в региона\". \"Накратко, отслабването на Саудитска Арабия ще разшири регионалните концентрични кръгове на смутове и провали\", написа той в неделя в \"Аш Шарк ал Аусат\". Възприемането на саудитския дневен ред е видимо в йорданските държавни медии, в някои от ливанските телевизионни канали и по-малки вестници и на практика навсякъде в близките арабски съюзници от Персийския залив като Бахрейн и Обединените арабски емирства. Вероятно изразходвани от Рияд, личи в медиите в Египет, един от най-близките съюзници на кралството. При управлението на президента Абдел Фатах ас Сиси египетското правителство и негови подчинени държавни агенции са наложили почти пълен контрол върху местните медии, както държавни, така и частни, като са превърнали това, което в най-добрия случай бяха изразители на разнообразни възгледи, в лоялни държавни органи. В същото време правителството на Ас Сиси получава от 2013 г. милиони долари от саудитците, за да подкрепи съсипаната египетска икономика. Влиятелни просаудитски настроени водещи на токшоу предавания често напомнят на зрителите, че в Саудитска Арабия работят цели 3 милиона египтяни, които годишно изпращат у дома парични преводи за милиарди долари. Така че, когато избухна аферата \"Хашокжи\", египетските медии твърдо подкрепяха първоначалните отричания на кралството да е извършено нещо нередно. Коментаторите също силно прокарваха идеята, че Катар и Турция някак са заговорничели да подкопаят Саудитска Арабия. Египетското правителство също като Саудитска Арабия смята тези две държави за съперници заради подкрепата им за \"Мюсюлмански братя\" - ислямистка групировка, която постави извън закона. \"Множество страни желаят силно да изнудват Саудитска Арабия\", написа Макрам Мохамед Ахмед, египетският главен медиен регулатор с дългогодишен стаж като журналист във вестници. Ахмед Муса, може би най-близкият до правителството телевизионен водещ на токшоу, първоначално настояваше, че Катар е отвлякъл Хашокжи от консулството. После, след като Рияд призна, че смъртта му е настъпила в консулството, той се впусна в излияния колко добре се справя Саудитска Арабия със случая. \"И за момент не сме си помисляли, че кралството би могло да подготви прикриване на когото и било с участие в престъплението\", каза той. Муса нарече смъртта на Хашокжи \"ужасно престъпление, което никой по света не може да приеме\". Признаци на критика В една от малкото останали донякъде независими египетските медии - вестник \"Ал Масри Ал Юм\" - имаше някакви признаци на критика, макар и предпазлива. \"Достойно за голямо съжаление е, че медиите изоставиха основните си принципи, след като отново са под държавен контрол\", написа в неделя Уахид Хамед, един от водещите сценаристи в Египет, в материал на първа страница. Той обаче не спомена случая \"Хашокжи\". В понеделник карикатурист отиде по-далеч. Карикатура на последна страница на вестника изобразяваше учител по рисуване, който хвали ученик пред майка му. \"Да чукнем на дърво, синът ви изглежда в час с актуалните събития. Нарисува месарски магазин, когато му казах да нарисува консулство\". Дори в самата Саудитска Арабия има гласове, които не са в пълен синхрон с държавата, но те стъпват внимателно. Файсал Дж. Абас, главен редактор на англоезичния \"Араб нюз\", определи в неделя отразяването на историята за Хашокжи в някои от саудитските медии като \"позор за професията\" и дори хвърли част от вината върху правителството. \"Някои мои колеги ще осъдят липсата на официална информация, което безспорно е проблем; не можем да говорим за реформи и нова култура на отговорност в страната, ако официалните източници замлъкват, когато гръмне голяма новина\", написа той. \"Да, властите се нуждаеха от време, за да завършат разследването си, но в света на бързо разпространяващите се новини две седмици са вечност. Служебните лица трябва да разберат, че ако те не разкажат историята, ще го направи някой друг, по-често враговете на кралството\". /БТА", "date": "2018.10.26", "title": "Как медиите в саудитска хватка пишат за Хашокжи"}
{"url": "https://www.dnevnik.bg/evropa/2018/10/26/3333249_irlandiia_dnes_glasuva_naa_referendum_za/", "text": "Ирландските избиратели решават днес дали да премахнат разпоредба в конституцията на страната, според която  богохулството е престъпление , предаде \"Гардиън\". Според изданието гласуване на мнозинството от хората с \"да\" ще е знак за намаляващото влияние на Католическата църква. Референдумът се провежда заедно с президентските избори, на които се очаква сегашният държавен глава Майкъл Д. Хигинс да спечели втори мандат. Вотът идва след референдума през май, на който ирландците подкрепиха премахването на забраната за аборт в конституцията. Последното наказателно преследване заради богохулство в Ирландия е било през 1855 г., но преди три години ирландската полиция разследва коментари на комика Стивън Фрай,  който описа Господ  като \"зъл, капризен и чудовищен\" и \"пълен маниак\". Разследването бе прекратено, след като полицията установи, че недостатъчен брой хора са били обидени. Избирателите ще трябва да отговорят на въпроса дали искат думата \"богохулство\" да бъде премахната от разпоредба в конституцията от 1937 г., според която \"публикуването или използването на богохулни, противодържавни или неблагоприлични думи е престъпление, което трябва да бъде наказано според закона\". Миналата седмица проучване за \"Айриш таймс\" показа, че 51% от анкетираните ще гласуват за отмяна на клаузата, 19% - за запазването й, 25% не са решили, а 4% няма да гласуват. По-рано този месец ирландската католическа църква заяви, че разпоредбата за богохулството е остаряла и че подобни закони са се използвали, за да \"оправдаят насилието и потисничеството срещу малцинствата в други части на света\". Тя обаче добави, че правото на хората да изповядват вярата си, без да бъдат атакувани или осмивани, \"трябва да бъде признато и зачитано\". Въпреки че клаузата за богохулството е включена в конституцията преди повече от 80 години, когато Католическата църква е имала значително влияние, тя бе подсилена със закон през 2009 г. Според него има налице престъпление, ако някой публикува или излъчва материал, който е \"груб или обиден по отношение на въпроси, смятани за свещени за която и да е религия и оскърбява значителен брой изповядващи тази религия\". Наказанието преди е било до седем години затвор, но впоследствие е направена поправка, предвиждаща само глоба и според закона от 2009 г. санкцията е до 25 хил. евро. Ако повечето хора гласуват с \"да\" на референдума, думата ще бъде премахнат от конституцията и властите в страната ще могат да променят закона, според който богохулството е престъпление.", "date": "2018.10.26", "title": "Ирландия днес гласува на референдум за декриминализиране на богохулството"}
{"url": "https://www.dnevnik.bg/sviat/2018/10/26/3333545_za_10_g_purvata_v_sveta_kriptovaluta_suzdade_novi/", "text": "Трийсет и първи октомври 2008 г. е денят, в който на бял свят се появява биткойнът. Вече 10 години първата в света криптовалута е в челните редици на сложна финансова система, внимателно следена от пазарите и инвеститорите. От първата си поява в разгара на световната финансова криза биткойнът носи политически цели. Представен е в основополагащ документ, написан от неизвестен човек с псевдоним Сатоши Накамото. Обявената цел на дигиталната валута, която в момента струва 6400 долара, а стартира на практика при цена нула долара, е да се ползва от \"потребител до потребител\", което да позволи онлайн разплащанията да се правят директно, без да се минава през финансови институции. Вече десетилетие разплащанията продължават да се правят чрез децентрализирана регистър-система, известна като блокчейн. Амбициите, свързани с криптовалутата, бяха разпалени от фалита на американската инвестиционна банка Lehman Brothers през септември 2008 година. Крахът на банката дискредитира традиционната парична система, при която малък елит от банкери се обогатява много, като определя паричните правила и ги налага на всички, твърди Пиер Ноаза, основател на първата френска борса за биткойни през 2011 година. След създаването си биткойнът привличайки вниманието предимно на компютърни фенове и престъпници, виждащи в биткойна начин за пране на пари. След като за първи път мина 1000 долара през 2013 година, биткойнът привлече вниманието на финансовите институции. Европейската централна банка го сравни със схемата \"Понци\", но пък Бен Бърнанке, който тогава оглавяваше Управлението за федерален резерв на САЩ, приветства потенциала му. Бурно детство В началото на 2014 година криптовалутата се сблъсква с най-голямата си криза досега - хакването на платформата Mt. Gox, където се търгуваха около 80% от всички биткойни. Резултатът бе спад на стойността на биткойна, което пък доведе до прогнози, че виртуалната валута ще загине. Едва в началото на 2017 година цената на биткойна напълно се възстанови. Точно тази година бележи началото на повратен момент за биткойна според Ноаза, тъй като стойността на криптовалутата се изстреля до над 19 500 долара в края на 2017 година според Bloomberg data. Така общата капитализация на биткойна достигна над 300 млрд. долара според специализирания сайт Coinmarketcap. До януари 2018 година стойността на всички криптовалути достигна 800 млрд. долара, преди да се спука балонът. Идеята за дигитална валута се разви значително благодарение на биткойна, каза пред АФП анализаторът на криптовалути Боб Макдауъл, като в сектора. Превърна се в повече от технология и икономическа иновация. Стана почти религия за някои хора, отбеляза той. Според Антони Лезоамие, съосновател на инвестиционния фонд Swissborg, който предлага портфейли от активи, основаващи се на блокчейн, \"истинската революция е на философско равнище\". За икономиста Нуриел Рубини обаче децентрализацията на криптовалутата е мит. Това е система, която е по-централизирана от Северна Корея. \"Копачите\" са централизирани, борсите са централизирани, разработчиците са централизирани диктатори, коментира Рубини в туит. Макар първоначалната идея за биткойна да е била улесняване на разплащанията, повечето наблюдатели признават, че дигиталната валута се използва предимно за актив убежище или като спекулативен инструмент заради колебания в стойността си. Необходими са 20 години, за да може тази технология напълно да се утвърди, каза Ноаза, който залага на по-високите скорости при трансакциите на биткойна. В момента около пет до десет биткойн трансакции могат да бъдат обработени за секунда спрямо няколко хиляди при картите Visa. В перспектива американските регулаторни органи, отговарящи за пазара, разглеждат молби за борсови инвестиционни фондове, основаващи се на биткойна. Ако бъдат одобрени от Комисията по ценните книжа и фондовите борси (SEC) на САЩ, виртуалната валута ще стане част от финансова система, която планираше да заобиколи. \"Трябва да преминем някои мостове в краткосрочен план, за да привлечем общия обществен интерес и доверие\", каза Лезоамие, който се описва като \"идеалист\" и \"реалист\".", "date": "2018.10.26", "title": "За 10 г. първата в света криптовалута създаде нови правила"}
{"url": "https://www.dnevnik.bg/sviat/2018/10/26/3333894_irlandiia_se_ochakva_da_preizbere_prezidenta_si_dnes/", "text": "Въпреки че в надпреварата за следващ президент на Ирландия има шестима кандидати, един от тях има сериозна преднина пред другите - сегашният президент Майкъл Хигинс. Според социологическите проучвания той ще спечели с две трети от гласовете. Повечето хора смятат изборите за предрешени, но на 77-годишния Хигинс, политик ветеран от Ирландската лейбъристка партия, явяващ се като независим кандидат, не му липсва конкуренция. Трима от петимата му противници са предприемачи - Шон Галахър, Гавин Дъфи и Питър Кейси, нито един от които не е свързан с политическа партия. Ирландската републиканска партия \"Шин Фейн\" е единствената политическа сила, издигнала свой кандидат. Тази предизборна кампания обаче не минава без спорове, тъй като в Ирландия обикновено президентите получават още един мандат без избори, какъвто бе случаят с Патрик Хилъри през 1983 г. и Мери Макалис през 2004 г. Президент не е имал конкуренти за преизбирането си от Еймън де Валера през 1966 г. \"Шин Фейн\" предизвика изборите, като издигна свой кандидат. Решението е подложено на критики заради разходите за избори във времена на строги икономии. На последните президентски избори, през 2011 г., срещу кандидата на \"Шин Фейн\", покойния Мартин Макгинес, бяха отправени обвинения, че не е запознат с политическия живот на юг от границата, понеже цялата му политическа кариера е преминала в Северна Ирландия. Този път партията издигна Лиад ни Риада, дъщерята на най-известния композитор на традиционна ирландска музика, Шон О'Риада. Родена столицата в Дъблин, Ни Риада израства в Корк, Югозападна Ирландия, и живее в ирландскоезичната западна част на графството. От 2014 г. е депутатът в Европейския парламент, представляващ Южна Ирландия, и е част от групата на Европейската обединена левица - Северна зелена левица. Преди около нея имаше спорове заради отказа й да квалифицира Ирландската републиканска армия като терористи. В унисон с политиката на \"Шин Фейн\" и с оглед на това, че тя се обявява за обединена Ирландия. Ни Риада е предпочитана от около 11 процента от електората според публикувано на 17 октомври проучване в националния всекидневник \"Айриш таймс\". Брекзит присъства в програмата и на 58-годишния Дъфи, успешен бизнесмен, който изтъква като свой плюс, че разбира от търговските въпроси и може да поддържа дипломатически отношения с Великобритания в момент, когато тя е на път да напусне ЕС. Дъфи и другите бизнесмени, Кейси и Галахър, станаха известни след участието си в развлекателното предаване \"Бърлогата на дракона\" (Dragon's Den) по ирландската обществена телевизия, където стартиращи предприемачи излагат своите идеи с надеждата да привлекат инвестиции. В началото на предизборната кампания стана известно, че Дъфи е участвал в пътнотранспортно произшествие през 1978 г., при което е пострадала тежко мотоциклетистка. Според проучването за \"Айриш таймс\" той има подкрепа от 4 процента. Друг кандидат, 61-годишният Кейси, е живеещ в САЩ бизнесмен, който иска да впрегне ирландската диаспора за доброто на страната. В социологическите проучвания той изостава с подкрепа от 2 процента. Шейсетгодишната Джоан Фрийман, която стана известна с финансирането на организацията за подкрепа на хора, склонни към самоубийства, \"Пиета хаус\", също е независим кандидат. Тя твърди, че иска да насърчи \"сърдечността и състрадателността\" сред ирландския народ. Фрийман беше подложена на критики, защото е набожна католичка - нещо, което вече не е актив в едно все по-светско общество. Подкрепата за нея според проучванията е 5 процента. Галахър, независим кандидат, който преди беше свързан с десноцентристката партия \"Фина фойл\", беше кандидат и на изборите преди 7 години, но без успех. Той казва, че визията му за Ирландия се ръководи от три основни принципа - \"уважение, отговорност и общност\". Миналата година Галахър по силата на съдебно споразумение, след като заведе дело срещу нея заради твърдения за набирането на средства за президентската му кампания, отправени в телевизионен дебат през 2011 г. Тогава той остана на второ място, а според проучването за \"Айриш таймс\" този път подкрепата за него е 12 процента. Хигинс, който през дългата си политическа кариера преди да стане президент е бил първият министър за изкуството, културното наследство и келтските въпроси, е смятан от мнозина за надежден човек, който не прави глупости. Той обаче е критикуван, че е прекалено възрастен - в края на седемгодишния си мандат ще бъде на 84 години - и че се нагърбва с прекалено много ангажименти. Хигинс бе принуден да отговаря на въпроси за финансови средства и прозрачност. Тазгодишната предизборна кампания започна с медийни разкрития, че канцеларията му е получавала по 317 000 евро на година безотчетни пари освен президентската заплата. /БТА", "date": "2018.10.26", "title": "Ирландия се очаква да преизбере президента си днес"}
{"url": "https://www.dnevnik.bg/sviat/2018/10/26/3334036_zemetresenie_ot_68_e_registrirano_do_ostrov_zakintos/", "text": "Заплаха за цунами в Средиземно море бе обявена тази нощ след силното земетресение с магнитуд 6.8 край бреговете на Гърция, съобщава БТА. Трусът е бил регистриран от Европейско-средиземноморския сеизмологичен център. Епицентърът е край бреговете на остров Закинтос в Йонийско море, на 287 километра западно от Атина, на дълбочина от 10 километра, съобщава центърът. Има нанесени щети. Отчасти е засегната електропреносната мрежа от свлачища. \"Регистрирани са изменения на равнището на водата в морето, потвърждава се заплаха от цунами\", се казва в съобщение на центъра в Туитър. Височината на вълната към настоящия момент е от 20 сантиметра, но с приближаването към брега може рязко да се увеличи. Специалистите от центъра предупреждават хората да напуснат крайбрежните райони и плажове. Трусът е бил усетен в цяла Гърция и е накарал хората да излязат по улиците. Според Европейско-средиземноморския сеизмологичен център в Албания, Италия, Македония, Турция, Либия, Босна и Херцеговина, България и Малта също са усетили земетресението. Гърция, и по-специално западната и южната части на Пелопонес, се намират върху големи разломни линии. В страната редовно стават трусове, които рядко взимат жертви. През юли 2017 г. обаче трус с магнитуд 6.7 отне живота на двама души на туристическия остров Кос в Егейско море. Трусът нанесе тогава и големи щети. През септември 1986 г. трус с магнитуд 6.2 в Каламата уби 20 души. Много къщи рухнаха тогава.", "date": "2018.10.26", "title": "Земетресение с магнитуд 6.8 е регистрирано до Закинтос, има опасност от цунами"}
{"url": "https://www.dnevnik.bg/sport/2018/10/26/3332895_kubrat_pulev_i_putiat_kum_vtori_mach_za_svetovna_titla/", "text": "Само година след като контузия в рамото му попречи да се изправи срещу Антъни Джошуа, Кубрат Пулев получава нова възможност да стигне до своя втори мач за световна титла. В събота българският боксьор  ще се изправи срещу британеца Хюи Фюри  в зала \"Арена Армеец\" в София, а при победа ще стане задължителен претендент за пояса на Международната боксова федерация (IBF). Пулев не се е боксирал от 16 месеца, като в този период около него се промениха много неща.  Той напусна дългогодишния си промотър \"Зауерланд\"  и пое нова посока на развитие, като стана партньор с българския мениджър Ивайло Гоцев. Пулев имаше договор с германската компания до края на 2018 г. Той плати 150 хиляди евро, за да го прекрати предсрочно и да стане свободен агент. Какво промени това за българина и какво му предстои по пътя към мечтания мач с Джошуа? Началото Гоцев се запознава с Пулев на световното първенство за аматьори в Белфаст през 2001 г., когато българският боксьор е само на 20 години. \"Още тогава предчувствах, че един ден ще работим заедно. Оттогава с Кубрат винаги сме поддържали връзка през годините. Давали сме си идеи, съвети. Помагал съм с каквото мога като мениджър. Беше въпрос на време да заработим заедно\", разказа Гоцев в интервю за \"Дневник\". Първата им директна съвместна работа беше през 2016 г. Пулев се готвеше за първия си професионален мач в България, а \"Зауерланд\" правеше опити да му намери съперник. Тогава на сцената се появи Гоцев, който уреди срещата с бившия световен шампион Самюел Питър. Нигериецът се оказа тотално неподготвен и издържа само три рунда, преди да хвърли кърпата. \"Съжалявам даже, че бях част от това. Но \"Зауерланд\" поръча тази музика. Те поръчаха Питър, който не беше във форма, който беше много след пика на своя кариера, който беше приключил с бокса. Това искаха и го получиха. Аз направих услуга, като уредих мача. Но не виждах смисъл от този двубой и то се оказа наистина, че не се получи тази атракция, която има при най-тежките в бокса\", заяви Гоцев. \"Когато на ринга се изправят двама боксьори в тежка категория, които са в най-добрата си форма, както ще бъде на 27 октомври, тогава виждаме истинската магия на бокса. Но мачът с Питър е минало. В момента се учим как да правим срещи ние, българи, събрани заедно. И го правим на високо ниво\", допълни той. Партньор, а не клиент  Гоцев, който над 30 години живее и работи в САЩ, е част от американската компания Epic Sports Entertainment. Той работи заедно с адвоката Джон Уърт, който повече от 20 години е бил в кантората на легендарния промотър Дон Кинг. Пулев не е клиент на Epic Sports, а на практика е партньор с Гоцев и Уърт, в това число и като финансиране. Това ще позволи на българския боксьор да спечели процент от всички приходи - награден фонд, приходи от билети, спонсори, телевизионни права и т.н. Докато работеше със \"Зауерланд\", той трябваше да отделя голяма част от своите приходи от мачовете за германската компания - около 40%. \"С Кубрат сме изцяло партньори. Ние нямаме подписан договор, а имаме договореност, което за мен е много по-важно. Подписът на лист хартия струва точно колкото и хартията. Ако нямаш отношение с човека, ако нямаш разбирателство, ако нямате синхрон, тогава нямаш нищо и никакъв договор не е от полза\", казва Гоцев. Той не пожела да разкрие колко се очаква да спечели Пулев от мача с Фюри. \"Всичко зависи от последните продажби, тъй като сме партньори в случая. Чак след последния продаден билет, последния спонсор, последната телевизия ще може да се направи сметка. Кубрат ще вземе дивиденти от всички приходи. На Фюри парите са му гарантирани\", заяви мениджърът. В близко бъдеще  Пулев ще се насочи към Чикаго след двубоя с Фюри. Българският боксьор планира няколко мача на американска земя, като първият трябва да е през пролетта. \"Там има голяма българска общност, която познава Кубрат. Българите там ще се радват да го гледат и ще му направят страхотно посрещане. Те са фенове на спорта и поддържат всяко българско събитие. Едно идване на Кубрат там ще бъде просто фурор\", каза Гоцев. Според него Пулев е трябвало доста по-рано да се насочи към американския или британския пазар. \"Той стана боец в Германия, което беше малък терен за него. Кубрат не беше промотиран правилно. Той трябваше да участва в повече мачове, където има български фенове.\" Въпреки че през май Пулев ще навърши 38 години, Гоцев е уверен, че все още не е късно българският боксьор да стъпи на по-голям пазар. \"Никога не е късно. Вярвам, че той е в изключително силна форма и е много добре подготвен, а придобитият с години опит е безценен.\" \"С една силна победа срещу Фюри Кубрат не само ще се докаже, а и ще бъде видян. Само в Англия се очаква осем-девет милиона зрители да наблюдават мача, който ще бъде излъчван от Channel 5. По този начин Кубрат става по-голямо име\", каза още Гоцев. Втори мач за световна титла Победа срещу Фюри ще отвори вратите на Пулев за мечтания двубой с Джошуа. На този етап не може да се каже кога би бил възможен този мач. Ако обаче спечели срещата в събота и стане задължителен претендент, българинът рано или късно ще стигне до втори мач за световна титла - било срещу Джошуа или срещу друг съперник, ако британецът откаже да защитава пояса си срещу българина. \"Джошуа не водач на нашата кола. Ние не сме зависими от Джошуа и (промотъра му) Еди Хърн. Имаме си наши планове. Сега на Кубрат му предстои тази силна вечер. Трябва да победи и след това продължаваме с нашите планове. Ако Джошуа се включи, ние веднага ще излезем срещу него. Но ако не стане, няма да стоим и да изчакваме\", обясни Гоцев. Той все пак очаква Джошуа и екипът му да се съгласят на мач с Пулев. \"Ако те започнат игри, IBF може да им вземе титлата и ние да играем за вакантен пояс със следващия претендент. Но това предполагам няма да се случи, защото те смятат Кубрат за удобен съперник. Аз мисля, че тук грешат доста.\" Гоцев заяви, че ако се стигне до преговори за двубой за световна титла между Пулев и Джошуа, българинът ще бъде в много по-изгодна позиция, отколкото когато работеше със \"Зауерланд\". \"Няма да им е толкова лесно да се договорят, защото тук стоя аз и знам как да водя точно този вид преговори. Ние няма да продадем Кубрат за жълти стотинки, както направиха \"Зауерланд\". Ако се стигне до такъв мач, Кубрат ще спечели шест-седем пъти повече, отколкото щеше преди година\", каза още българският мениджър.", "date": "2018.10.26", "title": "Кубрат Пулев и пътят към втори мач за световна титла"}
{"url": "https://www.dnevnik.bg/razvlechenie/2018/10/26/3333718_maluk_orientir_v_zapochvashtiia_dnes_deveti_so/", "text": "Биографичният филм McQueen, който разказва за живота и кариерата на модния дизайнер Лий Александър Маккуийн – от прохождането му като шивач, през основаването и управлението на едноименната му линия до ненавременната му смърт - ще открие днес от 19 ч. в кино \"Люмиер\" деветото издание на фестивала за независимо кино So Independent. В афиша е и филмът - носител на \"Оскар\", Twin Towers, чийто режисьор Скот Хилър ще е специален гост на So Independent, a фестивалът, който той организира, ще бъде партньор на събитието в София. Сред акцентите в  програмата  до 3 ноември са и конкурс за сценарий, както и вечер, посветена на Боян Петров със заснетия от него \"Лятото свършва през юни\". Ще можем да се срещнем и с малка част от старото българско кино от 80-те години. Ще видим лентата на Светлана Ганева от 1983 г. \"Поетът и дяволът\" с Владимир Пенев в ролята на Христо Смирненски. Среща с режисьора Румяна Петкова и Жана Караиванова ще представи българския филм \"Отражения\" от 1982 г. със стихове на Петя Дубарова. Домакини на прожекциите ще са Дом на киното, \"Люмиер Лидл\", \"Одеон\", Г8 и \"Евро Cинема\".", "date": "2018.10.26", "title": "Малък ориентир в започващия днес девети So Independent"}
{"url": "https://www.dnevnik.bg/evropa/2018/10/26/3334073_hiliadi_ispanci_protestiraha_sreshtu_pogrebvaneto_na/", "text": "Хиляди хора протестираха снощи пред католическата катедрала Алмудена в центъра на Мадрид срещу плановете за погребване там на тленните останки на диктатора Франсиско Франко, предаде ДПА. Семействата на десетки хиляди негови опоненти, убити или затворени през 40-годишното му управление, са против той да бъде погребан на това емблематично място. През септември испанските депутати одобриха  преместването на останките на Франко от мавзолея , където са погребани десетките хиляди жертви на гражданската война от 1936-1939 г., довела го на власт. Засега обаче не се знае къде ще бъдат прехвърлени тленните останки. Семейството на Франко има крипта в катедралата и дъщерята на диктатора е погребана там. Фондация на името на Франко, която популяризира паметта на бившия диктатор, твърди, че останките му трябва да бъдат погребани в мадридската катедрала. Участниците в протеста снощи скандираха: \"Престъпниците трябва да останат вън от катедралата\".", "date": "2018.10.26", "title": "Хиляди протестираха срещу погребването на останките на Франко в катедрала в Мадрид"}
{"url": "https://www.dnevnik.bg/skorost/2018/10/26/3334078_fotogaleriia_t-kros_nai-malkiiat_krosouvur_na/", "text": "Фолксваген\" пусна първа информация и снимки за най-компактния си кросоувър. Моделът \"Т-Крос\" е с дължина 4.11 метра при 4.23 за\" , 4.49 за  и 4.88 м за  \".", "date": "2018.10.26", "title": "Фотогалерия: \"Т-Крос\": най-малкият кросоувър на \"Фолксваген\""}
{"url": "https://www.dnevnik.bg/evropa/evropeiski_parlament/2018/10/26/3334077_evroparlamentut_nastoiava_taksite_za_polzvaneto_na/", "text": "Страните от ЕС, които прилагат пътни такси, обвързани с времето на ползване на пътната инфраструктура, ще трябва да преминат към пътни такси въз основа на изминато разстояние за камиони и автобуси от 2023 г., а за микробуси - от 2027 г., съгласно приетите вчера проектоправила, съобщи пресслужбата на институцията. Предложените правила трябва да помогнат за постигането на целите на ЕС за намаляване на емисиите от транспортния сектор и да направят по-справедливи пътните такси. Тези правила ще уреждат таксите, които държавите - членки на ЕС, вече налагат или предстои да въведат на пътищата от трансевропейската транспортна мрежа. Преминавне към принципа \"замърсителят плаща\"/\"потребителят плаща\" За да се гарантира, че превозните средства се таксуват в зависимост от действителното използване на пътищата и замърсяването, което генерират, налагането на такси от държавите членки ще трябва да стане на база изминато разстояние: от 2023 г. за тежкотоварни автомобили и по-големи товарни микробуси (над 2.4 тона), а от 2027 г. за лекотоварни автомобили. За да се насърчи по-широкото използване на екологични превозни средства, страните от ЕС ще трябва да определят различни пътни такси на база на генерираните въглеродни емисии. Считано от 2021 г., ако страна членка налага пътни такси за тежкотоварни автомобили и по-големи товарни микробуси, то ще трябва да прилага и т.нар. такси за външни разходи - такси за замърсяване на въздуха или за шумово замърсяване от превозните средства. Считано от 2026 г., ако за която и да е част от пътя се прилага такса за външни разходи, то тя трябва да се прилага и за другите категории превозни средства. Справедливо отношение  С цел да бъдат премахнати съществуващите изключения, позволени от действащите правила, гласуваните промени предвиждат, ако държавите членки налагат пътни такси, то от 2020 г. тези такси да се прилагат за всички тежкотоварни автомобили и по-големите микробуси, които все повече се използват за товарни превози. Настоящите правила позволяват на държавите от ЕС да прилагат изключения за тежкотоварните автомобили под 12 тона и автобусите. Новите правила ще позволят на страните да определят отстъпки от пътните такси, например при често използване на инфраструктурата от леки превозни средства в райони, които не са гъсто населени, и в покрайнините на градовете. За да се гарантира справедливо отношение към тези, които не използват редовно инфраструктурата, както и към шофьорите от други държави от ЕС, гласуваните проектоправила предвиждат ограничение в цената на краткосрочните винетки за леки автомобили. Евродепутатите допълниха, че винетни стикери трябва да има и за кратки периоди, например за един ден и една седмица. Парламентът прие позицията си на първо четене с 398 гласа \"за\", 179 гласа \"против\" и 32 \"въздържал се\". За да започнат преговорите със Съвета относно окончателния текст на правилата, министрите на ЕС трябва да приемат своята позиция.", "date": "2018.10.26", "title": "Европарламентът иска таксите за ползването на пътища в ЕС да са според пробега"}
{"url": "https://www.dnevnik.bg/na_put/2018/10/26/3333497_otkus_ot_knigata_urocite_na_pingvina_izdatelstvo_vakon/", "text": "Къпем се против волята си, а една чайка ни идва на помощ Когато влязох в апартамента и се огледах, осъзнах, че, запленен от идеята да спася пингвина, не съм помислил за практическата страна на почистването. Апартаментът на семейство Белами беше обзаведен елегантно и с вкус. Приличаше на реклама от лъскаво списание – последното място, където да занесеш пингвин, окъпан в нефт. Възможността да помогна на птицата по какъвто и да било начин ми изглеждаше все по-далечна, а вероятността да обърна апартамента с главата надолу, да разстроя семейство Белами, като съсипя обзавеждането им, и сам да се контузя, бе много сериозна. Пингвинът беше ужасно мръсен и много агресивен. Той постоянно се мяташе в опит да ме клъвне, а клюнът му се затваряше с металическо щракване като зъболекарски клещи. За миг се изкуших да върна птицата на брега, вместо да предприемам безразсъдни действия, за които вероятно щях да съжалявам. Как можех да удържа и почистя това гневно създание против волята му, без да го нараня или да опустоша апартамента? Тогава ми хрумна нещо. В багажа си бях сложил своята вярна стара мрежеста торба; винаги я носех на път, защото вършеше добра работа. Приличаше на мрежите, в които се продават портокали, но беше по-голяма, синя и имаше дръжки от шнур. Пазех я от ученическите си години, когато носехме обувките и топките за ръгби в такива торби, тъй като калта просто падаше през дупките. Мрежата на малки квадратчета беше идеална за приключения; не заемаше почти никакво място, но бе достатъчно здрава, за да носи всякакви спонтанни придобивки по време на експедиция. Извадих я с една ръка и сложих птицата вътре, след което пъхнах дръжката на метлата през ръкохватките на мрежата и я закрепих между облегалките на два стола, които бях приготвил за целта. Сръчно поставих един брой на в. \"Ел Диа\" на пода между столовете и под птицата и, доволен от себе си, започнах да търся подходящи почистващи средства. Намерих масло и маргарин, зехтин и олио, сапун, шампоан и препарат за миене на съдове и ги подредих в банята. Това помещение, както и целият апартамент, бе обзаведено скъпо и с вкус. Стените бяха облицовани с мозайка от красиви плочки с цвят на сьомга и форма на риба, а подът – с полиран черен мрамор. Санитарният фаянс имаше цвят на слонова кост, а смесителните батерии бяха позлатени – не можех да си представя по-неподходящо място за почистване на пингвин, полят с катран. След като напълних бидето с топла вода, свалих торбата с птицата от столовете и я сложих вътре. Пингвинът ставаше все по-агресивен; съпротивляваше се, краката и човката му се подаваха от мрежата и той захапа пръста ми с мощния си клюн. Ето че успя да ми пусне кръв! Проклинах го, докато се опитвах да измъкна пръста си, но, подобно на териер, той нямаше намерение да се предаде без бой. Захапката му беше невероятно силна; можеше да отвори консерва боб с този клюн. \"По дяволите! Пусни ме!\", изкрещях, като държах главата на птицата внимателно, доколкото ми позволяваха болката и гневът, и отворих човката й. Беше ми нанесла дълбока рана, която кървеше обилно и ме болеше така, сякаш бях премазал пръста си с тежка врата. Бях изумен, че една птица е в състояние да нанесе такива поражения и я разгледах с удивление. Оставих торбата с пингвина в бидето и се заех с пръста си. Държах го под студена течаща вода и не можех да повярвам колко дълбока е раната; белегът си стои и до днес. Докато пръстът ми кървеше в мивката, аз се проклинах, задето не бях оставил птицата там, където я бях намерил.", "date": "2018.10.26", "title": "Откъс \"Уроците на пингвина\""}
{"url": "https://www.dnevnik.bg/bulgaria/2018/10/26/3334080_garanciiata_pri_stroitelstvoto_na_magistrali_da_se/", "text": "Гаранцията при строителство на магистрали да бъде увеличена от пет на седем години. Това поиска в интервю за Би Ти Ви регионалният министър Петя Аврамова. Тя допълни, че това е едно от предложенията за промяна в нормативната уредба, която цели да има ефективен контрол по време на целия инвестиционен процес - и при оценката на проекта, и при строителните дейности. Аврамова потвърди още един път идеята  да се отнема лицензът на дружествата за строителен надзор при две нарушения  в рамките на две години. Глобите пък ще са от 30 до 150 хил. лв. \"Фирмите, които са добронамерени, няма от какво да се притесняват. Искаме да извадим на показ недобросъвестните\", уточни тя. Идеята за промени в нормативната уредба е предшествана от скандала с ремонта на централната софийска улица \"Граф Игнатиев\", където заради неефективност  фирмата за надзор беше глобена със 100 хил. лв . Преди това в резултат на катастрофа с 18 жертви на пътя в Искърското дефиле също се заговори за некачествен ремонт, докато  изпълнителят му твърди , че надзорът е приел работата без забележки. Скандалът с \"Джи Пи груп\" няма да забави строежа на \"Струма\" Регионалният министър каза още, че не очаква забавяне на строежа на магистрала \"Струма\" заради отказа на \"Джи Пи груп\" да изгради тунела \"Железница\". \"В момента тече процедура за тунела. Има обжалване, което Комисията за защита на конкуренцията (КЗК) отхвърли. Чакаме да видим дали ще има обжалване във Върховния административен съд и ако той потвърди решението на КЗК, ще предложим официално на \"Джи Пи груп\" да строи \"Железница\". Тогава те трябва да потвърдят, че се отказват, и класираната на второ място в търга фирма ще получи предложение за строежа\", обясни Аврамова. С пет месеца по-рано пък ще бъде пусната отсечката по магистрала \"Струма\" от Кресна до Сандански. Очаква се това да стане около Коледа. Министърът добави, че договорите на министерството с \"Джи Пи груп\" са 10, като по 2 от тях тече проверка. \"В София няма проверка на място, защото общината не е депозирала искане за възстановяване на средствата\", каза още Аврамвова. В момента прокуратурата проверява \"Джи Пи груп\" за злоупотреба с еврофондове. В началото на месеца  бяха запорирани пари и бяха блокирани парични преводи  на стойност около 14 млн. евро на фирми и търговци около компанията във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. Премиерът Бойко Борисов пък поиска от Агенция \"Пътна инфраструктура\"  да н амери форми \"Джи Пи груп\" да се извади  от проектите с европейско и държавно финансиране\". След това от фирмата съобщиха, че се отказва  от строежа на най-дългия в България тунел -  \"Железница\", както и от проекта за  ремонт на трамвайното трасе  на линия 5 по бул. \"Цар Борис III\" в София.", "date": "2018.10.26", "title": "Гаранцията при строителството на магистрали да се увеличи на седем години, поиска Аврамова"}
{"url": "https://www.dnevnik.bg/sport/2018/10/26/3334081_s_tripul-dabul_na_lebron_djeims_leikurs_nanese_purva/", "text": "Леброн Джеймс записа 74-ия си трипъл-дабъл в НБА, а \"Лос Анджелис лейкърс\" нанесе първа загуба на \"Денвър нъгетс\" от началото на сезона. \"Езерняците\" се наложиха със 121:114 у дома и постигнаха  втори пореден успех , след като започнаха шампионата с  три поредни поражения . Джеймс изигра най-силния си мач след преминаването си от \"Кливланд кавалиърс\" в \"Лейкърс\". Той се отличи с 28 точки, 11 борби, 11 асистенции и три откраднати топки. Крилото на \"езерняците\" отново нямаше ден в стрелбата от далечно разстояние - една тройка от пет опита, но отбеляза девет от 12-те си изстрела за две точки и седем от десетте от наказателната линия. Още петима играчи на \"Лейкърс\" завършиха с двуцифрен точков актив. Кайл Кузма вкара 22 точки, а Джавел Макгий добави 21. Лонзо Бол се отчете с 12 точки, осем асистенции, шест борби и пет откраднати топки. Джон Харт и Ланс Стивънсън също отбелязаха по 12 точки. Най-полезен за \"Денвър\" беше сръбският център Никола Йокич, който завърши с 24 точки и 11 борби. Джамал Мъри добави 22 точки и десет борби, а Монте Морис се включи от пейката с 20 точки. Мачът между \"Лейкърс\" и \"Денвър\" беше много оспорван и интригуващ, като премина през 16 равенства и 19 смени на водачеството. През цялата среща нито един от двата отбора не успя да се откъсне в резултата с повече от осем точки. След поражението в Лос Анджелис \"Денвър\" отстъпи първото място в Западната конференция на \"Ню Орлиънс пеликанс\", който има три победи в три мача. \"Денвър\" има четири победи в пет мача, с колкото е и шампионът \"Голдън стейт уориърс\". В Източната конференция води \"Торонто раптърс\", който стартира сезона с пет победи в пет мача. \"Милуоки бъкс\" и \"Детройт пистънс\" също нямат загуба, като спечелиха досегашните си четири срещи. В същото време \"Кливланд кавалиърс\", който игра четири поредни финала в НБА, допусна петата си загуба от пет мача. \"Кавалерите\" отстъпиха на \"Детройт\" със 103:110 и са отборът с най-слаби показатели от началото на сезон. Другият тим без победа е \"Оклахома сити тъндър\", който е последен на запад с четири поражения от четири срещи. През изминалата нощ \"гръмотвиците\" загубиха с 95:101 от \"Бостън селтикс\" у дома. \"Детройт пистънс\" - \"Кливланд кавалиърс\" 110:103 \"Орландо меджик\" - \"Портланд трейл блейзърс\" 114:128 \"Оклахома сити тъндър\" - \"Бостън селтикс\" 95:101 \"Лос Анджелис лейкърс\" - \"Денвър нъгетс\" 121:114", "date": "2018.10.26", "title": "С трипъл-дабъл на Леброн Джеймс \"Лейкърс\" нанесе първа загуба на \"Денвър\""}
{"url": "https://www.dnevnik.bg/evropa/2018/10/26/3334096_italianskoto_pravitelstvo_e_gotovo_da_pomogne_na/", "text": "Италианските банки, които страдат от засилващото се негативно отношение на пазара, могат да получат държавна помощ при нужда, каза вчера вицепремиерът и министър на вътрешните работи на Италия Матео Салвини пред АНСА. Италианските банки държат голяма част от италианските държавни облигации, чиято стойност намаля след решението на популисткото правителство в Рим  да пренебрегне правилата  за бюджетна дисциплина на ЕС, отбелязва ДПА. \"Ако някой се нуждае от помощ, то ние сме тук, без да повтаряме минали намеси\", заяви Салвини при въпрос на АНСА за евентуална държавна помощ за банки, заплашени от банкрут. \"Ако някоя банка или компания се нуждае, ние сме тук\", добави той. Салвини говори по време на изложение на коне, като публикува видео за посещението си в социалните мрежи, в което язди кон сред приветстващата го тълпа. Някои анализатори предупредиха, че може да се наложи по-малки италиански банки да бъдат рекапитализирани вероятно с държавни средства, ако стойността на правителствените облигации продължи да пада. Обезценяването е отражение на повишаването на рисковите премии по италианския дълг. Ключовият индикатор, известен като \"спред\", достигна наскоро до най-високото си ниво от пет години. Този показател измерва разликата в доходността на 10-годишните италиански облигации и референтните германски книжа. Той достигна 300 базисни пункта спрямо 120 през май. Настоящото му равнище е \"равнище, което не можем да си представим, че ще задържим за дълго време\", каза в сряда пред държавната телевизия РАИ министърът на икономиката и финансите Джовани Триа.\"Високият спред е проблем за банковата система, най-слабата част от банковата система\", заяви Триа. По-рано вчера Салвини изключи възможността правителството да се обърне към Русия или други страни с молба те да купят италиански държавни облигации, за да успокоят пазарите. \"Не се нуждаем от чужда помощ\", каза той на Евроазийския икономически форум, който започна вчера във Верона. /БТА", "date": "2018.10.26", "title": "Италианското правителство е готово да помогне на банките при необходимост"}
{"url": "https://www.dnevnik.bg/evropa/2018/10/26/3334098_jenite_veche_mogat_da_slujat_vuv_vsichki_dlujnosti_na/", "text": "Жените в британската армия вече ще могат да служат на всички длъжности, включително в специалните части и в подразделения на фронтова линия, съобщи министърът на отбраната Гавин Уилямсън, цитиран от \"Франс прес\" и \"Асошиейтед прес\". \"За пръв път въоръжените ни сили ще се организират само в зависимост от уменията, а не според пола\" на войниците, се казва в изявление на министъра. Британките вече можеха да служат на повечето военни длъжности, но не и в подразделения с участие във фронтови бойни действия. През юли 2016 г. тази забрана бе постепенно отменена. Същата година бронетанковите сили приеха жени, някои от които са разпределени в Естония и Оман, а през 2017 г. същото направиха военновъздушните сили. От вчера жените могат да служат и в елитни части като Специалните въздушни сили (САС) и морската пехота. Към 1 април 2018 г. жените са съставлявали 10.2 процента от общата численост на британската армия. В страни като САЩ, Канада, Австралия и Израел жените вече могат да служат във всички подразделения. /БТА", "date": "2018.10.26", "title": "Жените вече могат да служат във всички длъжности на британската армия"}
{"url": "https://www.dnevnik.bg/bulgaria/2018/10/26/3334100_vurhovnite_sudilishta_izbirat_dvama_konstitucionni/", "text": "Върховният касационен съд (ВКС) и Върховният административен съд (ВАС) ще изберат днес двама конституционни съдии. Според негласна уговорка, действала досега, единият трябва да е от ВКС, а другият от ВАС. Кандидатурите са общо 10 и са разделени поравно. Сред тях са зам.-председателите на ВКС Павлина Панова и Дария Проданова, както и колегите им Николай Дърмонски, Симеон Чаначев и Емануела Балевска. Номинираните магистрати от ВАС са зам.-шефката на съда Надежда Джелепова, както и съдиите Жанета Петрова, Галина Солакова, Маруся Димитрова и Марина Михайлова. Съдиите от двете съдилища ще гласуват тайно с бюлетини, в които по азбучен ред ще бъдат вписани имената на кандидатите. Изборът се провежда от петчленна комисия, избрана от общото събрание, в съотношение трима към двама съдии от ВКС и ВАС на ротационен принцип. Комисията избира председател от своя състав. Преброяването на гласовете и подреждането на кандидатите по броя на получените гласове се извършва от комисията. За избрани се считат кандидатите, получили гласовете на повече от половината от присъстващите членове на общото събрание. Ако никой от кандидатите не е получил необходимото мнозинство в първия тур, се провежда повторен избор, като се гласува с нова бюлетина, в която се включват имената на четиримата кандидати, получили най-много гласове. Ако има класирани кандидати с равен брой гласове, те се включват в бюлетината за балотажа. Ако на втория тур бъде избран само един съдия в Конституционния съд, се провежда трети тур, като в бюлетината се включват двамата кандидати, получили най- много гласове. За избран при това гласуване се счита кандидатът, получил най- много гласове. На всеки три години приключва 9-годишният мандат на четирима от съдиите в 12-членния Конституционен съд (КС) и той се обновява. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Парламентът вече избра бившия зам.-председател на ВКС Красимир Влахов за конституционен съдия.  Все още не е известна номинацията на президента Румен Радев. Новите четирима конституционни съдии трябва да встъпят в длъжност на 13 ноември.", "date": "2018.10.26", "title": "Върховните съдилища избират двама конституционни съдии"}
{"url": "https://www.dnevnik.bg/biznes/2018/10/26/3334101_niama_da_ima_otsrochka_za_smiana_na_kasovite_aparati/", "text": "Няма да има отсрочка за смяна на касовите апарати. До март догодина трябва да се сменят софтуерът или целият апарат на 190 хил. устройства, регистрирани по ДДС. Това коментира говорителят на Националната агенция по проходите (НАП) Росен Бъчваров в ефира на Би Ти Ви. \"Годишно държавата губи приход от 330 млн. лв. заради липсата на регулация на софтуера на касовите апарати. Понеже никога не е имало регламент, а промените са сериозни, затова сега има дискусия. Но ние нямаме принципни различия с бизнеса\", заяви той. Бъчваров добави,  че се въвежда и граждански контрол  – чрез сканиране на код ще може да се прецени дали касовата бележка е истинска. \"На половината трябва да се актуализира софтуерът, за другите е нужна хардуерна смяна. Чрез промените НАП ще има още по-детайлна информация кой укрива данъци и кой не – например дали е реално ресторант с 8 души персонал да отчита оборот от 60 лв. Чрез промените ще бъдем много по-ефективни в контрола и то към непочтения бизнес\", добави говорителят на НАП. Той допълни, че няма да се изисква кодът на самите устройства и няма място за притеснение за търговците. Според другия събеседник в студиото - Ясен Танев, председател на управителния съвет на Българската асоциация за развитие на бизнес софтуер, срокът трябва да бъде удължен, за да се прецизират изискванията към бизнеса. По думите му в момента достъпът до данни на НАП е твърде широк. \"Настояваме за малка отсрочка, за да може текстовете да се прецизират. Според нас времето няма да стигне, за да се изпълнят някои технологически процеси\", каза той. Той е на мнение, че ако има търговци, които не отчитат оборот, това може да се случва и чрез нов софтуер. Според него трябва да се прецизира обхватът на данните, които ще се получават чрез фискалните устройства, защото може да се стигне до изтичане на данни.", "date": "2018.10.26", "title": "Приходната агенция няма да даде отсрочка за смяна на касовите апарати"}
{"url": "https://www.dnevnik.bg/evropa/2018/10/26/3334102_holandskiiat_premier_prizova_horata_izobshto_da_ne/", "text": "Премиерът на Холандия Марк Рюте, който е на посещение в Канада, категорично призова да не се пуши канабис, предаде \"Франс прес\". Канада  легализира на 17 октомври  производството, търговията и консумацията на тази лека дрога. В Холандия притежаването, консумацията и продажбата на дребно на по-малко от пет грама канабис се толерира в специални заведения от 1976 г. и страната е предпочитана дестинация за почитателите на канабиса. Помолен да коментира легализирането на канабиса в Канада, Рюте разказа пред ученици от гимназия в Отава историята на свой близък човек, при когото прекалената употреба на канабис е имала сериозни последици върху менталното му здраве. \"Марихуаната днес е много по-силна отпреди и е вредна за здравето, преди всичко за младите\", каза Рюте. \"Най-добрата политика, която човек може да си наложи по отношение на дрогата, е да я избягва първия път. Това може и да изглежда консервативно, но аз ви съветвам: Не опитвайте изобщо!\", каза Рюте пред гимназистите, с които се срещна заедно с колегата си Джъстин Трюдо. \"И ако вие все пак опитате, направете така, че да не минавате от канабиса на друга дрога\", каза той и подчерта, че най-важното е хората да не минават от марихуаната на твърда дрога като кокаина или хероина. /БТА", "date": "2018.10.26", "title": "Холандският премиер призова хората изобщо да не опитват канабис"}
{"url": "https://www.dnevnik.bg/sviat/2018/10/26/3334121_sinut_na_hashokji_e_pristignal_v_sasht/", "text": "Синът на убития в саудитското консулство в Истанбул журналист Джамал Хашокжи - Салах бин Джамал Хашоги, пристигна в САЩ, предаде ДПА, като се позова на местни медии. Салах е най-големият син на Джамал Хашокжи. Той има двойно саудитско-американско гражданство. Салах не можеше да напусне Саудитска Арабия, след като Рияд въведе някои ограничения върху задграничния му паспорт. Във вторник Салах бе сниман да се ръкува със саудитския престолонаследник принц Мохамед бин Салман. Саудитска Арабия призна, че Джамал Хашокжи е  бил убит в саудитското консулство  в Истанбул, след като отричаше това в продължение на две седмици. Организацията \"Хюман райтс уоч\" съобщи вчера, че Салах Хашокжи е отпътувал от Саудитска Арабия със семейството си.", "date": "2018.10.26", "title": "Синът на Хашокжи е пристигнал в САЩ"}
{"url": "https://www.dnevnik.bg/sport/2018/10/26/3334124_shestima_tenisisti_ostanaha_v_bitkata_za_poslednite/", "text": "Шестима тенисисти останаха в борбата за последните три места във финалите на АТП в Лондон. Това са Марин Чилич, Кевин Андерсън, Доминик Тийм, Джон Иснър, Кей Нишикори и Борна Чорич. Британецът Кайл Едмънд, който тази година игра полуфинал в Australian Open, загуби шансове в четвъртък след загуба от Фернандо Вердаско с 4:6, 6:3, 3:6 във втория кръг на турнира във Виена. Ден по-рано с надеждите си да стигне до Лондон окончателно се прости и италианецът Фабио Фонини, който отпадна в същата фаза на надпреварата в австрийската столица. До момента петима тенисисти са си гарантирали участието в Лондон - Рафаел Надал, Новак Джокович, Роджър Федерер, Хуан Мартин дел Потро и Александър Зверев. Чилич и Андерсън също са много близо до място в турнира на осемте най-добри през сезона. Андерсън, който тази година игра финал на \"Уимбълдън\", може да си гарантира участието във финалите на АТП още тази седмица. Южноафриканецът достигна до четвъртфиналите във Виена, където днес му предстои мач с Чорич, който пък при загуба ще остане без шансове за Лондон. Чилич ще трябва да изчака до мастърса в Париж следващата седмица, за да си гарантира мястото в Лондон. Хърватинът, който тази година игра финал в Австралия, отпадна във втория кръг на турнира в Базел. Той обаче има солиден актив от 3870 точки и много трудно ще бъде изместен от топ 8 в годишната ранглиста. Чилич има аванс от 805 точки пред Иснър и 870 пред Нишикори. Американецът отпадна още във втория кръг във Виена, а за японеца предстои четвъртфинал с водача в схемата Тийм. Австриецът засега затваря топ 8 с 3535 точки. По всяка вероятност деветата позиция в годишната ранглиста също ще осигури участие в Лондон, тъй като Дел Потро получи фрактура в капачката на коляното. Финалите на АТП започват на 12 ноември и шансовете аржентинецът да се възстанови са минимални. Шампионът от 2017 г. Григор Димитров отдавна загуби шансове да се класира. Българинът ще е шестият тенисист в историята, който няма да защитава титлата си в турнира на осемте най-добри. Другите петима са Борис Бекер (1993 г.), Михаел Щих (1994 г.), Алекс Кореча (1999 г.), Николай Давиденко (2010 г.) и Анди Мъри (2017 г.). Последните двама бяха измъчвани от контузии в съответните сезони, а Бекер имаше проблеми с данъчните власти в Германия и преминаваше през една от най-трудните си години. Пътят към Лондон 6. Марин Чилич (Хърватия) - 3870 т. 7 Кевин Андерсън (Южна Африка) - 3810 т. 8. Доминик Тийм (Австрия) - 3535 т. ............ 9. Джон Иснър (САЩ) - 3065 т. 10. Кей Нишикори (Япония) - 3000 т. 11. Борна Чорич (Хърватия) - 2390 т. Четвъртфиналите във Виена Доминик Тийм - Кей Нишикори Михаил Кукушкин - Мартон Фучович Фернандо Вердаско - Гаел Монфис Кевин Андерсън - Борна Чорич Четвъртфиналите в Базел Роджър Федерер - Жил Симон Стефанос Циципас - Данийл Медведев Тайлър Фриц - Мариус Копил Александър Зверев - Роберто Баутиста Агут", "date": "2018.10.26", "title": "Шестима тенисисти останаха в битката за последните места в Лондон"}
{"url": "https://www.dnevnik.bg/bulgaria/2018/10/26/3334128_magistrati_i_slujiteli_ne_odobriavat_proektobjudjeta/", "text": "Председатели на съдилища и прокуратури, магистрати и съдебни служители от цялата страна изразяват \"категорично несъгласие, противопоставяне и протест\" срещу две точки от  проектобюджета, изготвен от финансовото министерство.  С двата текста се изменя Законът за съдебната власт. Едната промяна предвижда, че Висшият съдебен съвет \"може да\" определя допълнително възнаграждение на магистрати според натовареността на съдебния орган, в който работят. Сега разпоредбата използва глагола \"определя\", а не \"може да определя\". Втората промяна засяга облеклото на съдебните служители. В момента разпоредбата от Закона за съдебната власт гласи: \"На съдебния служител се изплаща всяка година сума за облекло в размер до две средномесечни заплати на заетите в бюджетната сфера\". В проектобюджетът обаче е предвидено две средномесечни заплати да се замени с 450 лв. \"Във Висшия съдебен съвет продължават да пристигат становища и протестни декларации от органите на съдебната власт. Същите ще бъдат представени за разглеждане на насроченото за 29 октомври 2018 г. извънредно заседание на Пленума на ВСС във връзка със съгласувателната процедура по проекта на Решение на Министерския съвет за одобряване на законопроект на държавния бюджет на Република България за 2019 г. и изразяване на становище за промените в Закона за съдебната власт\", се казва в съобщението на съдебния съвет. Представляващият съдебния съвет Боян Магдалинчев обяви вчера, че не достигат 40 млн. лв. за 2019 г. за съдебната власт.", "date": "2018.10.26", "title": "Магистрати и служители не одобряват проектобюджета, орязващ облеклото на администрацията"}
{"url": "https://www.dnevnik.bg/photos/2018/10/26/3334123_snimka_na_denia_dvoika_mujki_pingvini_stanaha_roditeli/", "text": "Двойката мъжки пингвини Меджик и Свен от аквариума в Сидни станаха родители. Пингвините съжителстват от началото на тази година. Връзката им започнала с размяна на поклон, което при пингвините е сигурен знак, че искат заедно да създадат семейство.", "date": "2018.10.26", "title": "Снимка на деня: Двойка мъжки пингвини станаха родители"}
{"url": "https://www.dnevnik.bg/sviat/2018/10/26/3334126_gugul_e_uvolnila_48_slujiteli_zaradi_seksualen_tormoz/", "text": "Американският интернет гигант \"Гугъл\" е уволнил 48 служители заради сексуален тормоз през последните две години. Това признава директорът на компанията Сундар Пичай във вътрешен документ до служителите, изготвен в отговор на разследване на в. \"Ню Йорк таймс\", което твърди, че гигантът е премълчал и потушил няколко подобни случая, предаде \"Франс прес\". В документа, адресиран до служителите, с който се е запознал \"Франс прес\", Пичай уточнява, че сред уволнените е имало 13 високопоставени кадри. Нито един от тези кадри не е получил обезщетение за това уволнение, допълва Пичай. Но в. \"Ню Йорк таймс\" съобщава в своето разследване вчера, че \"Гугъл\" е премълчал няколко случая на тормоз, касаещи високопоставени представители, сред които и Анди Рубин, създателят на операционната система за мобилни устройства \"Андроид\". Според изданието Рубин е бил принуден от шефа на компанията да я напусне през 2014 г. заради обвинение за сексуален тормоз. Той обаче е получил обезщетение от 90 млн. долара. Изданието се позовава на вътрешни документи на компанията, както и на съдебни документи и на разкази на служители на \"Гугъл\". Според вестника \"Гугъл\" е укрил умишлено факта, че служителка, поддържала връзка с Рубин, го е обвинила в неуместно сексуално поведение, тоест в принудителен сексуален контакт през 2013 г. Този епизод сложил край на техните отношения, а предполагаемата жертва подала сигнал срещу Рубин следващата година. Според изданието вътрешно разследване оценило като достоверни обвиненията на служителката. Говорител на \"Гугъл\" в имейла до \"Франс прес\" каза, че Рубин е напуснал компанията през 2014 г. по собствено желание, за да основе \"Плейграунд\" - инвестиционен фонд и инкубатор за технологични стартиращи компании. Той никога не е имал неуместно поведение, докато е работел в \"Гугъл\" или на други места, и никой не му е казвал подобно нещо, се посочва в изявлението на говорителя на \"Гугъл\". Той допълва, че всяка връзка, която Рубин е имал по време на престоя си в \"Гугъл\", е била по взаимно съгласие и не е касаела хора под неговите преки заповеди. Нито едно вътрешно правило по това време не е забранявало подобни връзки между служители, добави говорителят Сам Сингър. /БТА", "date": "2018.10.26", "title": "\"Гугъл\" е уволнил 48 служители заради сексуален тормоз"}
{"url": "https://www.dnevnik.bg/evropa/2018/10/26/3334130_trump_pohvali_tvurdata_poziciia_na_italiia_za/", "text": "Президентът на САЩ Доналд Тръмп е уверен, че италианският премиер Джузепе Конте ще успее по всички въпроси от имиграцията до икономиката. В телефонен разговор Тръмп казал на Конте, че смята, че той взима правилни и добри решения и че ще успее, предадоха \"Франс прес\" и \"Ройтерс\". \"Току-що говорих с италианския премиер Джузепе Конте по много въпроси, сред които и факта, че Италия възприема сега една много твърда линия относно незаконната имиграция\", написа Тръмп в Туитър. \"Съгласен съм на 100 процента с тяхната позиция и САЩ възприемат по същия начин една много твърда линия спрямо незаконната имиграция\", допълни той. \"Италианският премиер работи много здраво за икономиката на страната и той ще успее!\", написа в \"Туитър\" Тръмп. Рим  е в конфликт с Брюксел  заради бюджета си за 2019 г. Той  бе отхвърлен  от Европейската комисия, но Рим предупреди, че няма да го променя. Конте посети Белия дом през юли. Още тогава Тръмп похвали линията, следвана от италианския лидер. \"Италия не е проблем за ЕС\" Същевременно вчера в Париж италианският министър на финансите Джовани Триа каза, че Италия не е проблем за ЕС и че, напротив, Брюксел може да извлече полза от стратегията на италианското правителство, предаде \"Франс прес\". \"Нека да го кажа ясно - Италия не е проблем. Нека да не бъркаме политическите тактики с фактите\", каза Триа. \"Убедени сме, че Европа може да има полза от нашата стратегия\", допълни той и увери, че италианският бюджет не е заплаха за еврозоната. \"Ако Италия бележи ръст, то цяла Европа ще спечели стабилност\", каза той. \"Ние италианците също сме построили тази къща. Ние не искаме да я напускаме\", заяви Триа, визирайки ЕС и еврозоната. \"Тъй като ние искаме да останем в еврото, единственият възможен път е този на един овладян и отговорен дефицит следващата година, който ще даде импулс на растежа и ще ни гарантира способност да намалим нашия дълг\", заяви Триа. Министърът отхвърли критиките към Италия и неговото правителство. Той каза, че не може да приеме някои изявления, че Европа и някои страни членки ще трябва да плащат италианския дълг. \"Италианският дълг си е работа само на италианците\", увери Триа. Френският министър на финансите Брюно льо Мер пък припомни, че еврокомисията е подала ръка на Италия и сега се очаква италианското правителство да я стисне. Той обаче допълни, че Франция не е определено в най-добрата позиция, за да поучава другите страни, припомняйки, че тя тъкмо е излязла от европейска процедура за прекомерен дефицит. Италианският вицепремиер Матео Салвини каза, че ако е нужно,  неговото правителство  ще приеме контрамерки, за да предотврати икономическите вреди, в случай че спредът продължава да расте.", "date": "2018.10.26", "title": "Тръмп похвали твърдата позиция на Италия за имиграцията"}
{"url": "https://www.dnevnik.bg/kultura/2018/10/26/3334136_plamen_kartalov_otnovo_e_izbran_za_direktor_na/", "text": "Академик Пламен Карталов е преизбран за директор на Националната опера и балет за трети пореден и общо четвърти мандат, потвърдиха пред \"Дневник\" от отдела за връзки с обществеността на институцията. Изборът бе направен след събеседване с избраните кандидати за поста, проведено на 24 октомври. Десетчленна комисията, оглавена от диригента и преподавател по дирижиране проф. Пламен Джуров, изслуша идеите за развитието на институцията на световноизвестната оперна прима Дарина Такова, диригента на националния филхармоничен хор \"Светослав Обретенов\" Славил Димитров и акад. Карталов. Министерство на културата обяви конкурс за поста, след като мандатът на последния изтече на 18 юли тази година. Всеки мандат на поста е с продължителност пет години. За първи път Пламен Карталов става директор на Националната опера и балет в периода 1994 - 2000 година. Завръща се на поста през 2008 г. и остава там до днес. С новия му мандат той ще остане начело на една от най-големите културни институции в страната за общо 20 години. Пламен Карталов завършва бившата Българска държавна консерватория, днес Национална музикална академия \"Панчо Владигеров\". След това специализира оперна режисура в Берлин и завършва кинорежисура в НАТФИЗ. През 70-те години създава, ръководи и поставя опери във формацията \"Младежка камерна опера\" и Камерна опера - Благоевград. През 1982 г. става директор и режисьор в Оперен театър - Русе. Заедно с Борис Христов преподава актьорско майсторство на специализанти - оперни певци в Рим за две години. В началото на 90-те години е директор на Държавния музикален театър \"Стефан Македонски\", София. През годините има реализирани над 180 постановки и опери от различни епохи. Прави български премиери на големи произведения от барока, класицизма и творби от 19 и 20 век. През последните години реализира на сцената на операта едни от най-мащабните творби на Рихард Вагнер \"Пръстенът на Нибелунга\", \"Тристан и Изолда\" и \"Парсифал\" с изцяло български състав от оперни певци за първи път не само в България, но и на Балканите. От 2014 г. в репертоара на Националната опера и балет по негова идея са включени и \"Концерти за бебоци\", предназначени за най-малките, както и програмата \"Опера за деца\" с детски опери и адаптации на големи оперни заглавия. Видеозаписи  от изслушването на тримата кандидати са качени в YouTube канала на Министерство на културата.", "date": "2018.10.26", "title": "Пламен Карталов отново е избран за директор на Националната опера и балет"}
{"url": "https://www.dnevnik.bg/evropa/2018/10/26/3334139_povecheto_bulgari_iskat_postoianno_liatno_chasovo/", "text": "По-голямата част от българите искат да се преустановят сезонните промени на часовото време и да се установи за постоянно лятното часово време. Това показаха резултатите от Националната консултация, проведена от Министерския съвет, предаде  БНТ . Данните бяха обявени от Министерството на енергетиката след запитване на обществената медия. В  анкетата  своите коментари написаха над 17 хил. българи. Проучването показва, че 96% от българите искат да бъдат преустановени сезонните промени на часовото време. Според лекари и психолози смяната на времето води до недоспиване, катастрофи и опасност от инфаркт.", "date": "2018.10.26", "title": "Повечето българи искат постоянно лятно часово време, показа националното допитване"}
{"url": "https://www.dnevnik.bg/sviat/2018/10/26/3334129_jena_rani_s_noj_14_deca_v_detska_gradina_v_kitai/", "text": "Жена, въоръжена с кухненски нож, рани 14 деца в детска градина в китайския град Чунцин, предаде \"Ройтерс\". Тридесет и девет годишната жена с фамилия Лю нападнала децата, докато се връщали от сутрешни упражнения, съобщи полицията в официалния си профил в китайската социална мрежа \"Вейбо\". Нападателката е неутрализирана от пазачите и персонала на детската градина, а ранените деца са приети в болница. По случая се води разследване. За момента не са известни мотивите за атаката. Нападенията с хладно оръжие са чести в Китай и обикновено се извършват от психично болни хора, негативно настроени към обществото, отбелязва ДПА. Мъж бе екзекутиран миналия месец, след като уби девет ученици и рани 11 в училище в провинция Шенси, припомня \"Ройтерс\".", "date": "2018.10.26", "title": "Жена рани с нож 14 деца в детска градина в Китай"}
{"url": "https://www.dnevnik.bg/sport/2018/10/26/3334137_za_pruv_put_shte_budat_izpolzvani_videopovtoreniia_v/", "text": "За пръв път в тениса ще бъдат използвани видеоповторения. Новата система ще бъде тествана по време на  младежките финали на АТП , които ще се проведат от 6 до 11 ноември в Милано. Видеоповторенията ще бъдат използвани в ситуации, когато има съмнения дали топката е докоснала два пъти корта, дали има докосване на играч до мрежата и дали има удар, който е изпълнен, преди топката да мине над мрежата. Всички тези ситуации са забранени от правилника, но често остават незабелязани от съдиите. Ако има съмнения за подобни нарушения, играчите ще имат право да поискат видеопреглед. Състезателите ще разполагат с неограничен брой обжалвания в тези ситуации. Видеоповторенията ще бъдат излъчвани на таблетите на съдиите на стола и на големия видеоекран над корта, за да могат да ги видят зрителите и играчите. Технологията ще бъде доставена от Hawk-Eye (\"Ястребово око\"), която осигурява съществуващата от 2006 г. система за отчитане дали топката е попаднала в очертанията на корта. \"Виждаме, че технологиите стават все по-съществена част от спорта и тенисът не трябва да се различава\", заяви президентът на Асоциацията на професионалните тенисисти (АТП) Крис Кермоуд. Младежките финали на АТП ще се проведат за втора поредна година. Една от основните цели на турнира е  тестването на различни новости в тениса.  Сред тях са часовник за отчитането на времето между точките, комуникация между играчите и треньорите, намаляването на нужните геймове за спечелване на сет от шест на четири, замяната на съдиите по линиите с \"ястребово око\", премахването на правилото за пребиване на сервис, ако топката удари мрежата и падне в другото поле, и др. Едно от новите неща, които ще бъдат изпробвани тази година в Милано, е  закачалки за кърпи . Това ще освободи децата, които гонят топките, от ангажимента да подават кърпите на тенисистите след края на разиграванията. ", "date": "2018.10.26", "title": "За пръв път ще бъдат използвани видеоповторения в тениса"}
{"url": "https://www.dnevnik.bg/evropa/2018/10/26/3334146_i_avstriia_nastoia_es_da_spre_prodajbite_na_orujiia_za/", "text": "Европейският съюз трябва да спре продажбите на оръжия за Саудитска Арабия след  убийството на журналиста Джамал Хашокжи . Това заяви австрийският външен министър Карин Кнайсъл пред германския в. \"Велт\". Според нея подобно нещо може да помогне и за слагане на край на \"ужасяващата война в Йемен\", която е отнела живота на над 10 хил. души и е принудила над 2 милиона души да напуснат домовете си. В Йемен от 2015 г. оглавявана от Рияд многонационална коалиция води операция срещу шиитските бунтовници хуси, свързани с Иран. Често пъти коалицията извършва въздушни удари, които обаче често поразяват и цивилни, въпреки че тя отрича да го прави нарочно. \"Спирането на доставките на оръжия,  предложено от германския канцлер Ангела Меркел,  би било правилен сигнал\", каза Кнайсл пред \"Велт\". Австрия вече спря изпращането на военно оборудване в Саудитска Арабия през март 2015 г., припомни министърът. Франция и Великобритания са големи доставчици на оръжие за Рияд. Френският президент Еманюел Макрон каза на саудитския крал Салман в сряда, че Франция в координация с партньорите ще предприеме действия срещу онези, които са отговорни за убийството на Джамал Хашокжи. Австрия е ротационен председател на ЕС до края на годината. Изявлението на австрийския външен министър идва, след като  Германия каза , че ще спре одобряването на оръжеен износ за Саудитска Арабия, докато обстоятелствата около смъртта на Хашокжи не бъдат изяснени. Правителството на Ангела Меркел обмисля как да спре продажбите, които вече са били одобрени. Европейският парламент прие резолюция,  призоваваща страните членки  да наложат европейско оръжейно ембарго на Саудитска Арабия. Според Кнайсл войната в Йемен, но и кризата в отношенията между Катар и Саудитска Арабия и нейните арабски съюзници трябва да доведат до съвместни действия от страна на ЕС. \"Ако ЕС като едно цяло спре доставките на оръжие за Саудитска Арабия, това може да помогне за прекратяването на тези конфликти\", каза Кнайсл. /БТА", "date": "2018.10.26", "title": "И Австрия настоя ЕС да спре продажбите на оръжия за Саудитска Арабия"}
{"url": "https://www.dnevnik.bg/biznes/2018/10/26/3334148_lider_v_proizvodstvoto_na_opakovki_prouchva_bulgariia/", "text": "Компания, която е сред глобалните лидери в опаковъчния бизнес, проучва възможностите за инвестиция в България, съобщи пресцентърът на Министерството на икономиката. Днес представители на компанията,чието име не се обявява, са разговаряли със зам.-министъра на икономиката Александър Манолев преди да изберат дали да инвестират в България, Полша или Унгария. Планираната инвестиция ще варира между 15 и 20 млн. долара. Гостите са се интересували от състоянието на транспортната инфраструктура и възможностите за бързо придвижване на товари от България до Централна и Западна Европа.", "date": "2018.10.26", "title": "Лидер в производството на опаковки проучва България"}
{"url": "https://www.dnevnik.bg/sviat/2018/10/26/3334141_italiia_e_narushila_pravata_na_mafiotski_bos_na/", "text": "Италия е нарушила правата на прочутия мафиотски бос  Бернардо Провенцано , като го е държала затворен при много строг затворнически режим в месеците преди смъртта му. Това постанови Европейският съд за правата на човека, предаде ДПА. Провенцано почина в затворническо крило в болница в Милано преди две години на 83-годишна възраст след години на влошаващо се здраве. Той бе заловен през 2006 г. след 43-годишно бягство и осъден на доживотен затвор по няколко дела, в това число за масово убийство, трафик на наркотици и отвличания. По това време той се смяташе за \"капо ди тути капи\". Провенцано бе поставен при специален затворнически режим, целящ да попречи на лидерите на мафията да продължат да организират престъпните си дела от затвора. Посещенията за тези мафиотски лидери бяха ограничени, имаше ограничения и в техните дейности и в закупуването на храна за тях. ЕСПЧ обяви, че продължителното задържане на Провенцано не е нарушило неговите права и че той е получавал експертна медицинска грижа. Но оставянето на Провенцано при строгия затворнически режим и в месеците преди смъртта му, когато неговото състояние се е влошило все повече, е било нарушение на неговото право да не стане обект на нехуманно и деградиращо отношение. Съдът отказа да постанови изплащане на компенсация на сина на Провенцано, който беше завел делото. Той пък каза, че изводите на съда, че е било нарушено правото на Провенцано да не бъде подложен на нехуманно и деградиращо отношение, са сами по себе си достатъчна компенсация за него. Решението на съда бе отхвърлено от вицепремиера и вътрешен министър от Северната лига Матео Салвини. Той каза, че \"решенията за Италия трябва да бъдат взимани от италианците, а не от другите\". Салвини нарече базирания в Страсбург съд, който е част от Съвета на Европа и не е свързан с ЕС, \"още един безполезен европейски цирк\". /БТА", "date": "2018.10.26", "title": "Италия е нарушила правата на мафиотски \"бос на босовете\", реши европейски съд"}
{"url": "https://www.dnevnik.bg/citat_na_deniia/2018/10/26/3334152_citat_na_denia_evropa_ne_e_supermarket/", "text": "Европа не е супермаркет\". Това заяви френският президент Еманюел Макрон през първия ден от обиколката си в Братислава и Прага, предаде \"Франс прес\". В интервю за четири издания - чешко, полско, словашко и унгарско, той повтори също като миналата година, че \"Европа не е супермаркет\", и изрази тревога във връзка с антимигрантски позиции и отклонения от правните принципи в  Полша и Унгария . Макрон потвърди отново позицията си седем месеца преди европейските избори, на които очаква двубой: \"прогресисти\" срещу националисти, отбелязва АФП. \"Имаме общо изискване за единство и солидарност. Не може да извличаш ползи от европейския бюджет, без да признаваш солидарността например по мигрантските въпроси\", заяви Еманюел Макрон. \"Не може и да търсиш начин за намаляване на вноската си в европейския бюджет, без да разбираш какво ни дава единният пазар. Ако искаме да убием Европа, ще продължаваме все така. Европа не е с еднопосочно движение - става дума за взаимен ангажимент\", продължи той. По повод  правните реформи в Полша  френският президент изрази надежда, че правителството във Варшава \"ще направи необходимото, за да отвърне на безпокойството на (Европейската) комисия и на партньорите си\". Помолен да коментира изявления на унгарския премиер Виктор Орбан, който го смята за свой основен противник в европейските избори, Макрон заяви, че \"развитието на положението с правовата държава в Унгария буди тревога\", застрашавайки баланса между властите и дейността на неправителствените организации. За убийството на словашкия разследващ журналист  Ян Куцяк  през февруари той подчерта, че \"заплахите, нападенията и убийствата на журналисти накърняват основите на нашите демокрации\"./БТА", "date": "2018.10.26", "title": "Цитат на деня: Европа не е супермаркет"}
{"url": "https://www.dnevnik.bg/sport/2018/10/26/3334157_moci_i_diakov_podobriha_rekorda_za_nai-mnogo/", "text": "Футболистите на \"Лудогорец\" Светослав Дяков и Козмин Моци подобриха рекорда за най-много мачове за български отбор в европейските клубни турнири. Toва се случи при  равенството 1:1 срещу АЕК (Ларнака)  в третия кръг от груповата фаза на Лига Европа. Дяков и Моци вече имат по 67 срещи за български отбор в европейските турнири. 34-годишният дефанзивен галф и 33-годишният централен защитник изпревариха Христо Йовов, който изигра 66 мача с екипа на \"Левски\" в Европа. Дяков има 66 двубоя на европейската сцена с \"Лудогорец\" и един с \"Локомотив\" (София). 67-те срещи на Моци са с екипа на разградчани. Румънецът има още 29 мача в евротурнирите като футболист на \"Динамо\" (Букурещ). Друг играч на \"Лудогорец\" - Марселиньо, се изкачи на четвърто място във вечната класация за най-много европейски мачове за български отбор. Срещу АЕК бразилецът с български паспорт записа 65-ото си евроучастие, колкото има и Елин Топузаков с \"Левски\".", "date": "2018.10.26", "title": "Моци и Дяков подобриха рекорда за най-много европейски мачове с български отбор"}
{"url": "https://www.dnevnik.bg/sviat/2018/10/26/3334158_turciia_nasrochi_mestnite_si_izbori_za_31_mart/", "text": "Гласуването за местна власт в Турция ще е на 31 март 2019 г., реши изборната комисия на страната, предаде \"Ройтерс\", като се позова на решение от държавния вестник. До 1 декември всички заемащи публични длъжности, армията и съдебната система, които желаят да се кандидатират, трябва да подадат оставка. Изборите ще са особено важни за президента Реджеп Тайип Ердоган и управляващата Партия на справедливостта и развитието (ПСР). Проблемите на турската лира засегнаха  доверието към него сред турците , а досегашните му съюзници в парламента от Партията за националистическо действие (ПНД)  казаха, че ще участват самостоятелно . Турски медии писаха, че те може да издигнат някогашния кмет на Анкара Мелих Гьокчек, управлявал с подкрепата на ПСР, за свой кандидат и това допълнително обтегна отношенията. ПСР подобри успеха си на последните местни избори през 2014 г., като овладя местната власт в над 60% от населените места.", "date": "2018.10.26", "title": "Турция насрочи местните си избори за 31 март"}
{"url": "https://www.dnevnik.bg/bulgaria/2018/10/26/3334180_helzinkskiiat_komitet_osujda_iziavleniia_na_simeonov_i/", "text": "Българският хелзинкски комитет (БХК) осъжда остро  изявлението  на вицепремиера Валери Симеонов за проекта за Закон за хората с увреждания, направени на 16 октомври 2018 г. в ефира на партийната телевизия \"Скат\". \"Тоя закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тея уж болни деца, без грам майчинско чувство, грижа за тях. Просто ги използваха по най-безсъвестен начин като инструмент за постигане на техните чисто материални цели\", каза Симеонов. Според организацията думите на Симеонов представляват тормоз по смисъла на Закона за защита от дискриминация. \"Това е така, тъй като изреченото от Симеонов унизява достойнството на лицата с увреждания и свързаните с тях лица и създава принизяваща ги среда в обществото. Фактът, че това изявление идва от високопоставен представител на правителството, обуславя още по-голяма тежест на деянието и БХК ще обмисли възможността за правни действия срещу него\", се казва в съобщение до пресата. БХК подкрепя продължаващите вече няколко месеца протести на майки и близки на деца с увреждания в различни български градове и е в готовност да окаже помощ в рамките на своята експертиза и възможности, уверяват от организацията. \"Намираме за неприемливи и изявленията на представителите на Конфедерацията на работодателите и индустриалците в България (КРИБ), направени на  съвместна пресконференция с вицепремиера Симеонов  на 22 октомври 2018 г., на която те се обявиха против някои от мерките за интегриране на хората с увреждания в трудовия пазар. Те определиха протестите на майките и близки на деца с увреждания като \"хунта\", която търси нелегитимно да влияе върху политиката с твърдяно недемократични средства, и намекнаха, че могат да организират против протестите за правата на хората с увреждания масова контрадемонстрация с 20 000 души. Публичното изказване на подобни намерения на близки до властта организации, говорещи от позицията на едрия капитал, е тревожен симптом на непублично, задкулисно влияние на частни икономически интереси, в ущърб на основни човешки права, каквото е правото на мирен протест\", пише хелзинкският комитет. Той уверява, че ще изпрати до международните централи на част от членовете на общото събрание на КРИБ писма, с които да ги уведоми за позицията на организацията, в която участват техните български дружества. БХК ще настоява пред тях за публичното им разграничение от КРИБ и предприемането на действия от техните български дружества според устава на КРИБ.", "date": "2018.10.26", "title": "Хелзинкският комитет осъжда изявления на Симеонов и КРИБ"}
{"url": "https://www.dnevnik.bg/politika/2018/10/26/3334184_za_karadaiu_segashnoto_upravlenie_na_stranata_e/", "text": "Централният съвет на ДПС се събра днес в София, за да обсъди политическата обстановка в страната. В сряда лидерът на движението Мустафа Карадайъ обяви, че партията ще предприеме политически действия за запазване на демокрацията, ако Валери Симеонов не подаде оставка заради  \"циничното си изказване\",  че законопроектът за хората с увреждания е опит да се угоди на \"кресливи майки с уж болни деца\". В заседанието участват над 200 членове на ДПС. Почетният председател Ахмед Доган не присъства. \"Това популистко-националистическо управление е цинично, брутално и позорно за страната\", обяви Карадайъ преди началото на заседанието. Той каза още, че то се провежда в една много сложна и изострена обществено-политическа обстановка в страната, в ситуация на политическа криза и пълен блокаж на управлението.", "date": "2018.10.26", "title": "За Карадайъ сегашното управление на страната е цинично, брутално и позорно"}
{"url": "https://www.dnevnik.bg/politika/2018/10/26/3334185_valeri_simeonov_niama_da_oglavi_suveta_za_horata_s/", "text": "Вицепремиерът с ресор интеграция на хората с увреждания, който в момента е Валери Симеонов, няма да оглави ресорния национален съвет, което се предвижда в новия Закон за хората с увреждания. Това се разбра от думите на депутата Светлана Ангелова (ГЕРБ), която е заместник-председател на социалната комисия в парламента. Ангелова каза по време на дебатите при първо четене на закона, че от ГЕРБ ще направят предложение преди второ четене националният съвет да се оглавява от социалния министър, както е сега. \"Драма няма\", каза Ангелова. След като се разбра, че Симеонов може да оглави новия орган, това предизвика нова вълна на протести, започнали от майките на деца с увреждания преди месеци. Вчера  правителството освободи  Валери Симеонов от поста председател на Националния съвет за сътрудничество по етническите и интеграционните въпроси към Министерския съвет, Законът за хората с увреждания очаквано беше приет единодушно на първо четене от 174-те присъстващи в залата депутати. Ангелова маркира в изказването си и част от промените, които се правят в новия закон. Предвижда се определянето на видове подкрепа за хората с увреждания. Месечната финансова подкрепа ще зависи от степента на увреждането и от линията на бедността за конкретната година. Ще има и целеви помощи според степента на увреждания. Въвежда се квотен принцип за наемане на хора с увреждания. Ще има и финансиране на проектен принцип за достъпна среда чрез национална програма за достъпна жилищна среда и лична мобилност. От конструктивен дебат към обвинения Дебатът в зала вървеше конструктивно, но напрежението се повиши след изказването на Антон Кутев (БСП). \"Идеята, че няма драма, е погрешна. Драма има и тя е сериозна. Подбрали сте абсолютно неподходящ човек\", коментира Кутев. \"Гражданският натиск беше основателен и смислен. Ако не беше той, резултатът нямаше да го има\", обяви Кутев. Експлоатацията на страданието е престъпление по всички конвенции, които третират правата на личността, отговори му председателят на правната комисия Данаил Кирилов (ГЕРБ). \"Ако искате резултат, не преекспонирайте. Останете на базата на разумния диалог\", каза Кирилов към БСП. \"Нека политиката за хората с увреждания да не се прави от една политическа сила, а от 44-ото Народно събрание\", добави председателят на ГЕРБ в парламента Цветан Цветанов. Той помоли БСП \"да престанат да внасят омраза и напрежение\". \"Направете го някъде другаде. Може би имате лични проблеми, всеки има, но не ги изразява в парламента\", каза Цветанов в отговор на Кутев и призова за консенсус. \"Не знам, защото нямам проблеми с имоти, вие имате да връщате пари на държавата. Призовавам ви, след като върнете парите, да формулирате поне още четири ключови проблема\", каза Кутев към Цветанов, с което напомни за проведените под ръководството на Цветанов акции на МВР, заради които  България беше осъдена седем пъти   от Европейския съд по правата на човека. Хората искали да си купят сирене \"Колкото до казаното от Антон Кутев, то и за него се говори, че има фабрика за чоропогащници. Това ли трябва да се говори пред майките на деца с увреждания.\" \"Тези хора искат лекарства, да си купят сирене, да има условия да растат децата им, а ние се занимаваме с лични нападки\", реши да вземе думата и Вежди Рашидов (ГЕРБ). Докато няма оставка на вицепремиера Валери Симеонов, няма да имате консенсус по отношението към хората с увреждания, включи се и лидерът на БСП Корнелия Нинова. \"Протестите пред МС са всеки ден. Това ли е работата, която сте свършили. Ние не ви даваме оценка, те ви я дават, когато всеки ден са под прозорците на парламента\", заяви Нинова \"Показахте унизително и нечовешко отношение към тези хора, днес \"се биете в гърдите\", че работите и търсите консенсус\", заяви Нинова. \"Вместо да работим по-бързо и да решим проблемите, които хората чакат от 30 години, превръщате всичко в цирк\", нахока ги Елена Аксиева (\"Воля\").", "date": "2018.10.26", "title": "Валери Симеонов няма да оглави съвета за хората с увреждания"}
{"url": "https://www.dnevnik.bg/detski_dnevnik/2018/10/26/3333638_bezplatnite_bileti_za_spiashtata_krasavica_sa_za/", "text": "Читателят на  \"Детски Дневник\"  с потребителско име  спечели безплатния семеен билет за  концерта \"Спящата красавица\"  на 28 октомври от 11.30 ч. в зала \"България\". Дамата, с която редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът беше \"Какво произведение е \"Спящата красавица\" на П. И. Чайковски?\", а верният отговор e балет. Според регламента на играта името на победителя беше изтеглено с жребий сред участниците, посочили правилния отговор. Концертът е първият от новия сезон на поредицата \"Фортисимо Фамилия\", която събира някои от най-популярните музиканти и актьори в България в опит да привлекат вниманието на младата публика към красотата на класическата музика. В неделя \"Спящата красавица\" ще бъде изпълнена от Софийската филхармония с диригент Найден Тодоров, а актьорите Иван Бърнев и Богдана Трифонова ще помагат с разказите си на децата в залата да вникнат в епохата, жанра и детайлите на изпълнението. Билети се продават  онлайн  и на касата на зала \"България\"", "date": "2018.10.26", "title": "Безплатните билети за \"Спящата красавица\" са за..."}
{"url": "https://www.dnevnik.bg/video/2018/10/26/3334186_video_zashto_pier_moskovisi_nareche_italianski/", "text": "Еврокомисарят Пиер Московиси нарече фашист италианския евродепутат Анджело Чока, който стъпка с обувка бележките му, предаде \"Франс прес\". \"Това е кретен, провокатор и фашист. Действието му е гротескно\", заяви Московиси пред френската телевизия CNews, визирайки депутата от крайнодясната партия \"Лига\", след като еврокомисарят по икономическите и финансовите въпроси обяви,  че отхвърля италианския бюджет . \"Когато започне да се използва насилие срещу институциите, когато правилата започнат да се потъпкват, включително с обувки, имаме нещо като бавно насочване към това, което се нарича нелиберална демокрация, с други думи, незачитане на свободата на медиите, свободата на съда и на политическите институции\", добави Московиси. \"Това е политика, която наистина мразя, и това са хората, с които ще се боря до последния си дъх\", обеща той, припомняйки, че Матео Салвини, лидер на партията \"Лига\", се разграничи от провокацията. \"Европа няма да бъде променена с провокации\", заяви Салвини по повод жеста на Чока. Във вторник италианският евродепутат отиде на пресконференция на Московиси, взе бележките му от масата и свали обувката си, с която ги смачка. Първоначално еврокомисарят говореше за липса на уважение, но по-късно определи случилото се като гротескно. \"В началото се усмихваме и го пренебрегваме, защото е смешно, после свикваме с глухо символично насилие и един ден се събуждаме с фашизъм. Да запазим бдителност! Демокрацията е крехко достояние\", призова еврокомисарят. Московиси заяви днес, че не вижда признаци други страни да са повлияни от  проблемите, свързани с икономическата и политическа ситуация в Италия , предаде \"Ройтерс\". \"Не сме на път да създадем следващата криза\", подчерта еврокомисарят по икономическите и финансовите въпроси пред френската телевизия CNews. Той добави, че води конструктивни и твърди разговори за ситуацията в Италия, но европейската икономика не е в криза. /БТА", "date": "2018.10.26", "title": "Видео: Защо Пиер Московиси нарече италиански евродепутат кретен, провокатор и фашист"}
{"url": "https://www.dnevnik.bg/biznes/2018/10/26/3334176_kupuvachite_na_jilishta_sa_gotovi_da_doplatiat_za/", "text": "Високото качество на строителство и доброто местоположение мотивират купувачите да сключат сделка на цена, по-висока от предварително определения за това бюджет, сочат данните на строително- инвестиционната компания BLD, направила проучване сред заинтересовани от новопостроени сгради потребители. Над 70% от хората, планиращи да купят ново строителство, са готови да платят повече, ако тези два фактора отговарят на изискванията им, се казва в прессъобщението. Изследването на клиентските нужди и нагласи е изготвено от Pragmatica и Brandworks по поръчка на BLD. То се основава на мненията на две групи потребители – хора, сдобили се с жилище в нова сграда в последните две години, и на такива, които възнамеряват да сключат сделка в следващите месеци. Друго търсено удобство е паркомясто или гараж - 45% от потребителите са готови да увеличат инвестицията, за да си го осигурят. Ако гараж няма, 39% планират да купят гараж отделно, а 59% - да платят за паркомясто. Мокро или складово помещения, килер или дрешник задължително присъстват в желанията на купувачите, показват резултатите. Тристайните жилища остават най-търсени, а двустайните са на второ място като обхващат 90% от кандидат-купувачите. В същото време всеки пети би искал повече стаи от тези, които обитава в момента, но не и по-голяма площ. По този начин те получават удобството, което търсят, без да надскачат бюджета си или да се ангажират с по-сериозната поддръжка, която изисква голямата площ\", коментира маркетинг мениджърът на BLD Александра Тодорова. Между 60 000 и 100 000 евро е стойността на по-голямата част от покупките на потребителите, вече сключили сделка. Те представляват 55% от всички. С по-скъп имот – над 100 000 евро, са се сдобили 10% от хората, а с по-евтин – под 60 000 евро, останалите 35%. Сделките се финансират от спестени средства, кредит, помощ от роднини или продажба на друг имот. Две трети от търсещите ново жилище са определили бюджет между 60 000 и 100 000 евро, малко над 30% смятат да похарчат до 60 000 евро, а едва 5% възнамеряват да платят над 100 000 евро. Едва 20% от кандидат купувачите, които вече имат едно жилище, но искат да подобрят качеството си на живот, възнамеряват да продадат стария си апартамент, показва проучването. Инвестиция на средствата вместо съхранението им в банка е мотив за покупка за около 15% от запитаните. Такъв е и делът на желаещите да се преместят в по-хубав квартал. \"Едва 37% от хората предпочитат да останат в квартала, в който живеят, като от тях непреклонни са едва 9%\", коментира Тодорова. \"Дианабад, Изток, Изгрев, Лозенец и Борово са сред най-предпочитаните софийски квартали, като според запитаните ключовите фактори за това един район да бъде желан са комуникативността, спокойствието, престижът и зеленината. Периодът на търсене при три четвърти от сключилите вече сделка е под 6 месеца. Повечето клиенти предпочитат жилище с готови настилки – 46% от всички, или на шпакловка и замазка – 31%. Купувачите масово очакват да плащат средно по 25 лева за поддържа на общите части, макар че в новите сгради освен \"чистачка и асансьор\" се предлага видеонаблюдение, поддръжка на зелените площи и други услуги. ", "date": "2018.10.26", "title": "Купувачите на жилища са готови да доплатят за качество и добро местоположение"}
{"url": "https://www.dnevnik.bg/ot_vas/novini_ot_vas/2018/10/26/3334030_muzei_na_tikvata/", "text": "От 2012 г в България има свой \"Музей на тиквата\". Музеят заема няколко стаи в т.нар. Дандолови къщи в град Севлиево. Повечето експонати в музея са наградени творби от изложби и конкурски по време на честавнията на празника в града.", "date": "2018.10.26", "title": "Музей на тиквата"}
{"url": "https://www.dnevnik.bg/detski_dnevnik/2018/10/26/3331901_s_decata_v_pochivnite_dni_27_i_28_oktomvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Арт ателие, посветено на испанския художник Франсиско Гоя, ще се проведе в Софийската градска художествена галерия от 11 часа. Инициативата е на посолство на Испания и фондация \"Изиарт\", а заниманието е част от поредица ателиета за деца, посветени на големите испански художници и тяхното изкуство. Ателието ще запознае децата с изкуството на художника от ранния му период, когато той рисува в стил рококо. Включена е презентация за неговото изкуство, както и практическо занятие, в което децата с колаж и рисунка ще пресъздават костюмите и персонажите от картините на Гоя. Входът е свободен.  - Младежкият театър \"Николай Бинев\" представя \"Хензел и Гретел\" от 16 часа.  Любимата на всички деца приказка на Братя Грим оживява на сцената на Младежкия театър. Освен досетливите и добри деца Хензел и Гретел, тук може да срещнете и нови приказни герои - техните приятели Елф и Гарван, както и Джиндифиловата вещица.  Когато Хензел и Гретел се озовават в непознатата и тъмна гора, те трябва сами да се справят и да намерят пътя към дома. Там срещат Джинджифиловата вещица, която не им мисли доброто. И въпреки, че добрият Елф тайно ги пази, на финала те осъзнават, че това което им помага, е надеждата и вярата в собствените им сили. \"Малките герои побеждават своите врагове. Големите герои побеждават себе си!\" си казват те и продължават напред. -   - Издателство \"Пурко\" представя в книжарница Fox Book Cafe най-новата си книжка от поредицата \"Ана Ана\" - \"Всички в банята!\" - една забавна книга за къпането. Рано или късно банята е неизбежна. Когато плюшените играчки отказват на Ана Ана да се изкъпят, Китчо ѝ обяснява защо: \"Те обичат водата, но не обичат да се къпят.\" Това не спира русокосата щурана. Тя успява да ги убеди, че къпането е необходимо удоволствие. Представянето ще бъде съпроводено с куп забавления: четене и смях с книгата, правене на пяна по много начини, криене и откриване на неща в пяната, държане на хлъзгащи сапунчета и къпане на две-три нещица. Ще има предпазни мерки срещу мокрене, но за всеки случай е добре да се носят резервни чорапи. Участието е с предварително записване за две групи, съответно от 16:30 и от 18 ч. Препоръчителната възраст е между 3 и 5 години, а таксата за участие 12 лв.. -   - Издателство \"Дакелче\" представя новата си детска книга \"Мама на детска градина\" в Jelanié от 11 до 19 ч. Ще може да разгледате книжката, да се почерпите с домашни торти, приготвени от Life Bites. Ще чуете и видите през какви перипетии минават деца и родители в този така крехък и важен момент от живота им с нежните и весели рисунки на Полин Мартен и разказа на малката Лаура, които се опитват да покажат, че тръгването на детска градина всъщност не е страшно, а забавно. Неделя  Маски, костюми и магични музикални изпълнения - това обещават на публиката си за предстоящия концерт организаторите на поредицата  \"Концерти на възглавници\" , посветена на популяризирането на класическата музика сред децата. Концертите са три - от 11 ч., 14 ч. и 17 ч, в сградата на Съюза на архитектите на ул. \"Кракра\" 11. Час преди всеки започва Работилница на възглавници, в която децата ще имат възможност да направят своя маска за спомен. Повече подробности -  тук . - Всички деца от 4 до 8 години са поканени в учебен център \"Борово\" на ул. \"Дойран\" 19 от 17 часа, за да търсят прилики и разлики между животни и чудовища. Какво са базилискът, левиатанът, дяволът от Джърси? Има ли животни, които приличат на тях? И по какво? От \"Био игри\" те ще научат факти за едни от най-страшните същества на нашата планета и ще видят някои от тях. Не, не на живо! Всяко дете ще си изработи маска на базилиск и очна ябълка от глина. И, разбира се, ще има много изненади, както и страховита музика, от която да настръхнеш. И лакомства, с които да се успокоиш. Партито е за деца без придружител, а цената – 25 лв. За записвания - телефони: 0885 93 99 17, 0885 402 182 или на e-mail:  sofia4@helendoron.com . - Приказката за  \"Спящата красавица\" ще открие новия сезон  на детските концерти от поредицата \"Фортисимо фамилия\". От 11.30 часа на сцената на зала \"България\" ще излезе Софийската филхармония с диригент Найден Тодоров. Оркестърът ще изпълни едно от най-известните произведения на П. И. Чайковски, а актьорите Иван Бърнев и Богдана Трифонова ще помагат с разказите си на децата в залата да вникнат в епохата, жанра и детайлите на изпълнението. Повече подробности -  тук .  - Любопитни ли сте да разберете кои са най-страшните нощни животни? А как се ориентират в мрака? Какво общо имат те с Хелоуин?  \"Био игри\"  кани деца между 5 и 7 години в детския научен център \"Музейко\", където ще издирват нощни животни по оставените от тях следи, ще разгадаят как се ориентират те. Всяко дете ще изработи малко домашно приготвена слуз като подготовка за Хелоуин. Това ателие насърчава способността за самостоятелна работа, уменията за решаване на задачи и проблеми, както и логическото мислене.  - Ателие \"Магията на цветовете организира  \"Био игри\" в \"Техномеджикленд\" . Поканени са деца от 7 до 13 години, за да получат отговори на въпроси като: Какво е бяла светлина? Какво представляват цветовете? Как ги виждаме? Защо им е на животните да сменят цветовете си? Децата ще се отправят на експедиция в музейната част на \"Техномеджикленд\" и ще открият по оставени следи какво е светлина и от какво е направена чрез интерактивните експонати в музея. Те ще смесват и разделят цветове и ще участват в експеримент за първични и вторични цветове. Всяко дете ще си изработи играчка за спомен.", "date": "2018.10.26", "title": "С децата в почивните дни (27 и 28 октомври)"}
{"url": "https://www.dnevnik.bg/sport/2018/10/26/3334224_petur_stoichev_shte_zapochne_ekspediciiata_si_v/", "text": "Носителят на рекордните 11 световни купи по плувен маратон Петър Стойчев ще започне  опита си за първо плуване във водите на Антарктида  на 16 ноември. Тогава българинът и неговият екип ще отпътуват от южния чилийски град Пунта Аренас. Целта на Стойчев е да измине един километър, каквато е основната дисциплина в леденото плуване. Водите на Антарктида са единственото място от земното кълбо, където 42-годишният българин все още не е плувал. Първоначалният план беше експедицията да започне на 7 ноември от аржентинския град Ушуая. \"Корабът, който трябваше да ни заведе там, обаче беше задържан заради технически ремонти и проблеми. Затова изменихме с девет дни експедицията\", каза Стойчев пред Би Ти Ви. \"Пътувам от България с два мои приятели, които ще ме подкрепят, но там ще плувам с 16 души от девет държави. Ние плуваме без неопрен, а със съвсем класическия познат бански костюм. Кога ще започне самото състезание зависи от метеорологичните условия\", обясни той. Стойчев е най-успешният български плувец при мъжете, като освен рекордьор по световни купи в плувния маратон е световен и европейски шампион по плуване в открити води. Той е и първият човек, преплувал Ла Манша за по-малко от седем часа. \"В Антарктида очакваме температурата на водата да е от -0.4 до -0.3 градуса. Там всеки един градус оказва значение. Сега в Антарктида се топят ледовете и във водата има едни малки кристали лед, което е неприятно по време на плуване. Доста болезнено е, не е приятен допирът до тях. Температурата на въздуха ще бъде между -15 и 0 градуса\", каза още Стойчев. \"Направихме среща с професор Пимпирев и той ме успокои, че няма да има нищо опасно. Притеснявахме се дали и животните няма да са опасност, но той ме успокои. Пингвини сигурно ще има във водата покрай нас. Другите опасни животни съществуват, но вярвам, че ще бъдат взети мерки\", допълни той.", "date": "2018.10.26", "title": "Петър Стойчев ще започне експедицията си в Антарктида на 16 ноември"}
{"url": "https://www.dnevnik.bg/kultura/2018/10/26/3324454_otkus_ot_moiat_put_kum_sebe_si_na_urvin_ialom/", "text": "Със знака на \"Хермес\" излизат мемоарите на един от най-влиятелните съвременни мислители – Ървин Ялом. Световнопризнат учен, уважаван психотерапевт и бестселъров автор, Ървин Ялом се нарежда сред най-влиятелните съвременни мислители. В настоящата си автобиография той смело разкрива себе си пред читателите, влизайки в ролята на обект на собствените си изследвания. Дете на руски евреи имигранти, Ървин Ялом израства в беден квартал на Вашингтон. Решен да се измъкне от ограничаващата го среда, той насочва цялата си енергия в мечтата си да стане лекар. Книгата проследява необикновената му професионална кариера – от годините в Станфорд и изучаването на различните подходи в психотерапията до изработването на собствена методика. Авторът разглежда отношенията си с хората, които са го изградили като личност, и разказва за срещите си с Виктор Франкъл, Роло Мей, Карл Роджърс и др. Освен това той открехва вратата към най-съкровените кътчета на душата си и ни допуска в личния си живот, в който централно място заемат съпругата му – Франсис, и трите им деца. Преплитайки историите на най-запомнящите се пациенти със спомените си за приятелства, любов и разочарования, книгата ни позволява да опознаем Ървин Ялом като личност и да оценим подобаващо огромния му принос към психотерапията. Превод Ангелин Мичев От време на време препрочитам Чарлз Дикенс, който винаги е заемал централно място в личния ми писателски пантеон. Неотдавна вниманието ми привлече един необикновен пасаж в романа му \"Повест за два града\": \"С наближаването на края всъщност затварям кръга, връщайки се все по-близо и по-близо до началото. Това са сякаш последни приготовления за отпътуването. Сърцето ми сега се трогва от спомени, които бяха отдавна заспали...\". Този откъс ме вълнува дълбоко: наистина, приближавайки края, аз осъзнавам, че се движа в кръг, към началото. Спомените на клиентите ми все по-често разбуждат мои спомени, разговорите за тяхното бъдеще нарушават покоя на миналото ми и аз се улавям да преразглеждам жизнената си история. Спомените ми от ранната детска възраст винаги са били откъслечни, вероятно – както винаги съм бил убеден – поради нещастното ми детство и мизерията, в която живеехме. Сега, вече прехвърлил осемдесетте, в съзнанието ми нахлуват все повече образи от онова време. Пияниците, спящи в оповръщания ни вестибюл. Самотата и изолацията, които чувствах. Хлебарките и плъховете. Червендалестият бръснар, който ме наричаше \"еврейче\". Моите тайнствени, мъчителни и неосъществени сексуални копнежи в юношеството. И постоянното усещане, че не съм си на мястото – единственото бяло дете в квартал на чернокожи, единственият евреин в общество на християни. Да, миналото ме притегля към себе си и аз вече с болезнена яснота осъзнавам пълния смисъл на израза \"изглаждане на отношенията\". Чак сега вече съм в състояние да си представя как мъртвите ми родители биха се гордели, гледайки ме да говоря пред публика. По времето, когато почина баща ми, бях публикувал в медицински издания едва няколко статии, които той не можеше да разбере. Майка ми го надживя с двайсет и пет години и макар поради лошия си английски и сполетялата я по-късно слепота да не можеше да чете книгите ми, тя ги държеше подредени в купчинка край креслото си, поглаждаше ги и се суетеше около тях, когато й дойдеха на посещение в старческия й дом. Толкова много между родителите ми и мен остана недовършено. Толкова много необсъдени неща останаха за съвместния ни живот, за напрежението и нещастието в нашето семейство, за моя свят и техния свят. Когато си представя живота им – как са пристигнали на остров Елис без пукната пара, необразовани, без да знаят дума английски, очите ми се пълнят със сълзи. Иска ми се да мога да им кажа: \"Знам през какво сте преминали. Знам колко тежко ви е било. Знам какво сте направили за мен. Моля ви, простете ми, че така съм се срамувал от вас\". Припомняйки си изживяното, чувствам обезсърчение и понякога самота. Не мога да разчитам на паметта си, а има толкова малко живи свидетели на ранния ми живот. Сестра ми, седем години по-възрастна от мен, почина съвсем наскоро, отидоха си и повечето от старите ми приятели и познати. Когато навърших осемдесет, неочаквани гласове от миналото пробудиха някои спомени. Първо, посредством уебстраницата ми, с мен се свърза Урсула Томкинс. Не бях се сещал за нея, откакто бяхме съученици в основното училище \"Гейдж\" във Вашингтон. Имейлът й гласеше: \"Честит осемдесети рожден ден, Ървин. Прочетох две твои книги, харесаха ми и потърсих други в нашата библиотека в Атланта. Помня те от четвърти клас при г-ца Фърнълд. Не знам ти дали ме помниш – бях приятно закръглена, с рижа къдрава коса. А ти беше красиво момче, с черна като въглен коса!\". И тъй Урсула, която си спомнях добре, смяташе, че съм бил красиво момче, с черна като въглен коса! Аз красив? Да бях знаел! Никога, дори за миг, не съм се смятал за красавец. Бях стеснителен, недодялан, неуверен и никога не бих допуснал, че някой може да ме смята за привлекателен. О, благодаря ти, Урсула! Благословена да си, задето ми каза, че съм бил красив. Но защо, защо не го направи по-рано? Това вероятно щеше да преобърне цялото ми детство!", "date": "2018.10.26", "title": "Откъс от \"Моят път към себе си\" на Ървин Ялом"}
{"url": "https://www.dnevnik.bg/detski_dnevnik/2018/10/26/3333672_koi_otiva_bezplatno_na_magicheski_koncert_na/", "text": "Трима читатели на \"Детски Дневник\" получиха възможността да заведат безплатно семействата си на предстоящия в неделя (28 октомври)  \"Магически концерти на възглавници\"  - част от популярната поредица, която цели да привлече децата към класическата музика. Това са потребителите с имена  ,  и  Те отговориха правилно, че акордьор не е вид акордеон, а след това имаха и малко късмет при тегленето на жребия. Ваучерите, осигуряващи безплатни семейни билети (до двама родители и техните деца), важат за концертите, които започват в 14 ч. или в 17 ч. в сградата на Съюза на архитектите на столичната ул. \"Кракра\" 11. Билетите за най-ранния концерт - от 11 ч., както и за останалите два са в свободна продажба на  сайта на \"Модо България\" , в Музикална къща Musicplay на ул. \"Шандор Петьофи\" 55, а при останали свободни места - и на място преди концертите. В центъра на магическите изненади в неделя ще бъде дуото Каролина Миколайчик (цигулка) и Иво Йединецки (акордеон) с изпълнение на приказни произведения от Георг Хендел, Жул Масне, Морис Равел и Бела Барток. Истинска магьосница ще посреща гостите, които са поканени носят любимите си костюми и маски. По традиция организаторите ще връчат награди за най-добър костюм. Ще бъде отличен и най-послушният родител. Час преди всеки концерт ще има Работилница на възглавници, в която децата ще имат възможност да направят своя маска за спомен.", "date": "2018.10.26", "title": "Кой отива безплатно на \"Магически концерт на възглавници\""}
{"url": "https://www.dnevnik.bg/sport/2018/10/26/3334230_cvetana_pironkova_pusna_sobstvena_modna_marka/", "text": "Цветана Пиронкова представи днес собствена марка за облекла - \"Пиронетик\". Тя загатна за създаването на  своя модна линия още през 2016 г. на \"Уимбълдън\" , но официалният старт беше даден днес с откриването на онлайн платформа. \"Добре дошли в света на дрехите Pironetic, създадени в Пловдив с много любов. Пожелавам ви много радост и вдъхновение от спорта и движението с нашия нов бранд. След дълъг период на усилена работа, скици, дизайн, материи, цветове и много отдаденост екипът ни има повод да се гордее със срещата, която дадохме на две от големите ми страсти живота - спорта и модата\", каза Пиронкова. Колекцията ще се продава онлайн на адрес  www.pironetic.com . \"Първата колекция идва с послание към дамите да направят смело първата крачка към движението и има за цел да ги мотивира и провокира към любов към спорта с почерка на елегантния стил. Посланието звучи в атлетичния дух на спортистката и апелира към съвременните жени да не се страхуват да бъдат себе си, да направят дръзка крачка, дори да сбъркат, да не спират, а да продължат с поглед напред\", се казва в съобщението. \"В цветната линия се открояват любимите на Цвети Пиронкова пастелни тонове - розова пудра, мента и праскова, излъчващи женственост и нежност, и елегантно допълват изчистения дизайн на моделите. Цветовете мента и праскова носят също асоциация за свежест и хармония, стоят добре с всички тоналности на кожата и открояват оригиналните детайли и свободата, която носят нашите модели и кройки\", допълват от \"Пиронетик\".", "date": "2018.10.26", "title": "Цветана Пиронкова пусна собствена модна марка"}
{"url": "https://www.dnevnik.bg/biznes/2018/10/26/3334240_petkova_da_iska_ot_moskva_s_20_po-evtin_gaz_nastoiava/", "text": "Министърът на енергетиката Теменужка Петкова да поиска при посещението си в Москва намаление на доставната цена на природния газ за България с поне 20%, предлага извънпарламентарното политическо обединение \"Демократична България\". Петкова е в Москва от сряда като ръководител на българската делегация за смесената комисия за икономическо сътрудничество. Визитата й приключва днес, но в официалното съобщение на Министерския съвет темата за цените не е посочена като част от дневния ред. Според \"Демократична България\" управляващите \"бягат от въпроса\" и досега преговори са водени само на техническо ниво от \"Булгаргаз\", нито е поискана компенсация от руската страна за минали периоди. Възможността за предоговаряне на цената дойде след като Европейската комисия и \"Газпром\" постигнаха споразумение за това под заплахата на антимонополно дело заради несправедливи цени в България, Естония, Латвия, Литва и Полша. Опозиционната формация напомня, че цената на природния газ и парното се повиши значително от 1 октомври и това удря както върху конкурентоспособността на икономиката, така и върху стандарта на живот на хиляди български граждани. \"Демократична България\" предлага България да заведе арбитражно дело срещу \"Газпром\", както Русия направо това заради АЕЦ \"Белене\". Според нея решението на Европейската комисия дава възможност за арбитраж, ако не се постигне споразумение за цената в рамките на 120 дни, които са изтекли в края на септември. Обединението настоява България да включи представители на Европейската комисия в преговорите си с \"Газпром\".", "date": "2018.10.26", "title": "Петкова да иска от Москва с 20% по-евтин газ, настоява \"Демократична България\""}
{"url": "https://www.dnevnik.bg/sviat/2018/10/26/3334229_cheh_shte_kupi_49_ot_sobstvenika_na_v_mond/", "text": "Компанията на чешкия инвеститор Даниел Кшетински Czech Media Invest (CMI) ще купи 49% от главния акционер във френския в. \"Монд\", съобщи \"Ройтерс\". Става дума за дял от компанията Le Nouveau Monde, но говорител на Кшетински е отказал да спомене подробности, добавя агенцията. Кшетински е мажоритарен собственик и главен изпълнителен директор на инфраструктурната група EPH, която притежава електроцентрали из цяла Европа. От 2004 г. Кшетински е председател на съвета на футболния отбор АК \"Спарта (Прага)\". В последните години той опитва да разшири портфолиото си с инвестиции извън енергийния сектор и е собственик на водещия таблоид \"Блеск\". През юли Czech Media Invest придоби радиостанции в Източна Европа от друга френска група, Lagardere, и преговаря с нея за част от списанията ѝ, включително сп. Elle. Вчера в. \"Лидове новини\" писа, че друг чешки бизнесмен, Петр Келнер ( придобил активите на \"Теленор\" в България  и считан за най-богатия човек в страната си), обмисля да купи дял във футболния клуб \"Челси\".", "date": "2018.10.26", "title": "Чех ще купи 49% от собственика на в. \"Монд\""}
{"url": "https://www.dnevnik.bg/sport/2018/10/26/3334175_adrian_andreev_shte_igrae_s_olimpiiskiia_shampion_v/", "text": "Адриан Андреев ще се изправи срещу шампиона от младежките олимпийски игри в Буенос Айрес Юго Гастон в полуфиналите на юношеския \"Мастърс\". Другият полуфинал в Чънду ще противопостави лидера в световната ранглиста при юношите Цен Чун Хсин и световния №3 Себастиан Баес. Taзи сутрин се изиграха последните срещи от груповата фаза. Андреев допусна първа загуба в турнира, като отстъпи с 4:6, 5:7 срещу Цен Чун Хсин. Двамата си бяха осигурили място в полуфиналите още преди този мач, след като  записаха по две победи в първите си две срещи. Състезателят от Тайван, който през тази година спечели титлите при юношите от \"Ролан Гарос\" и \"Уимбълдън\" и игра финал на Australian Open, завърши на първо място в групата с три победи и без загубен сет. Гастон зае първото място в другата група, като също спечели всичките си срещи. Френският тенисист загуби един сет - във втория си мач срещу Брандън Накашима от САЩ. Накашима, Баес и италианецът Лоренцо Мусети завършиха с по една победа и две загуби. Аржентинецът обаче продължава напред заради по-добро съотношение в спечелените и загубените сетове - 3:4 срещу 3:5 за американеца и италианеца. Полуфиналите са в събота сутринта, а финалът е в неделя.", "date": "2018.10.26", "title": "Адриан Андреев ще играе с олимпийския шампион в полуфиналите на юношеския \"Мастърс\""}
{"url": "https://www.dnevnik.bg/politika/2018/10/26/3334250_zakonut_za_lichnata_pomosht_mina_na_purvo_chetene/", "text": "След като бе приет проектът за закон за  хората с увреждания , на първо четене в парламента бе приет единодушно и законопроектът за личната помощ. Той предвижда всеки човек с увреждане да наема свой личен асистент, като максималният брой часове на ден ще бъде 8 часа, а целевите групи ще бъдат децата със степен на увреждане 50% и повече, които са с право на чужда помощ, както и пълнолетните с над 90%. В проекта се предлага хората с увреждания да избират асистентите си, да договарят условията и да прекратяват договорите. Личната помощ ще се предоставя въз основа на индивидуална оценка на потребностите. \"И след приемането на законите протестите продължават. Искаме да видим финала\", каза Мая Стоицова от организацията на майки на деца с увреждания. \"Системата ни убива. Чухме депутати от всички партии да говорят на нашия език срещу ТЕЛК, за хоризонтални политики за уврежданията, за единен регистър на хората с увреждания, най-после заговориха на нашия език\", каза още тя. \"Сега ние искаме да ги попитаме - готови ли са да се преборим с ТЕЛК. Явно е общо искане и всички смятат, че това е голямата спънка реформата да не се случи така, както трябва\", добави Мая Стоицова Ще бдим, ще настояваме, ще се борим докрай законите да не бъдат \"окастрени\" до степен, в която да не приличат на себе си, каза от своя страна омбудсманът Мая Манолова. \"Сериозната работа предстои. Ще участваме активно в работните групи\", добави тя.", "date": "2018.10.26", "title": "Законът за личната помощ мина на първо четене, протестът на майките продължава"}
{"url": "https://www.dnevnik.bg/sviat/2018/10/26/3334244_sasht_podkrepiha_centralnoevropeiskiia_universitet_i/", "text": "Посолството на Съединените щати в Унгария обяви подкрепата си за Централноевропейския университет, след като институцията съобщи, че ще наложи да премести обучението за нови студенти от Будапеща във Виена. На страницата си посолството  публикува  съобщение, с което обяви, че \"още е възможно решение\" в задънената улица. ЦЕУ съобщи вчера, че на 1 декември  ще трябва да премести голяма част от дейностите си  във Виена, тъй като кабинетът на Виктор Орбан отказва да подпише споразумение, позволяващо на университета да остане в страната. ЦЕУ води от 16 месеца битка за оставането си, след като спорен закон задължи всички чужди университети да имат кампус и в страната на произход. Текстът, който стана известен като LEX CEU, се свързва с враждата на Орбан с американския милиардер Джордж Сорос, който финансира университета. \"Разбирам позицията на CEU - продължителната несигурност не е устойчива за академична институция. Решение обаче все още е възможно. Има малка възможност да се реши въпросът, но трябва да стане бързо\", пише институцията, като цитира посланик Дейвид Корнстийн. \"Работя и с двете страни, за да продължат преговорите и да намеря приемливо решение преди 1 декември.\"", "date": "2018.10.26", "title": "САЩ подкрепиха Централноевропейския университет и поискаха Унгария да намери решение"}
{"url": "https://www.dnevnik.bg/razvlechenie/2018/10/26/3315126_purviiat_portret_ot_kompjutur_prodaden_na_turg_be/", "text": "На портрета в позлатена рамка е изобразен господин, вероятно французин, и - съдейки по тъмното му палто и бяла яка - служител на църквата. Творението изглежда недовършено: лицевите черти са някак неразличими и на платното са оставени неизрисувани места. Малко странно цялата композиция е изместена към горния десен край. Табелка на стената описва, че изобразеният мъж е Едмон Белами, но името на автора издава произхода на произведението: min max Ex[log(D(x))] + Ez[log(1-D(G(z)))].\" \"Крайното изображение не е най-важното\", казва Пиер Фотрел. \"Поне също толкова важно е цялостното послание, артистичният протест, чрез който се стига до портрета. Логично е резултатът да не е перфектен, защото това е съвсем нова технология, за която не разполагаме с достатъчно изчислителна мощ в компютъра в нашия апартамент.\" Тримата парижки експериментатори вече са продали \"Граф Дьо Белами\" за около 10 000 долара на местния колекционер Никола Ложеро-Лазерн. \"Стъписващото е, че те не знаят абсолютно нищо за изкуството. Първоначално ги помислих за откачалки. Ще видим дали всъщност не са гении\", коментира той. Но има и критици на цялото начинание. Художникът Робърт Престиджакомо коментира: \"Ако го нямаше гнева на Пикасо, никога нямаше да бъде нарисувана \"Герника\". Ако Модиляни не беше влюбен в моделите си, неговите голи жени щяха да са скучни и безинтересни. Зад картината винаги има някакво чувство, винаги - гняв, стремеж, желание... А в изкуствения интелект имате думата \"изкуствен\", за това става дума.\"", "date": "2018.10.26", "title": "Първият портрет от компютър, продаден на търг, бе купен за над $430 000"}
{"url": "https://www.dnevnik.bg/razvlechenie/2018/10/26/3334249_shiniud_okonur_prie_isliama_i_smeni_imeto_si/", "text": "Ирландската певица Шиниъд О'Конър обяви в Туитър профила си, че е приела исляма. Изпълнителката на известния от 1990 г. кавър на песента Nothing Compares 2 U сподели, че освен религията е сменила и името си на Шухада. В съобщението си тя благодари на всички свои \"братя и сестри мюсюлмани\" за подкрепата им. По думите й решението е \"естествен завършек на всяко интелигентно теоложко пътешествие\". Певицата публикува и видео, в което изпълнява езан - призив за молитва в ислямската религия, изпълняван обикновено от мюезин. Това не е първият случай, в който О'Конър, която законно смени името си на Магда Давид миналата година, говори публично за религия. През 1992 г. тя предизвика скандал, след като публично разкъса снимка на папата на живо в ефира на американска телевизия. Седем години по-късно бе ръкоположена в свещеник от отцепническа църква в Лурд. Католическата църква, която не позволява на жени да стават свещеници, не призна церемонията.", "date": "2018.10.26", "title": "Шиниъд О'Конър прие исляма и смени името си"}
{"url": "https://www.dnevnik.bg/bulgaria/2018/10/26/3334254_pavlina_panova_i_nadejda_djelepova_biaha_izbrani_za/", "text": "Съдиите от двете върховни съдилища избраха двама нови конституционни съдии. Това са зам.-председателят на Върховния касационен съд (ВКС) Павлина Панова и зам.-председателят на Върховния административен съд (ВАС) Надежда Джелепова. По този начин магистратите спазиха негласното си споразумение да изберат по един съдия от двете съдилища. Двете бяха избрани на втори тур, като Панова получи 104 гласа, а Джелепова - 90. Общият брой на гласувалите магистрати беше 172. До втория тур се стигна, след като на първия нито един от десетте кандидати не получи повече от половината гласове в своя подкрепа. Останалите номинирани бяха Дария Проданова, Николай Дърмонски, Симеон Чаначев, Емануела Балевска, Жанета Петрова, Галина Солакова, Маруся Димитрова и Марина Михайлова. Към 10-те кандидати бяха постъпили въпроси от Българския институт за правни инициативи (БИПИ), но магистратите решиха да не променят правилата си и отговори на тези въпроси не бяха дадени. Гласуването се проведе тайно - с бюлетини. За председател на събранието бе избрана Албена Бонева от ВКС. А в 5-членната избирателна комисия влязоха Бисер Троянов и Евгений Стайков от ВКС и Таня Радкова, Нина Докторска и Марио Димитров от ВАС. Събранието бе открито от председателите на двете върховни съдилища. В типичния си стил шефът на ВКС Лозан Панов разказа притча за истината и лъжата и призова колегите си да погледнат \"голата истина\". Председателят на ВАС Георги Чолаков заяви, че не може да разказва притчи, а и по думите му \"тук сме за нещо по-важно\". Той обяви, че има 10 достойни кандидати, и помоли колегите си да спазят \"джентълменското споразумение\", като изберат по един съдия от двете съдилища. Неговият призив беше чут. На всеки три години приключва 9-годишният мандат на четирима от съдиите в 12-членния Конституционен съд (КС) и той се обновява. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Дотогава трябва да бъдат избрани четиримата нови конституционни съдии и от трите квоти и да положат клетва на 13 ноември. Парламентът избра доскорошния зам.-председател на ВКС Красимир Влахов. Президентът Румен Радев номинира проф. Атанас Семов. Съдия   е завършила Право в Софийския университет \"Св. Климент Охридски\" през 1992 г. Започва работа като прокурор в Софийската районна прокуратура. През 1994 г. е назначена в Софийския районен съд, а от април 1998 г. става съдия в Софийския градски съд. От 2001 до 2007 г. работи в Софийския апелативен съд, като от април 2007 г. е съдия във Върховния касационен съд. От март 2013 г. е заместник на председателя на ВКС и ръководител на Наказателната колегия.  Специализирала е в \"Ассер Институт\" в Хага. Преминала е специализиран курс по право на ЕС в Германия и в Европейския институт за публична администрация в Люксембург. Има специализации в Дания, Полша и Франция. През 2004 г. става доктор по право в СУ \"Св. Климент Охридски\". От 2007 г. е магистър по право на Европейския съюз и член-национален представител на България в Евроджъст. Автор е на множество статии, съавтор е в сборници и монографии. От началото на 2009 г. е съдия ad hoc в Европейския съд по правата на човека в Страсбург. От 1996 до 2000 г. е хоноруван асистент по право в Катедрата по наказателноправни науки на СУ \"Св. Климент Охридски\". От 2000 г. е преподавател в Националния институт на правосъдието, а от 2008 г. е и лектор към Центъра за обучение на адвокати.  Съдия Панова е учредител и член на Управителния съвет на Българската асоциация по европейско право и член на Съюза на учените. Владее английски и руски език.  Съдия  е с над 35 години юридически стаж. Завършила е Право в Софийския университет \"Св. Климент Охридски\". Започнала е професионалната си кариера през 1983 г. като стажант-съдия и след това като младши съдия в Софийския окръжен съд. Две години по-късно е назначена за районен съдия в Районен съд Елин Пелин, където работи до 21 август 1989 г. От 1 септември 1989 г. до 1 декември 1991 г. е арбитър в Градски държавен арбитраж. Назначена е за съдия в Софийския окръжен съд на 2 декември 1991 г., като през 1995 г. е избрана за заместник-председател на същия съд.  Във Върховния административен съд е съдия от 23 октомври 2000 година. През март 2018 е избрана за заместник-председател на Върховния административен съд и ръководител на Втора колегия. Кандидатурата й беше предложена от председателя на ВАС Георги Чолаков и беше подкрепена с мнозинство от Пленума на съдиите на ВАС. Подкрепа изрази и неправителствената организация \"Юристи срещу корупцията\".  През годините е била лектор в професионални обучения, организирани от Националния институт на правосъдието.  Парламентът избра доскорошния зам.-председател на ВКС Красимир Влахов. Президентът Румен Радев още не е обявил номинацията си.", "date": "2018.10.26", "title": "Павлина Панова и Надежда Джелепова бяха избрани за конституционни съдии (допълнена)"}
{"url": "https://www.dnevnik.bg/bulgaria/2018/10/26/3334255_specrokuraturata_proveriava_adresi_i_hora_zaradi/", "text": "Следователи от Специализираната прокуратура проверяват адреси в София и страната, съобщиха от пресцентъра на прокуратурата. Разследването е свързано с дейността на приватизирания завод \"Полимери\" АД. Извършват се претърсвания и изземвания, обиски на хора и разпити на свидетели в рамките на образувано досъдебно производство за извършени престъпления, се казва в съобщението. По непотвърдена информация се правят обиски на имот на Николай Банев в София. По данни на БНР той е задържан заедно със съпругата си Евгения в Париж. В парламента вътрешният министър Младен Маринов заяви, че не може да даде повече информация по случая, тъй като тече разследване. \"Полимери\" - Девня, беше приватизирано от дружество на Николай Банев през 1998 г., но през 2010 г. спря работа. В края на 2013 г. предприятието беше обявено в несъстоятелност и беше назначен синдик. В средата на миналата година пловдивската \"Хъс\" купи активите за сумата от 14.5 млн. лв., но не обяви намеренията си за Девня.  На територията на завода все още се намират два резервоара с опасния химикал трихлоретан, за който Банев твърдеше, че никога не е бил част от приватизационната му сделка. Тъй като съдовете са силно корозирали, градът няколко пъти беше заплашван от екологична катастрофа. Миналата година правителството отпусна 15 млн. лв. от бюджета за транспортирането и обезвреждането на химикала. Поръчката беше спечелена от консорциума \"Ви Пи - Инд - Еко\", а извозването на трихлоретана за обезвреждане във Франция започна в началото на тази година. През август областният управител на Варна Стоян Пасев обяви, че е разчистено половината от замърсяването. По думите му до края на октомври от площадката в Девня ще бъде изнесено и останалото количество трихлоретан.", "date": "2018.10.26", "title": "Спецпокуратурата проверява адреси и хора заради престъпления в \"Полимери\""}
{"url": "https://www.dnevnik.bg/photos/2018/10/26/3334046_fotogaleriia_bulchinskata_roklia_na_hercoginia_megan_-/", "text": "Специална експозиция, посветена на сватбения ден на кралската двойка - херцогинята на Съсекс Меган и принц Хари, ще отвори врати в Уиндзорския дворец от 28 октомври до 6 януари.", "date": "2018.10.26", "title": "Фотогалерия: Булчинската рокля на херцогиня Меган - на една ръка разстояние"}
{"url": "https://www.dnevnik.bg/bulgaria/2018/10/26/3334260_kratki_novini_piian_shofyor_bez_knijka_blusna_i_ubi/", "text": "Българската агенция по безопасност на храните е установила втори случай на африканска чума при дива свиня край Кайнарджа, област Силистра. Дивото прасе с необичайно поведение бе открито и отстреляно на 24 октомври 2018 г. в близост до граничното съоръжение с Румъния. Изпитването на взетите проби потвърди наличие на вируса на чумата, съобщава агенцията. Тя припомня, че още при установяването на първия случай са взети мерки срещу разпространението на болестта. Антикорупционната комисия е приета в две евромрежи Комисията за противодействие на корупцията и за отнемане на незаконно придобитото имущество (КПКОНПИ) беше приета единодушно за член на антикорупционните мрежи Европейски партньори срещу корупцията (EPAC) и Европейска мрежа от звена за контакт срещу корупцията (EACN). Двете организации са независими антикорупционни мрежи, обединени в общата цел на противодействието и борбата с корупцията. Над 4 млн. лв. са задълженията към съдебните лекари Те са натрупани последните години, съобщи вътрешният министър Младен Маринов, цитиран от \"Фокус\". Той присъства на протеста на съдебни лекари в Пловдив заради неизплатени хонорари. \"Правим всичко възможно с наличния бюджет да изплащаме постепенно и равномерно в цялата страна. Проблемът не е само в Пловдив\", коментира Маринов. Той изрази надежда, че с новия бюджет и допълнително отпуснати средства, исканията на протестиращите да бъдат удволетворени. Автомобил на разследващ полицай е бил запален във Видин Той е разследващ полицай в \"Гранична полиция\" . Първата версия, по която се работи, е свързана с работата му, съобщиха министърът на вътрешните работи Младен Маринов, цитиран от \"Фокус\". Проверява се и версията за лични мотиви. \"На този етап нямам данни да има сигнали за негови нарушения, но проверяваме професионалната му дейност, за да търсим мотив евентуално\", коментира Маринов. Представители от ГДБОП и \"Национална полиция\" са изпратени във Видин. \"Недопустимо е посегателството върху журналисти, полицаи и над всички, които извършват обществено значима дейност\", каза още той. Пиян и шофьор без книжка блъсна и уби жена в хасковско село Инцидентът е станал в село Горски извор, съобщава БНР. Водачът е загубил контрол над колата, навлязъл е в лентата за насрещно движение и е ударил 82-годишната жена, която се е намирала срещу него по бордюра. Неправоспособният 47-годишен мъж от град Камено, Бургаско, е задържан до 24 часа. Алкохолната проба е отчела 2.48 промила. Преминаването към зимно часово време ще засегне 13 влака между 27 и 28 октомври При преминаването от лятно към зимно часово време е необходимо някои пътнически влакове да престоят в различни железопътни гари в нощта между 27 октомври 2018 г. и 28 октомври 2018 г., съобщава БДЖ. Това се налага, за да не бъде нарушен графикът за движение на влаковете. Ще бъде наложена обичайната практика влаковете да спрат в първата железопътна гара по маршрута си при наближаване на 04.00 часа и да изчакат един час. Подробна информация за разписанията на влаковете може да се получи на телефон 0700 10 200.", "date": "2018.10.26", "title": "Кратки новини: Потвърден е втори случай на чума при диво прасе"}
{"url": "https://www.dnevnik.bg/sviat/2018/10/26/3334270_kraiat_na_makroniia_ili_za_problemite_v_raia_za/", "text": "Когато на 7 май миналата година Еманюел Макрон триумфално извървя пътя до сцената пред Лувъра под акомпанимента на Одата на радостта, младият победител в изборите за президент на Франция като че ли имаше всичко: младостта си, обещанието за трансформация на \"стария свят\", подкрепата на движението си, перспективата за солидно мнозинство в парламента  Но на 16 октомври французите видяха телевизионното обръщение на един различен Макрон. След  внезапната оставка на вътрешния му министър Жерар Колон , последвала тази на  популярния му министър на екологията , президентът беше принуден за четвърти пореден път от встъпването си в длъжност да поднови министерския си състав. Именно след приключването на тази процедура, покрай която започна да се говори за  криза в управлението му , младият лидер реши да се обърне директно към своите граждани.  Само по себе си това решение е необичайно и говори за смяна на подхода на Макрон, който често е критикуван от опозицията за  \"юпитерианския\" си вертикален модел на управление . Докато в предишни публични изказвания президентът на Републиката беше безкомпромисен спрямо управленския си стил, този път тонът му беше значително по-смирен и на моменти дори извинителен.  \"През последните месеци вероятно смисълът на действията ми е бил по-труден за възприемане\", призна държавният глава, чиито действия са постоянен обект на остра критика още от началото на лятото и  аферата \"Бенала\" . \"Понякога, с решимостта си или с откритото ми говорене, може да съм смутил или шокирал някого\", добави той и увери, че \"чува критиките\" на широката публика.  Загуба на популярност и доверие сред френското общество Обръщението на Макрон идва в момент, в който популярността му е  в най-ниската си точка  от встъпването му в длъжност. Според проучване на социологическия институт \"Ифоп\" за сп. \"Пари мач\" едва 31% от французите одобряват дейността му, падайки малко по-ниско дори от нивото на одобрение на предишния президент Франсоа Оланд през 2013 г.  Един от основните точки на \"сблъсък\" между президента и обществото, оказващи негативно влияние върху публичния му имидж, е именно \"откритото му говорене\", възприемано от мнозина като арогантност. Широк обществен отзвук и възмущение предизвикаха поредица от неловки изказвания, в най-ярките от които Макрон  скастри тийнейджър  за това, че го нарече с галеното име Маню,  описа французите  като \"гали, които се противят на промяната\" и посъветва безработен градинар да  \"пресече улицата \" и да си потърси работа като сервитьор. Тези инциденти накараха мнозина французи да смятат, че държавният глава презира френското общество и не разбира неговите проблеми.  Едно от основните предизборни обещания на сегашния президент и бивш банкер беше да се пребори с безработицата и стагниращата икономика на Франция чрез  либерални реформи , които да направят пазара на труда по-гъвкав. През изминалата година и половина Макрон инициира промени в кодекса на труда и данъчната система, разхлабване на държавния контрол на държавната железопътна компания SNCF и модернизация на \"твърде строгата\" образователна система, всички от които бяха срещнати със смесени реакции, а в някои случаи и с  масови протести .  Въпреки амбициозните проекти и решителността на президента положителният ефект на реформите все още не е осезаем -  темпото на икономическия растеж е слабо  и се очаква още да се забави през последното тримесечие, а безработицата остава упорито на ниво 9%. (според  Insee цитиран от Europe1 ). В обръщението си във вторник Макрон се опита да успокои негодуванията на гражданите, които не виждат положителната промяна. \"Знам, че има нетърпение, и го споделям\", симпатизира той в туитър и обеща на французите, че ежедневието им ще се подобри.  Макрония дестабилизирана Освен със задълбочаващото се обществено недоверие Макрон е изправен и пред разклащане в собствените си редици. Поради абсолютното мнозинство на центристкото му движение \"Република, напред!\" в парламента и централизираната власт около личността му често партията и привържениците на младия президент са наричани от медиите Макрония. След поредицата от медийни скандали и оставки обаче Макрония изглежда все по-дестабилизирана от външни и вътрешни конфликти.  Уязвимостта на мажоритарната партия беше изключително явна в аферата \"Бенала\". Във видеото, заснело как  бившият охранител на президента Александър Бенала бие протестиращ , се вижда и служител на \"Република, напред!\", който също присъства на митинга. Множество членове на партията разкритикуваха начина, по който лидерът им Кристоф Кастанер адресира кризата, и го обвиниха в неспособност да се отдаде изцяло на управлението на партията поради \"двойната си роля\" на посредник между президента и министрите.  Самият Кристоф Кастанер, или накратко Каста, верен и  близък привърженик на Макрон, беше назначен за вътрешен министър  на 16 октомври на мястото на подалия оставка Жерар Колон. Решението на президента беше срещнато със скептицизъм и интерпретирано като отчаян опит да консолидира кабинета си, като назначи доверен привърженик и \"фен\" въпреки съмненията спрямо квалификациите на Кастанер.  В момент, в който Франция е в най-висока степен на тревога и тероризмът все още е сериозна заплаха, Макрон беше обвинен и от двете страни на опозицията, че оставя държавната сигурност в ръцете на неспособен министър, водейки се от изцяло политически мотиви. Лидерът на крайната десница Марин льо Пен заяви, че Кастанер е \"там, за да защитава Макрон, а не французите\", а кандидатът на Социалистическата партия в миналогодишните президентски избори и лидер на лявото движение Génération.s Беноа Амон иронизира избора на вътрешен министър, \"който не е уверен за много неща, най-малко за политиката за сигурност\".  Проблеми в \"Република, напред!\" пред европейските избори: \"слабото звено\" на Макрония Въпреки противоречивата фигура на Каста липсата му като лидер на \"Република, напред!\" ще разклати още повече мнозинството на Макрон. През следващите два месеца той ще трябва да бъде заменен временно до насрочването на вот за нов лидер.  В един и същ ден освен главата си \"Републиката\" на Макрон загуби и гласа си - говорителката на партията Габриел Атал беше номинирана за държавен секретар към министъра на образованието. Това е още един дестабилизиращ фактор за младата партия, смятана за слабото звено на Макрония, която още от началото на мандата си се затруднява с получаването на гласност на политическата сцена.  Тези разклащащи промени идват в критичен момент за партията на Макрон, едва седем месеца преди европейските избори. Неяснотата спрямо стратегията и  политическите съюзи , които ще търси младият лидер в стремежа си да се утвърди като \"шампион на Европа\" и враг на популизма, поставят \"Република, напред!\" в още по-уязвима позиция.  \"Завръщане към класиката\" В анализ на редакторския екип вестник \"Монд\" сравни Еманюел Макрон със селекционера на френския национален отбор Дидие Дешан. Според \"Монд\" президентът се опитва да приложи същата  стратегия, която донесе на петлите световната купа -  да се отърве от \"капризните звезди\" и бунтарите в екипа и да върне отборните играчи, които ще работят за общата кауза.  Именно това е тенденцията в смяната на министерския състав. По-неубедителните министри (на културата, териториалното развитие и агрикултурата) са заменени с по-опитни и компетентни фигури. Ключовите постове като вътрешното министерство пък са дадени на верни привърженици.  Като че ли и самият Макрон се опитва да промени публичния си имидж от \"провокативния бунтар\" на един по-класически лидер и уравновесен държавен глава, вслушващ се в критиките и нуждите на гражданите си. Въпреки това президентът изтъкна, че в политиката му няма да има \"нито пируети, нито обръщане на плащове\", и утвърди, че ще продължи да следва посоката на \"дълбоките промени\" и на мобилизацията срещу популистката вълна в Европа.", "date": "2018.10.26", "title": "Краят на Макрония, или за проблемите в рая за френския президент"}
{"url": "https://www.dnevnik.bg/gradska_sreda/2018/10/26/3334263_obshtinata_podmenia_220_tabla_za_gradskiia_transport_v/", "text": "Столичната община е започнала подмяната на 220 електронни табла на градския транспорт с нови, съобщи зам.-кметът по траснпорта Евгени Курсев. Той присъства на монтирането на първото ново устройтво на спирката на ул. \"Княз Александър Дондуков\". Проектът е за 978 хил. лева, като по думите на Крусев едно табло струва около 5 хил. лева, като в парите е включен и монтажът. Освен замяна, общината поставя и табла на спирки, на които сега няма Избрани са спирки, на които се отчено, че има повече пътници. Така спирките, на които имат табла стават 1250, посочи Крусев. Таблата се доставят от обединението \"Проджект Новатроник София\", съставено от видинската фирма \"СофтСкрипт\" ЕООД и сръбската \"Новатроник\". Сръбската фирма достави и 420 табла за градския транспорт в София през 2015 г., като част от консорциум \"София инфобордс 2015\" с българското дружество \"Системни комуникации\", по договор за 2.36 млн. лева. Общината планира и да постави камери за видеонанлюдение на спирките от градкия транспорт, като първият обект от проекта ще е по маршрута на трамвайната линия 5. Ремонтът на трасето трябваше да започне напролет, но ще се забави, защото фирмата \"Джи пи груп\" се отказа от спечелената поръчка за него. Вчера пък главният архитект на София Здравко Здравков съобщи, че общината прави корекции в проекта.", "date": "2018.10.26", "title": "Общината подменя 220 табла за градския транспорт в София за почти 1 млн. лева"}
{"url": "https://www.dnevnik.bg/evropa/obrazovanie/2018/10/26/3334228_uchilishtata_shte_poluchavat_sredno_17_poveche_za/", "text": "Училищата ще получават средно 17% повече за ученик от догодина. Планирани са увеличения и за центровете за специална образователна подкрепа, както и за училищата по изкуствата. Това става известно от проект за промяна на постановлението на Министерския съвет, публикуван за обществено обсъждане. Според данните, цитирани от  в. Сега\" , единният разходен стандарт за ученик в неспециализирано училище нараства със 17.6% - от 1.3 хил. лв. през 2018 г. на 1.6 хил. лв. през 2019 г. За неспециализирано училище се повишава от 33 хил. лв. на 38.4 хил. лв. догодина, или с около 16%, а за паралелка - от 6.9 хил. лв на 8.1 хил. лв. Промени има и при стандартите за училищата по изкуствата - стандартът за институция се вдига от 33 хил. лв. на 38 400 лв. (16%), за паралелка - от 14 хил. лв. на 16 хил. лв. (14%), а за ученик в паралелка по музикални и сценични изкуства - от 3.2 хил. лв. на 3.7 хил. лв. (14%). Повече средства догодина ще получат и професионалните училища. Стандартът за институция се увеличава с 16.4%, както при обикновените училища, а стандартът за паралелка - с 16.9%. Сходни увеличения на бюджетите си ще получат още специалните училища, училищата в затворите, както и центровете за специална образователна подкрепа. Към базовите стандарти ще бъдат добавени регионални коефициенти. Новост през 2019 г. ще е, че се фиксира размерът на средства и за занимания по интереси, които ще могат да получават учебните заведения - по 1.9 хил. лв. на училище и 30 лв. на ученик. Стандартът за ученик в център за специална образователна подкрепа се покачва от 4 хил. лв. на 5.9 хил. лв., или с почти 47%. Догодина ще се въведе и нов норматив за ученик, записан в училище, но обучаващ се в център за специална подкрепа, който е в размер на 15 лв. Ще бъде увеличен и стандартът за детска градина, за яслена и целодневна група в детска градина и училище.", "date": "2018.10.26", "title": "Училищата ще получават средно 17% повече за ученик"}
{"url": "https://www.dnevnik.bg/bulgaria/2018/10/26/3334316_obrazovatelniiat_ministur_djendur_ideologiiata_ne/", "text": "Т.нар. джендър идеология не е сред ценностите, в които трябва да обучим и да възпитаме децата си.\" Това заяви в отговор на депутатски въпрос образователният министър Красимир Вълчев. От няколко дни  депутати критикуват учебници за 9 клас , в които пишело, че идва момент, когато човек съзрява биологично и социално и можел да бъде хетеросексуален, но и хомосексуален. И възразяват срещу прокарването на \"джендър идеологията\" по този начин. Днес и образователният министър отговаряше на депутатски въпрос дали подобни текстове в учебниците не противоречат на конституцията. \"И като министър, и като родител не смятам, че \"джендър\" идеологията трябва да бъде проповядвана по какъвто и да е начин в училище\", обяви Вълчев, цитиран от Агенция \"Фокус\". \"Уверявам ви, че ако има текстове в учебниците или прояви в образователната система, които проповядват тази идеология, ще предприема действия за преустановяването им\", заяви още образователният министър. Малко по-късно обаче се оказа, че думите на министъра не са предадени в цялост и неговата позиция всъщност е малко по-различна и с различен баланс. Макар да започва изказването си именно с: \"Чрез образователната система трябва да възпитаме децата на знания и ценности. Като министър и като родител не смятам, че джендър идеологията трябва да бъде проповядвана в училище. Уверявам ви, че ако има такова нещо, ще изтегля\", той продължава: \"Не виждам обаче в текста джендър идеология, консултирах се със специалисти и те не видяха. Авторите са уважавани учени, а не джендър идеолози\". В отговора си Вълчев отбелязва още: \"Няма никаква опасност човек, на когото не му се привиждат джендър идеологии, да бъде индоктриниран. Нали не очаквате да не кажем на 16-годишни деца какво е хомосексуализъм.\" А накрая заявява, че съзнава политическата привлекателност на темата, но се рискува антиджендър говоренето да прерастне в цензура и дискриминация.", "date": "2018.10.26", "title": "Образователният министър: Рискуваме антиджендър говоренето да прерастне в цензура и дискриминация (коригирана)"}
{"url": "https://www.dnevnik.bg/evropa/2018/10/26/3334332_avstriia_belgiia_i_holandiia_iskat_vuprosut_za/", "text": "Белгия и Холандия са съгласували действията си в подкрепа на предложение на Австрия, която в момента е ротационен председател на Съвета на ЕС, въпросът за смяната на часовото време да бъде отложен за след 2021 г., съобщиха белгийски медии, цитирани от БТА. Австрия е настояла за отлагане, за да бъдат извършени допълнителни проучвания. Предвижда се въпросът да бъде обсъден на неофициална среща на министрите на транспорта от ЕС в понеделник. Европейската комисия заяви днес, че \"ще брани\"  своето предложение  от следващата есен смяната на часовото време да бъде прекратена. Комисията вече предложи всяка държава от ЕС да определи занапред в кой часови пояс ще се установи за постоянно с използването само на \"лятно\" или само на астрономическо (\"зимно\") часово време. Според Брюксел \"хората искат\" превъртането на часовника да спре. За този извод комисията се позовава на  проучване  от август, в което мнозинството участници действително пожела прекратяване на смените, но гласувалите бяха основно от Германия. В  националното допитване в България  51% са посочили, че предпочитат лятното часово време. За зимното часово време своя глас са дали 38% от участвалите. 96% от българите искат да бъдат преустановени сезонните промени на часовото време. Петима дипломати от ЕС, цитирани от \"Политико\", заявиха по-рано този месец, че планът на Европейската комисия да се премахне смяната на времето преди европейските избори през май догодина  среща съпротива  сред някои държави членки.", "date": "2018.10.26", "title": "Австрия, Белгия и Холандия искат въпросът за смяната на времето да се отложи"}
{"url": "https://www.dnevnik.bg/bulgaria/2018/10/26/3334319_nikolai_banev_i_suprugata_mu_sa_arestuvani/", "text": "Собственикът на \"Полимери\" - Девня, Николай Банев и съпругата му Евгения са арестувани в град Ница, Франция в 8.50 ч тази сутрин. Това съобщи зам.-главният прокурор и доскорошен шеф на спецобвинението Иван Гешев. Той заяви, че за двамата е имало издадена европейска заповед за арест и разследване. Те са привлечени задочно към наказателна отговорност за длъжностни присвоявания, пране на пари, документни измами и данъчни престъпления.  Основният предмет на разследването е източването на привитизираното предприятие \"Полимери\" АД.  По-рано през деня специализираната прокуратура съобщи , че следователи проверяват адреси в София и страната заради разследване, свързано с дейността на приватизирания завод \"Полимери\" АД.  \"Полимери\" - Девня, беше приватизирано от дружество на Николай Банев през 1998 г., но през 2010 г. спря работа. В края на 2013 г. предприятието беше обявено в несъстоятелност и беше назначен синдик. В средата на миналата година пловдивската \"Хъс\" купи активите за сумата от 14.5 млн. лв., но не обяви намеренията си за Девня. На територията на завод \"Полимери\" все още се намират два резервоара с опасния химикал трихлоретан, за който Банев твърдеше, че никога не е бил част от приватизационната му сделка. Тъй като съдовете са силно корозирали, градът няколко пъти беше заплашван от екологична катастрофа. Миналата година правителството отпусна 15 млн. лв. от бюджета за транспортирането и обезвреждането на химикала. Поръчката беше спечелена от консорциума \"Ви Пи - Инд - Еко\", а извозването на трихлоретана за обезвреждане във Франция започна в началото на тази година. През август областният управител на Варна Стоян Пасев обяви, че е разчистена половината от замърсяването. По думите му до края на октомври от площадката в Девня ще бъде изнесено и останалото количество трихлоретан. През август 2017 г. премиерът Бойко Борисов и Банев си размениха задочни обвинения. Първо Борисов  определи приватизацията на \"Полимери\" като  \"пладнешки грабеж\", а Банев му отговори през \"Фейсбук\" udjf заяви, че с действията или бездействието си премиерът е довел до съсипването на едно предприятие, в което са инвестирани сериозни средства и за което е имало бизнес план за успешно развитие. Семейство Баневи бяха първите българи,  чиито имената излязоха от \"Досиетата от Панама \" - журналистическото разследване след мащабното изтичане на информация от панамската правна кантора \"Мосак Фонсека\", която е помагала на хиляди клиенти да укриват данъци чрез създаване на офшорни компании. Баневи са вписани като акционери и пълномощници на няколко фирми, регистрирани в Панама, на Бахамските и Сейшелските острови. Във връзка с попадането на имената им в разследването на въпрос колко пари тя и съпругът ѝ са дали за корупция в България, Евгения Банева заяви: \"О, със сигурност...(не знам)... милиони\". Бизнесът и опитът за влизане в политиката на Банев В средата на 90-те години на миналия век Банев създава приватизационния фонд \"АКБ Форес - социален\". Доскоро той се търгуваше на фондовата борса под името \"АКБ корпорация\", информира \"Капитал\". По време на масовата приватизация чешката \"Форестинвест\" го кредитира с 3.5 млн. лв. По-късно чужденците твърдят, че не са си получили заема обратно, но протестите им не постигат много. Чрез фонда Банев придобива дялове в дружества като \"Декотекс\" - Сливен, \"Елма\" - Троян, \"Изида\", \"Костенец ХХИ\", \"Полимери\" и др. Повечето от изброените компании са или фалирали, или минали под друг контрол. Банев приватизира и курорта \"Русалка\" и няколко къмпинга чрез \"Хелио тур-С\". Първият все още е владение на арестуваното семейство, докато къмпингите, сред които \"Градина\", \"Каваците\", \"Златна рибка\", вече са в чужди ръце. За кратко той беше и издател на вестници и собственик на старозагорския футболен отбор \"Берое\", който впоследствие бе одържавен и даден на издръжка на ТЕЦ \"Марица-изток 2\" Преди Банев беше в бизнес отношения с обявения за издирване Ветко Арабаджиев. Заедно придобиват частен самолет. От 2009 г. остава изцяло собственост на хотелиера. Николай Банев беше кандидат за президент през 2016 г., издигнат от инициативен комитет и с подгласник Сали Ибрям. Резултатите и на двамата бяха под 0.5% от гласовете. Две години по-рано Банева беше независим кандидат за евродепутат. През ноември 2016 г. г олям закрит паркинг, собственост на Николай Банев , беше подпален в София. Тогава той обяви, че това е пети палеж върху негова собственост. Кога Франция ще предаде на България Баневи Според Закона за европейската заповед за арест държавата, в която е задържан човекът, трябва да вземе окончателно съдебно решение за изпълнението на европейската заповед за арест в срок от 60 дни от задържането. Ако задържаният даде съгласие за предаването, решението трябва да се вземе в срок до 10 дни. Исканото лице трябва да бъде предадено възможно най-скоро на дата, уговорена между съответните органи, и не по-късно от 10 дни след окончателното решение за изпълнението на европейската заповед.  В 32 случая не се извършва проверка дали деянието е престъпление и в двете държави - искащата и предаващата задържания. Сред тях попадат и някои от обвиненията срещу семейство Баневи - документна измама и пране на пари. Единственото изискване в случая на Николай и Евгения Баневи остава деянието, в което са обвинени, да е наказуемо в България със затвор за максимален срок не по-малко от 3 години, което е така. Два вида са основанията за отказ за изпълнение на европейската заповед за арест - задължителни и незадължителни. Задължителните основания са лицето вече да е било осъдено или оправдано за същото престъпление. Ако задържаният е непълнолетен или е амнистиран за престъплението, в което е обвинен, в държавата, от която се иска предаването му. Нито едно от тези основания не засяга казуса със семейство Баневи. Незадължителни основания са липса на двойна наказуемост за престъпленията, в които е обвинен задържания. Николай и Евгения Баневи обаче са привлечени към наказателна отговорност за престъпления сред 32-та случая, в които няма това изискване. Висящо разследване или дело в държавата, от която се иска ареста. Не е известно Баневи да са разследвани във Франция. Другите основания са за териториална компетентност и изтекла давност, които също не засягат казуса.", "date": "2018.10.26", "title": "Николай и Евгения Баневи са арестувани в разследване за източване на \"Полимери\" (обновена)"}
{"url": "https://www.dnevnik.bg/bulgaria/2018/10/26/3334337_goranov_shte_predloji_poveche_pari_za_sudebnata_vlast/", "text": "След проведена в Съдебната палата среща между главния прокурор Сотир Цацаров и министъра на финансите Владислав Горанов в проектобюджета ще бъдат заложени повече пари за съдебната власт за 2019 г. Това се разбра от прессъобщение на държавното обвинение. В него се казва, че двамата са обсъдили на работна среща проектобюджета в частта му за съдебната власт. От страна на министъра на финансите била изразена готовност за частично сближаване на позициите по отношение на предвидените средства за осигуряване на разходите на съдебната власт. Горанов заяви, че ще представи на предстоящото заседание на правителството актуализирани параметри на бюджета за 2019 г., различни от предложените от МС в проекта и по-близки до тези, предложени от ВСС, пише още в съобщението. Двамата са обсъдили и предложените с публикувания от Министерството на финансите проект на закон за държавния бюджет и изменения в Закона за съдебната власт, свързани със средствата за облекло на съдебните служители. Финансовият министър е възприел изложените аргументи такива изменения да не бъдат извършвани. С проектобюжета за 2019 г. са предвидени със 100 млн. лв. по-малко пари за съдебната власт, отколкото тя иска.  Вчера представляващият Висшия съдебен съвет (ВСС) Боян Магдалинчев обяви, че реално  недостигащите пари са 40 млн. лв.  По-рано днес пък ВСС съобщи, че са получили множество писма, в които председатели на съдилища и прокуратури, магистрати и съдебни служители от цялата страна изразяват \"категорично несъгласие, противопоставяне и протест\" срещу две точки от  проектобюджета, изготвен от финансовото министерство. С двата текста се изменя Законът за съдебната власт. Едната промяна предвижда, че Висшият съдебен съвет \"може да\" определя допълнително възнаграждение на магистрати според натовареността на съдебния орган, в който работят. Сега разпоредбата използва глагола \"определя\", а не \"може да определя\". Втората промяна засяга облеклото на съдебните служители. В момента разпоредбата от Закона за съдебната власт гласи: \"На съдебния служител се изплаща всяка година сума за облекло в размер до две средномесечни заплати на заетите в бюджетната сфера.\" В проектобюджета обаче е предвидено две средномесечни заплати да се замени с 450 лв.", "date": "2018.10.26", "title": "Горанов ще предложи повече пари за съдебната власт след среща с Цацаров"}
{"url": "https://www.dnevnik.bg/photos/2018/10/26/3334072_fotogaleriia_priiatelite_na_hashokji_izliazoha_na/", "text": "Пред консулството на Саудитска Арабия в Истанбул вчера вечерта се състоя бдение в памет на убития вътре саудитски журналист Джамал Хашокжи, предаде \"Ройтерс\".", "date": "2018.10.26", "title": "Фотогалерия: \"Приятелите на Хашокжи\" излязоха на бдение в Истанбул"}
{"url": "https://www.dnevnik.bg/kultura/2018/10/26/3334205_iaponskata_prikazka_za_ume_kupichkata_ojiviava_v/", "text": "Куклен театър с японски традиционни марионетки учи зрителите на любов, добрина, честност и отдаденост. Спектакълът, който е направен по японската народна приказка \"Химе с голямата шапка\", носи името \"Дъщерята на самурая\". Неговата премиера е на 31 октомври на камерната сцена \"Славянска беседа\" в София. Представлението е по идея на японския артист Уатару Караки, чийто сценичен псевдоним е Сенджу Такеда. Той има повече от 7 години опит с традиционните за страната му марионетки. Псевдонима Такеда получава от своя учител Сенносуке Такеда, което го прави наследник на тази японска традиция. За този проект Уатару Караки работи изцяло с български екип, като част от него са куклените артисти Алек Чурчич, Георги-Маноел Димитров, Денислава Николова, Димитра Попова. Режисурата на спектакъла е на Любомира Костова, а сценографът е Мила Дикалова. Чрез специфичните похвати на марионетния театър \"Такеда\" артистът Уатару Караки представя приказката за Уме Купичката, която никой не познава и не знае защо тя носи на главата си огромна купичка за ориз. Само Итароу, който е най-малкият син на Шогуна, става неин приятел. Двамата се изправят пред различни препятствия, търсейки как да развалят магията на купичката. Поучителна и истинска историята ни учи, че щастието на човек зависи единствено от самия него. Спектакълът е подходящ както за деца, така и за възрастни, а следващата дата, на която ще бъде представен, е 28 ноември.", "date": "2018.10.26", "title": "Японската приказка за Уме Купичката оживява в спектакъла \"Дъщерята на самурая\""}
{"url": "https://www.dnevnik.bg/biznes/2018/10/26/3334375_rusiia_potvurdi_interesa_si_kum_proekta_aec_belene/", "text": "Руската страна е потвърдила интереса си към проекта АЕЦ \"Белене\", съобщава Министерството на енергетиката. Това стана известно по време на 16-ото заседание на Междуправителствената  българско-руска комисия за икономическо и научно-техническо сътрудничество  в Москва, на което присъства енергийният министър Теменужка Петкова. Тя се е срещна с генералния директор на държавната корпорация за атомна енергия \"Росатом\" Алексей Лихачов. Фокусът в разговора е било ползотворното сътрудничество между двете страни при реализацията на програмата за удължаване живота на 5-и и 6-и блок на АЕЦ \"Козлодуй\". Петкова го формира за приетото през юни решение на Народното събрание на Република България, съгласно което до края на октомври трябва да бъде изготвена процедура за избор на стратегически инвеститор за проекта \"Белене\".  Предвижда се да бъде изготвена структура на проекта при заложените от държавата параметри – реализация на пазарен принцип и без предоставяне на държавна гаранция, чрез отделяне на активите и пасивите за проекта АЕЦ \"Белене\" в отделно проектно дружество. По думите на министър Петкова разработването на процедурата е на финален стадий. Ако парламентът възприеме подготвения проект, изборът на стратегически инвеститор може да стартира до края на годината. \"Ние ще разгледаме сериозно всякакъв вариант за участие в проекта, определен от българската държава\", заяви Лихачов.  Интересът на руската страна да участва в процедура по изграждане на АЕЦ \"Белене\" бе потвърден и от руския министър на енергетиката Александър Новак, с когото министър Петкова се срещна по-рано през деня. По нейните думи българската страна ще разчита на  ползотворно сътрудничество с \"Росатом\" , който е конструктор на АЕЦ \"Белене\" и производител на оборудването за централата.", "date": "2018.10.26", "title": "Русия потвърди интереса си към проекта АЕЦ \"Белене\""}
{"url": "https://www.dnevnik.bg/bulgaria/2018/10/26/3334376_prezidentut_nominira_atanas_semov_za_konstitucionen/", "text": "Президентът Румен Радев номинира проф. Атанас Семов за съдия в Конституционния съд, съобщи прессекретариатът на държавния глава. Той отговаря на изискванията на Конституцията и на Закона за Конституционния съд, има над 20 години юридически стаж, доказана компетентност в областта на правото на Европейския съюз и е признат авторитет в България и чужбина, се казва в съобщението. От 2017 г. Семов е член на правния съвет при президента. Допреди няколко години Семов беше зам.-председател на партията на Яне Янев \"Ред, законност и справедливост\" и виден партиен функционер. През юли беше  номиниран за кандидат на България за генерален адвокат в Съда на Европейския съюз,  но впоследстви  кандидатурата му беше оттеглена  заради отрицателно становище по кандидатурата. Атанас Семов е професор по право на Европейския съюз и ръководител на Международната магистърска програма по право на Европейския съюз в юридическия факултет на Софийския университет \"Свети Климент Охридски\". През 2012 г. е удостоен от Европейската комисия с титлата \"Жан Моне професор\" за свои трудове за съдебната система на Европейския съюз. Чете лекции в редица европейски университети. Семов е автор на 12 книги и над 70 научни публикации в български и чуждестранни издания. През 2003 г. участва като експерт в комисията за изменение на конституцията, сформирана в 39-ото Народно събрание. В периода 2009-2010 г. Семов е зам.-председател на 41-ото Народно събрание. Владее френски, английски и руски език. Семеен е, с две деца. По-рано днес съдиите от двете върховни съдилища  избраха двама нови конституционни съдии . Това са зам.-председателят на Върховния касационен съд (ВКС) Павлина Панова и зам.-председателят на Върховния административен съд (ВАС) Надежда Джелепова.  На всеки три години приключва 9-годишният мандат на четирима от съдиите в 12-членния Конституционен съд (КС) и той се обновява. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Дотогава трябва да бъдат избрани четиримата нови конституционни съдии и от трите квоти и да положат клетва на 13 ноември. Парламентът избра доскорошния зам.-председател на ВКС Красимир Влахов.", "date": "2018.10.26", "title": "Президентът номинира Атанас Семов за конституционен съдия"}
{"url": "https://www.dnevnik.bg/bulgaria/2018/10/26/3334367_goranov_ochakva_prez_2019_g_kreditniiat_reiting_na/", "text": "България очаква подобрение на кредитния рейтинг, заяви днес финансовият министър Владислав Горанов при представянето на финансовата рамка на бюджета за 2019 г. пред Съвета за тристранно сътрудничество, предаде БТА. \"От лятото имаме добра перспектива от кредитните агенции, ако всичко върви добре, би следвало и бихме могли да очакваме подобряване и на кредитния рейтинг\", каза той пред представителите на работодателските организации и синдикатите. Тристранката обсъди бюджетите за догодина на държавата, на здравната каса и на общественото осигуряване. Обсъждането е задължително преди внасянето на проектите в Министерския съвет и в Народното събрание, но становищата \"против\" не спират процедурата.  Синдикатите КНСБ и \"Подкрепа\" като цяло подкрепиха проектобюджетите. Още вчера КРСБ обяви, че бюджетът за догодина е най-добрият от всички, изготвяни от правителства с премиер Бойко Борисов. \"Подкрепа\" в писмено становище също изказа съгласие, а президентът й Димитър Манолов отправи критики основно към увеличението на парите за образование без организационни промени. \"Парите започнаха да работят наопаки, защото, да, в образованието непременно трябва да се увеличи паричният ресурс, но непременно, задължително трябва да се предприемат и организационни мерки\", каза Манолов, цитиран от БНР. Работодателските организации отхвърлиха увеличаването на максималния осигурителен доход на 3000 лв. Те настояват да отпадне разпоредбата, според която заплащането на първите три дни болнични ще е за тяхна сметка. Представителите на бизнеса предупредиха за прекомерното увеличение на максималния осигурителен доход на земеделските стопани със 60 на сто. \"Не са нашите членове, но считате ли, че това е обосновано. Ръстът при тях е много голям от 350 на 560 лева като следствие ще има много голямо отражение върху тях. Имайте го предвид. Не е нещо, което следва да бъде подкрепяно\", каза Румен Радев от Асоциацията на индустриалния капитал. Той възрази и срещу предвидените повече средства за сигурност и отбрана догодина и обвърза парите с резултати. \"За един период от около десет години имаме ръст от 35 хиляди на 60 хиляди служители там. Да се чувстват те по-спокойни с по-високи резултати в частта да речем на битова престъпност, не\", допълни още той. Димитър Бранков от Българската стопанска камара спори с финансовият министър за здравните вноски. Обвини държавата, че не внася реални суми за хората, които осигурява. \"Бизнесът ще дължи средно около 87 лева и осем при 24 за едно лице от вноските, които държавата покрива за тези лица\",каза Банков. При представянето на бюджета на НОИ социалният министър Бисер Петков обяви, че средната пенсия ще достигне 386 лева от 1-ви юли, което е малко над линията за бедност.", "date": "2018.10.26", "title": "Горанов очаква през 2019 г. кредитният рейтинг на България да бъде повишен"}
{"url": "https://www.dnevnik.bg/sviat/2018/10/26/3334360_erdogan_poiska_riiad_da_predade_zapodozrenite_za/", "text": "Саудитска Арабия трябва да предаде на Турция 18-те заподозрени за убийството на журналиста Джамал Хашокжи, разпознати от турското следствие. Това обяви турският президент Реджеп Тайип Ердоган, цитиран от \"Блумбърг\" и Анадолската агенция. Във вторник той поиска процесът по случая на Хашокжи да е в Истанбул. Това стана едва ден след като Саудитска Арабия призна,  че той е бил убит в нейното консулство в Истанбул , където влезе за последно на 2 октомври. Вчера саудитският главен прокурор потвърди и че  убийството е било предумишлено , макар Рияд дни наред да се въздържаше от подобни коментари и да говореше за объркана \"операция\", при която е трябвало да бъде убеден да се върне в Саудитска Арабия. \"Ако искате да елиминирате подозренията, ключови за сътрудничеството ни са тези 18 души, каза Ердоган. Ако не можете да ги накарате да говорят, след като инцидентът се случи в консулството в Истанбул, предайте ни ги и ни оставете.\" \"Кой даде заповедта\" Според президента заподозрените знаят кой е убиецът, защото извършителят е \"сред тях\". Той обаче не даде подробности. \"Казах на престолонаследника: \"Знаете как да карате хората да говорят.\" Каквото и да е станало сред тези 18 души, тъмната работа е при тях.\" \"Къде е тялото\" попита също Ердоган, цитиран от \"Ройтерс\". \"Кой даде заповедта? Кой даде заповедта 15 души (екипът от Рияд, пристигнал в Истанбул преди убийството) да дойда в Турция?\" Той  отправи същите въпроси и във вторник , когато някои експерти очакваха с повече подробности около убийството той да окаже силен натиск върху Саудитска Арабия и особено престолонаследника принц Мохамед бин Салман. По-рано тази седмица директорът на ЦРУ Джина Хаспъл бе в Турция и според местни и американски медии е чула записа от случилото се в консулството, с който турски представители разполагат по неофициална информация. Ердоган каза днес, без да даде допълнителни обяснения, че Турция има още доказателства по случая, но не бърза да ги публикува.", "date": "2018.10.26", "title": "Ердоган поиска Рияд да предаде заподозрените за убийството на Хашокжи и да каже къде е тялото"}
{"url": "https://www.dnevnik.bg/sport/2018/10/26/3334381_nikolai_mihailov_se_e_vkljuchil_v_trenirovkite_na/", "text": "Бившият вратар на националния отбор Николай Михайлов се е включил в тренировъчния процес на \"Славия\", съобщава БТА. Формата си с белите поддържат също друг бивш национал - Павел Виданов, както и нападателят Атанас Курдов. Михайлов  за последно игра в \"Омония\" (Никозия) , но в момента е без отбор. Липсата на игрова практика доведе до отпадането му от състава в националния отбор. Виданов се състезаваше в \"Берое\", но се раздели с клуба. Курдов вече игра в \"Славия\" през 2013 и 2014 г. След това беше в \"Астана\", а през последните сезони 30-годишният нападател премина през \"Локомотив\" (София), \"Литекс\", \"Велбъжд\" и \"Левски\". Наскоро \"Славия\" привлече бившия национал Илиян Мицански.", "date": "2018.10.26", "title": "Николай Михайлов се е включил в тренировките на \"Славия\""}
{"url": "https://www.dnevnik.bg/politika/2018/10/26/3334387_dps_prizova_partii_i_institucii_zaedno_da_zashtitiat/", "text": "Всички национално отговорни партии, организации и институции да се обединят в защита на демокрацията и гарантиране на мира в страната. За това призовава ДПС в декларация, която бе одобрена днес на заседание на Централния съвет на партията. \"Предсрочни избори в тази ситуация са неизбежни. Въпросът е какво ще се случи с държавата след това. Ние не споделяме принципа \"стани да седна\", обяви лидерът на ДПС Мустафа Карадайъ в отговор на въпрос на журналисти. Той подчерта, че движението \"не говори за алтернативни персони, а за алтернативна форма на управление\", която минава през програма за ускорено развитие на страната. Попитан кои партии и институции призовава за обединение, той не посочи имена, но обяви, че всички национално отговорни партии трябва да се обявят за опазване на демокрацията, както и че трябва да се предприемат бързи и отговорни действия в името на бъдещето. Той отново повтори тезата на ДПС от сряда, че има  три изхода от ситуацията  - или оставка на Валери Симеонов, или оставка на правителството, или позор за цялата страна. Той обеща тактически действия на партията в защита на демокрацията, но не разкри какви. \"Всички ще ги видим. Те ще бъдат видими и за онези, които година и половина не искаха да ни чуят\", каза лидерът на ДПС и обясни, че става въпрос за демократични политически инструменти. Карадайъ отново обяви, че ГЕРБ носи отговорността за това \"вредно за страната управление\", за политическата криза и за хаоса, който заплашва стабилността в страната. По думите му изпълнителната власт е в пълен блокаж, а  популистко-националистическото управление е цинично, брутално и позорно за страната . \"Непрекъснатите скандали в управляващото мнозинство поставят страната под риск. Демокрацията е заплашена. Стабилността е под заплаха. Това изисква действия от нас\", каза още Карадайъ. Той допълни, че бедността расте, а неравенствата се засилват и скоро всички български граждани ще поискат промяна, която била неизбежна. Реакцията на ДПС идва след скандалите от последните дни с вицепремиера Валери Симеонов, който след едно от обсъжданията на закона за хората с увреждания заяви, че той е бил започнат \"като опит да се угоди на една  група кресливи жени , които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях\". Заседанието на ДПС продължава, като се очаква да се вземе решение движеното да поиска среща с главния прокурор Сотир Цацаров на тема дали има план за нов възродителен процес в страната заради решението на общинския съвет в Стара Загора преди няколко месеца за преименуване на местности.", "date": "2018.10.26", "title": "ДПС призова партии и институции заедно да защитят демокрацията в страната (допълнена)"}
{"url": "https://www.dnevnik.bg/ot_vas/novini_ot_vas/2018/10/26/3334114_pristanishtata_na_aton/", "text": "Света гора е автономна монашеска общност и седалище на 20 православни манастира. Обитаването на полуострова е разрешено само на монасите и общото население е около 1400 души. Но всеки ден се посещава от около още толкова поклонници, които идват по море. На снимката: Пристанището на сръбския манастир \"Хилендар\" (не официалното, а \"Йованица\"). Другото е от източната страна на полуострова.", "date": "2018.10.26", "title": "Пристанищата на Атон"}
{"url": "https://www.dnevnik.bg/sviat/2018/10/26/3334262_sasht_pokaniha_putin_vuv_vashington/", "text": "Съветникът на американския президент по националната сигурност Джон Болтън днес заяви, че САЩ са поканили руския президент Владимир Путин във Вашингтон, предаде агенция \"Ройтерс\". Тръмп и Путин ще се срещнат  за кратко и в Париж на 11 ноември, по време на честванията на стогодишнината от края на Първата световна война, добави Болтън на пресконференция в грузинската столица Тбилиси. Той отбеляза, че парижката им среща ще бъде кратка. Двамата президенти са се срещали няколко пъти в кулоарите на международни форуми, но са имали само една двустранна среща на високо равнище  през юли във финландската столица . След срещата Тръмп беше обвинен от опонентите си и дори от някои членове на собствената му Републиканска партия, че не е успял да заеме твърда позиция срещу руския лидер. Темата за посещение на Путин в САЩ е заредена с високо напрежение, защото американските разузнавателни агенции твърдят, че Русия се е намесила в президентските избори през 2016 г., за да помогне на Тръмп да спечели. Русия отрича всякаква намеса, отбелязва агенцията. Тръмп е казвал, че е в интерес на САЩ да установят солидни работни отношения с Путин. На пресконференцията в Тбилиси Болтън изтъкна, че Вашингтон е предприел всички необходими санкции срещу Русия заради  войната й срещу Грузия  през 2008 г. Войната доведе до признаването от Русия на два отцепили се от Тбилиси грузински региона - Южна Осетия и Абхазия, за независими държави. Президентският съветник каза още, че в момента Вашингтон обмисля дали да наложи допълнителни санкции на Русия заради отравянето на бившия руски шпионин Сергей Скрипал и дъщеря му във Великобритания./ БТА", "date": "2018.10.26", "title": "САЩ поканиха Путин във Вашингтон"}
{"url": "https://www.dnevnik.bg/sport/2018/10/26/3334420_sledvashtite_tri_macha_shte_sa_kljuchovi_za/", "text": "Следващите три мача на \"Милан\" ще са ключови за бъдещето на Дженаро Гатузо, съобщава \"Гадзета дело спорт\". Треньорът е поставен под напрежение след слабите резултати, последният от които е  домакинската загуба с 1:2 от \"Бетис\" в Лига Европа . Самият Гатузо определи мача за \"ужасен и срамен\". Освен това посочи, че след такъв двубой \"е трудно треньорът да спи\". Бившият полузащитник на отбора, застана начело на \"росонерите\" през ноември 2017 г. Треньорската му кариера в тима дойде в труден момент, като \"Милан\" не е печелил значимо отличие от седем години. След  загубата в дербито с \"Интер\"  червено-черните са 12-и в Серия А с 12 точки след три победи в девет мача и изостават с 13 точки от шампиона и водач \"Ювентус\". \"Аз съм притеснен, разочарован и ядосан, най-вече на себе си. Не мисля за моето положение, а за това как да реша проблема. Аз съм първият отговорен за случващото се. Водя велик отбор и правилното е да нося отговорността\", каза Гатузо. Според него в състава има прекалено голям страх от допускане на грешки. \"Не играхме така, както \"Милан\" играе. Това, което най-много ме притеснява, са нестабилността и мисленето ни. Трябва да разберем защо светлината изведнъж угасна\", добави той.", "date": "2018.10.26", "title": "Следващите три мача ще са ключови за Гатузо след \"срамния\" мач на \"Милан\""}
{"url": "https://www.dnevnik.bg/photos/2018/10/26/3334020_fotogaleriia_spaidurmen_v_london/", "text": "Французинът Ален Робер успя да изкачи фасадата на 46-етажна сграда, висока 230 метра, в Лондон, без да използва въжета. Той фигурира в \"Книгата на рекордите Гинес\" като човека, изкачил над 100 сгради без каквото и да било оборудване. Катеренето по сградата му е отнело около 1 час.", "date": "2018.10.26", "title": "Фотогалерия: Спайдърмен в Лондон"}
{"url": "https://www.dnevnik.bg/sport/2018/10/26/3334440_rano_e_arsenal_da_misli_za_rekorda_ot_14_poredni/", "text": "Мениджърът на \"Арсенал\" Унай Емери даде знак, че не гледа към появилия се на хоризонта значим рекорд. Отборът влезе в силна серия, като  при 1:0 срещу \"Спортинг\" в Лисабон в Лига Европа  спечели 11-ата си поредна победа. Рекордът на клуба е от 14 последователно спечелени мачове във всички турнири. \"Три мача... това са много мачове. Ние мислим единствено за следващия си двубой срещу \"Кристъл палас\", каза испанският специалист. Той дойде начело на \"Арсенал\" през лятото, като замени дългогодишния мениджър Арсен Венгер. В началото на сезона \"топчиите\" загубиха от шампиона \"Манчестър сити\" и \"Челси\", но след това набраха скорост и записаха силната си серия. След \"Кристъл палас\" отборът приема \"Блекпул\" в Купата на лигата и \"Ливърпул\" в първенството. Във Висшата лига \"Арсенал\" е четвърти с 21 точки и е на две от водачите \"Мачнестър сити\" и \"Ливърпул\". В Лига Европа съставът от Лондон е начело в групата си след три победи от три мача.", "date": "2018.10.26", "title": "Рано е \"Арсенал\" да мисли за рекорда от 14 поредни победи, смята Емери"}
{"url": "https://www.dnevnik.bg/photos/2018/10/26/3334095_fotogaleriia_svetovnite_snimki_na_denia_-_26_oktomvri/", "text": "Балерини танцуват по време на рекламно събитие на фабрика за сладолед в Московския международен бизнес център в Москва, Русия.", "date": "2018.10.26", "title": "Фотогалерия: Световните снимки на деня - 26 октомври 2018 г."}
{"url": "https://www.dnevnik.bg/sport/2018/10/26/3334494_lindzi_von_shte_se_otkaja_dori_i_da_ne_podobria/", "text": "Най-успешната жена в историята на алпийските ски Линдзи Вон е отправила поглед към рекорда от 86 победи на Ингемар Сненмарк. Американката, която има четири успеха по-малко от шведа, вярва, че може да подобри върховото постижение в последния си състезателен сезон. \"Определено смятам, че мога (да подобря рекорда). Ако остана здрава, вярвам, че има голяма вероятност да се случи\", каза Вон в навечерието на сезона в алпийските ски. Олимпийската шампионка допълни, че няма да преследва рекорда на всяка цена. \"В същото време дори и да не подобря рекорда, няма да продължа да се състезавам. Трябва да разделя тези две неща и да се уверя, че се наслаждавам на последния ми сезон, независимо дали успея да счупя рекорда\". Първоначално Вон държеше да се откаже едва когато подобри рекорда на Стенмарк. В началото на октомври обаче 34-годишната американка обяви, че  ще прекрати кариерата си след края на сезона .  \"В един момент трябва да отделиш малко време, за да размишляваш върху това, какво си постигнал и да кажеш: \"Добре, това е достатъчно, нямам нужда от повече\". За мен е трудно за осъзнаване, но най-накрая приех, че няма какво още да доказвам\", каза още Вон. Сезонът в алпийските ски ще бъде открит през уикенда в Зьолден. В събота е гигантският слалом при жените, а в неделя такъв ще има и за мъжете.", "date": "2018.10.26", "title": "Линдзи Вон: Ще се откажа, дори и да не подобря рекорда на Стенмарк"}
{"url": "https://www.dnevnik.bg/bulgaria/2018/10/26/3334546_protestirashti_poiskaha_ostavkata_na_valeri_simeonov/", "text": "И тази вечер майки на деца с увреждания и хора, които ги подкрепят, участваха в протестно шествие в София. Това е пети ден на недоволство срещу нежеланието на вицепремиера Валери Симеонов да подаде оставка след като направи изказване, в което нарече майките \"кресливи\", а децата им \"уж болни\". Протестът започна обичайно пред сградата на Министерския съвет като този път тръгна по ул. \"Раковски\", която блокира за кратко и достигна до сградата, в която е седалището на НФСБ - партията, оглавявана от Валери Симеонов. Тя се охраняваше от множество полицаи, показа в репортаж от мястото Би Ти Ви.", "date": "2018.10.26", "title": "Протестиращи поискаха оставката на Валери Симеонов пред централата на партията му"}
{"url": "https://www.dnevnik.bg/biznes/2018/10/26/3334553_bnb_razreshi_vlivaneto_na_banka_viktoriia_v_investbank/", "text": "Управителният съвет на БНБ взе решение за разрешаване преобразуването на Търговска банка \"Виктория\" ЕАД, чрез вливане в \"Инвестбанк\" АД, съобщи пресцентърът на институцията. \"Инвестбанк\" АД ще стане универсален правоприемник на всички права и задължения, включени в имуществото на Търговска банка \"Виктория\" ЕАД, от момента на вписване на вливането в Търговския регистър и регистъра на юридическите лица с нестопанска цел, се посочва в съобщението. През юли бившата дъщерна на фалиралата КТБ банка \"Виктория\" стана част от \"Инвестбанк\". Тогава Комисията за защита на конкуренцията одобри сделката и остана днешното произнасяне на централната банка по вливането. Антимонополната комисия е установила, че след сделката групата ще управлява 2.41% от депозитите на домакинствата, 0.75% от ипотечните кредити и 1 на сто от потребителските.", "date": "2018.10.26", "title": "БНБ разреши вливането на банка \"Виктория\" в \"Инвестбанк\""}
{"url": "https://www.dnevnik.bg/sport/2018/10/26/3334559_levski_se_otblagodari_na_publikata_si_s_razgromna/", "text": "Левски\" обеща празник на привържениците си и им го предостави. Сините разгромиха \"Верея\" с 7:0 в среща от последния 13-и кръг на първия полусезон. Воденият от Славиша Стоянович отбор нямаше никакви проблеми в най-посетения си домакински мач в Първа лига за сезона. Станислав Костов продължи с отличните си игри и вкара два гола. С толкова приключи и Давиде Мариани, а по един добавиха Нуно Рейш, Хали Тиам и Холмар Ейолфсон. Публиката откликна на призива на  ръководството на клуба, което пусна билети по 1 лев за всички сектори . От \"Левски\" обосноваха хода си със засвидетелстване на благодарност към феновете. Сините събраха 31 точки и излязоха начело в класирането. Те водят с две пред \"Лудогорец\" и с три пред ЦСКА, които обаче са с мач по-малко. За \"Левски\" предстои тежко изпитание, като в сряда отборът гостува на \"Черно море\" за купата. Сините започнаха силно още от началото и поведоха в деветата минута чрез Рейш. След ъглов удар португалецът получи и прати топката във вратата. Десет по-късно Костов удвои, като засече след центриране на Милош Цветкович. Атаките на домакините продължиха, а отборът получи допълнително предимство и след изгонването на Мачадзе. Играчът на \"Верея\" беше отстранен, когато задържа Иван Горанов в наказателното поле. Мариани изпълни точно дузпата за 3:0. През втората част \"Левски\" продължи да играе с настроение и вкара още четири гола. В 49-ата минута Мариани подаде на Костов, който се освободи от съперник и вкара нов гол. Осем по-късно Жерсон Кабрал проби по крилото и подаде Мариани на точката на дузпата, който стреля точно за 5:0. \"Левски\" продължи да напада и стигна до нови голове. В 74-ата минута след заучено изпълнение на фаул Габриел Обертан пусна към Тиам, който отбеляза. Секунди след това Филипе Нашименто улучи греда. В последната минута Ейолфсон засече с глава центриране от ъглов удар, за да оформи гръмката победа.", "date": "2018.10.26", "title": "\"Левски\" се отблагодари на публиката си с разгромна победа срещу \"Верея\""}
{"url": "https://www.dnevnik.bg/biznes/2018/10/26/3334555_deloto_za_falita_na_olimpik_se_otloji_za_2_noemvri/", "text": "С ново отлагане завърши днес третото заседание в Окръжния съд на Никозия по иска за обявяване в ликвидация на застрахователната компания \"Олимпик\", съобщи БНР. Днешното заседание продължи повече от час и половина и премина в много разгорещени изказвания на адвокатите на застрахователния надзор, гаранционния фонд и временния ликвидатор, от една страна, и на възразяващите кредитори, от друга страна. Днес се разбра, че втори кредитор има възражения по процедурата за ликвидация. Това е частно лице, което претендира за обезщетение от 390 хил. евро за автомобилни щети след пожар. Това обаче предизвика бурен спор с адвокатите, тъй като срокът за подаване на възражения по делото е изтекъл на 16 октомври и по този начин се нарушава процедурата. Съдия Ангело Давид даде възможност на адвоката на кредитора да внесе молба за влизане в започнатата вече съдебна процедура, а дали тя се приема, или не ще се разбере на следващото заседание. В същото време адвокатите на кредитора, внесли възражение на предишното заседание, се отказаха да го представляват. Той също получи възможност да намери нов защитник до следващото заседание. Делото за ликвидацията на застрахователна компания \"Олимпик\" продължава на втори ноември. Фалитът на дружеството остави около 200 хил. българи без застраховки на автомобилите. В края на август се разбра, че експерти от България са в Никозия за уточняване на детайлите по процеса на ликвидация. Неотдавна Комисията за финансов надзор обяви, че едва след като кипърският съд се произнесе по ликвидацията на застрахователя, може да има яснота за това какви процедури трябва да следват кредиторите на компанията, каквито се явяват застраховалите се в нея българи.", "date": "2018.10.26", "title": "Делото за фалита на \"Олимпик\" се отложи за 2 ноември"}
{"url": "https://www.dnevnik.bg/politika/2018/10/26/3334571_koalicionnoto_sporazumenie_pozvoliava_smianata_na/", "text": "Има механизъм ГЕРБ да снеме моралната отговорност от себе си и да изтрие петното, което Валери Симеонов нанесе на европейска България. Това каза зам.-председателят на парламентарната група на ДПС Йордан Цонев в предаването \"Панорама\" по БНТ. Той се позова на текст от коалиционното споразумение за управление, в което се посочва, че при подаване на оставка от вицепремиер или сваляне на политическото доверие от него, каквото направи \"Атака\", то за поста се посочва друг, а ако не бъде посочен от съответната политическа сила, това прави премиерът. Така Цонев репликира премиера Бойко Борисов, който преди дни се позова на коалиционното споразумение и не поиска оставката на Симеонов заради репликата му по адрес на майките с деца с увреждания. Председателят на парламентарната група на ГЕРБ Цветан Цветанов отново обяви, че исканията за повече финансова подкрепа за децата с увреждания са на път да станат факт с разглежданите в парламента закон и с предстоящото приемане на бюджета за 2019 г. Цонев отново подчерта, че тук не става дума за пари, а за морал и за това е в момента протестът на майките с деца с увреждания.  \"Това \"уж болни деца\" (по израза на Валери Симеонов - бел. ред.) на практика превръща България от европейска в \"уж европейска страна\", и Граждани за европейско развитие на България (ГЕРБ) със запазването на този човек, който е изключително арогантен в поведението си и изключително циничен в думите си от самото начало, се превръщате в Граждани за уж европейско развитие на България. Аз съм убеден, че нито вие го искате, нито вашият електорат\", коментира Цонев. Цветанов обяви, че отговорните политици сега трябва да заложат на стабилността, която по думите му се изразява в приемането на бюджета за 2019 г., който предвижда почти 6 млрд. лв. повече разходи. Оценката му е че в момента не може да се говори за криза в управлението, а за преекспониране от страна на тези, които бързат да дойдат на власт.", "date": "2018.10.26", "title": "Коалиционното споразумение позволява смяната на Валери Симеонов, обяви Йордан Цонев"}
{"url": "https://www.dnevnik.bg/sport/2018/10/26/3334581_naturaliziraniiat_mnackanian_donese_treti_medal_za/", "text": "Айк Мнацканян спечели третия медал за България от световното първенство по борба в Будапеща. Натурализираният наскоро арменец взе бронз в категория до 72 кг в класическия стил. В заключителната си схватка той победи с технически туш алжиреца Тарек Бенайса малко преди изтичането на втората минута. Това е първото голямо състезание за Мнацканян, който получи български паспорт в навечерието на световното. Преди ден Тайбе Юсеин (62 кг) стана световна шампионка, а Биляна Дудова (57 кг) взе сребърен медал.  Капитанът Иво Ангелов, който е световен и европейски шампион от 2013-а г., загуби още на старта при 60-килограмовите в класическата борба. Той отстъпи с 2:7 срещу египтянина Хайтем Махмуд. В последната година Ангелов се възстановяваше от травми.  Поражение претърпяха и останалите български представители за деня. Константин Стас отстъпи с 4:6 срещу мексиканеца Мануел Сарсеро в категория до 67 кг, а Йоан Димитров (87 кг) загуби с 2:10 от Даниел Грегорич Ачевария от Куба. В събота ще излезе последният български борец - Кирил Милов (97 кг), който е сребърен медалист от младежките олимпийски игри Нанджин 2014. Борците от отбора в свободния стил  отново разочароваха и останаха без медал на второ поред световно .", "date": "2018.10.26", "title": "Натурализираният Мнацканян донесе трети медал за България от световното по борба"}
{"url": "https://www.dnevnik.bg/sviat/2018/10/26/3334588_ima_arestuvan_za_podozritelnite_pratki_do_vidni/", "text": "Президентът на САЩ Доналд Тръмп, цитиран от Ройтерс, каза, че днес е бил информиран за ареста във Флорида на заподозрян за изпращането на серия от подозрителни пакети в САЩ до видни демократи и негови противници, и добави, че изпращачът на пратките ще понесе цялата сила на закона, съобщи БТА..  \"Тези терористични актове са отвратителни и нямат място в нашата страна, не можем да позволим политическо насилие тук. Ангажирам се да направя всичко, което е във властта ми като президент, да спра това и ще го спра сега\", каза Тръмп на среща в Белия дом с млади чернокожи консерватори.  Президентът призова американците да се сплотят и да покажат на света, че са обединени. Обявявайки за ареста пред младите консерватори, думите на Тръмп бяха посрещнати с аплодисменти. Човекът, задържан във Флорида днес, е основният заподозрян за изпращането на подозрителните пакети, които до момента са получени вече от 13 души, каза представител на властите, цитиран от Ройтерс. Малко по-късно двама федерални правоохранителни служители го идентифицираха като Сизар Сейък, на 56 г. Двама свидетели казаха пред Ройтерс, че са чули силен трясък, приличащ на взрив при арестуването на заподозрения на паркинга на голям магазин за авточасти от веригата \"АутоЗоун\" в предградието Плантейшън на Маями, близо до друго предградие - Форт Лодърдейл, малко след 11 ч сутринта. Силен трясък чула и жена, която работела на двора си в съседство с паркинга. Според американски медии заподозреният е идентифициран с ДНК доказателства. Според достъпни публични данни Сейък е регистриран републиканец. Според профила му в социалната мрежа ЛинктИн е бил собственик на издателство, но фирмата му е фалирала през 2012 г. Той е бил арестуван много пъти през годините за кражби, побой, мошеничество, притежание на наркотици и нарушаване на правилата за предсрочно освобождаване от арест, включително и при един случай, по който е бил обвинен за изпращане на бомбена заплаха. При последния случай се е признал за виновен и е бил осъден на 1 г. условно. Живеел в град Авентура във Флорида заедно с майка си, а преди това - в Ню Йорк. Телевизионни кадри от Плантейшън показаха как следователи покриват със синьо платно бяла камионетка, нашарена с лепенки с политически лозунги и стикери, включително и такива с лика на Тръмп и на вицепрезидента Майк Пенс, преди да я откарат натоварена на камион. Според служител от правоохранителните органи, цитиран от Ройтерс, автомобилът принадлежи на Сейък.  Никой до момента не е поел отговорност за изпращането на тези колети бомби броени дни преди междинните избори в САЩ за Конгрес и за една трета от Сената, които могат да променят баланса на силите в страната. Броят на подозрителните пакети, изпратени през последните дни в САЩ до видни демократи и противници на Тръмп, достигна днес 13. Нито едно от взривните устройства не избухна и никой не пострада. Смята се, че са били направени по достъпни сведения за изготвянето им в интернет, съобщи източник от полицията, цитиран от Ройтерс. Въпреки това следователите ги третираха като \"живи\" експлозиви, а не като фалшиви, предназначени само за сплашване. Те и досега не са казали дали са били годни да се взривят, въпреки елементарната им конструкция. Полицията откри днес още три подозрителни пакета. Единият бил, адресиран до сенатора демократ Кори Букър от Ню Джърси, вторият - до Джеймс Клапър - бивш директор на националното разузнаване. Пакетът за Клапър бил адресиран до офис на телевизия Си Ен Ен, но бил прехванат в пощенски клон в Ню Йорк. Трети подозрителен пакет бил адресиран до сенатора демократ Камала Харис от Калифорния.  По-рано днес министърът на вътрешната сигурност Кирстен Нилсен каза, че поне някои от пакетите са били изпратени от Флорида, отбелязва Ройтерс.  В резултат разследването се съсредоточи в югоизточния американски щат и по-конкретно върху център за преразпределение на пощенски пратки в района на Маями. ", "date": "2018.10.26", "title": "Има арестуван за подозрителните пратки до видни личности в САЩ"}
{"url": "https://www.dnevnik.bg/sport/2018/10/26/3334596_grigor_dimitrov_zapochva_v_parij_sreshtu_ispanec_ili/", "text": "Григор Димитров ще започне участието си в турнира от сериите \"Мастърс\" в Париж срещу Роберто Баутиста Агут или Стив Джонсън. Българинът е поставен под номер девет в надпреварата и ще тръгне от втория кръг. Едно стъпало по-напред като най-вероятен съперник за българина изглежда Марин Чилич, който е пети в схемата. В половината на Димитров са още Новак Джокович и Роджър Федерер. Българинът се представи разочароващо тази седмица във Виена. Там той отпадна още след първия си мач, като  загуби от Михаил Кукушкин . Водачът в световната ранглиста Рафаел Надал се завръща на корта за турнира в Париж. Испанецът, който не е играл от US Open насам, ще започне срещу Фернандо Вердаско или Жереми Шарди. Турнирът във френската столица ще се проведе следващата седмица.", "date": "2018.10.26", "title": "Григор Димитров започва в Париж срещу испанец или американец"}
