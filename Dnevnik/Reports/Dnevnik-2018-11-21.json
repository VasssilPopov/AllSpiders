{"url": "https://www.dnevnik.bg/sport/2018/11/21/3349780_higins_oburna_uiliams_v_zrelishten_mach_s_dva/", "text": "Джон Хигинс победи световния шампион Марк Уилямс във втория мач помежду им на българска земя. Зрелищният двубой в зала \"Колодрума\" предложи драматичен обрат и две максимални серии от 147 точки. Хигинс спечели с 6:5 фрейма, след като изоставаше с 3:5. 43-годишният шотланец и 43-годишният уелсец се срещнаха в повторение на  финала на световното първенство, спечелен от Уилямс с 18:16. Хигинс започна по-добре мача в Пловдив и спечели първите два фрейма, като в първия записа серия от 80 точки. Уилямс отговори по впечатляващ начин и израни резултата след брейкове от 109 и 102 точки. Хигинс отново поведе, но световният шампион изравни с третия си сенчъри брейк - 129 точки. Уилямс продължи да показва страхотен снукър и изправи публиката на крака със серия от 147 точки за 4:3. Уелсецът увеличи аванса си на 5:3 след още едно брилянтно разчистване - 116 точки. Хигинс обаче направи изключителен обрат в мача. Шотландецът изравни резултата със серии от 71 и 99 точки, след което комбинира 15 червени с 15 черни, разчисти цветните топки за втория максимум в мача и спечели двубоя. В първата среща, която се игра във вторник в зала \"Универсиада\" в София,  Уилямс се наложи с 5:1 фрейма.", "date": "2018.11.21", "title": "Хигинс обърна Уилямс в зрелищен мач с два максимума в Пловдив"}
{"url": "https://www.dnevnik.bg/evropa/2018/11/21/3349724_brjuksel_shte_proveri_dali_bulgariia_ne_dopuska/", "text": "През следващата година Европейската комисия ще провери дали в България и още 12 страни членки няма прекомерни макроикономически дисбаланси. Европейската комисия представи днес икономическите и социалните приоритети на ЕС за догодина, становищата за проектобюджетите, като потвърждава наличието на особено сериозно неспазване на Пакта за стабилност и растеж от страна на Италия, съобщи пресслужбата на ЕК.  В него се напомня, че са определени 13 държави, които ще бъдат обект на задълбочен преглед през 2019 г. Посредством тези прегледи ще се прецени дали действително те са засегнати от макроикономически дисбаланси. Държавите членки, за които при предходната  процедура при макроикономически дисбаланси  бе установено, че са засегнати от дисбаланси, по подразбиране ще бъдат подложени на задълбочен преглед през 2019 г., се посочва в документа. Освен за България проверки ще има за Германия, Ирландия, Испания, Италия, Кипър, Нидерландия, Португалия, Франция, Хърватия и Швеция. Гърция и Румъния. През март еврокомисията отчете, че България показва сериозен напредък в овладяването на дисбалансите в икономиката си. Според прегледа на ЕК тогава все пак България продължава да изпитва дисбаланси, които вече не се оценяват като прекомерни, като степента е намалена с една категория.", "date": "2018.11.21", "title": "Брюксел ще провери дали България не допуска макроикономически дисбаланси"}
{"url": "https://www.dnevnik.bg/sviat/2018/11/21/3349641_zashto_putin_otkri_turski_potok_predi_da_e_zavurshen/", "text": "Много политици владеят голямото изкуство да представят незавършени строителни обекти по най-ефектен начин пред медиите и обществеността. Русия например има богат опит в това още от съветско време, но и Турция не остава по-назад. Наскоро президентът Реджеп Тайип Ердоган  откри с бляскава церемония  новото истанбулско летище, което ще заработи на пълни обороти чак през януари. Ердоган и неговият руски колега Владимир Путин обаче просто надминаха себе си и в друго - в понеделник двамата участваха в празнична церемония в Истанбул, ознаменувала завършването на един от строителните етапи на газопровода \"Турски поток\", който трябва да бъде завършен чак след една година - в края на 2019. Засега са положени само тръбите в морския участък от строежа. На турска територия тепърва ще трябва да бъде изградена цялата останала инфраструктура, която да поема пренасяния по дъното на Черно море газ и да го прехвърля по-нататък. С други думи, дотук е завършена само част от грубия строеж. Двама президенти се нуждаят от реклама Мотивите на двамата държавници да хвърлят толкова сили за автореклама, са повече от очевидни - експанзивната икономическа политика на турския президент Ердоган се оказа великан на глинени крака - турската лира се обезцени драстично, а инфлацията в страната достигна катастрофалното ниво от 25%. В тази ситуация за Ердоган е добре дошла всяка положителна новина – независимо дали е икономическа или външнополитическа. Същото може да се каже и за руския президент Путин, още повече че както \"Турски поток\", така и газопроводът през Балтийско море - \"Северен поток 2 \" - спадат към любимите му проекти. Двата проекта служат на една и съща цел - да бъде изцяло прекратено или поне сериозно намалено транзитното пренасяне на руски газ през Украйна. Русия би желала да постигне тази цел до края на 2019 г., когато изтича сегашният договор с Киев. Какво остана от бившия \"Южен поток\" За да стане тази цел реалност, руският концерн \"Газпром\", който наполовина е държавен, не жали никакви средства. На руска територия бяха положени двойно повече тръби от необходимите в действителност – само защото първоначално бе планиран друг газопровод – през Черно море – т.нар. \"Южен поток\". По него трябваше да се пренасят 63 милиарда кубически метра руски газ годишно към България, а оттам и към други страни от ЕС. Но проектът влизаше в противоречие с правилата на европейския енергиен пазар, а имаше и влиятелни противници в САЩ. Но вместо да преговаря и да търси компромиси, в края на 2014 г. Путин чисто и просто захвърли проекта и на бърза ръка обърна четирите тръби към Турция. В един момент турският президент Ердоган реши, че не иска толкова много руски газ да преминава през турска територия (дали пък не го хвана страх, че ще е прекалено зависим от Москва?), и четирите тръби на газопровода, който междувременно бе прекръстен на \"Турски поток\", бяха сведени до две. Освен това Ердоган ловко успя да си издейства и отстъпки в цената на газа. Така всички предишни изчисления на \"Газпром\" се оказаха погрешни, а силно поскъпналият проект накара дори най-големите му привърженици да започнат да се съмняват в неговата рентабилност. Но бедите не свършват дотук - само за част от стигащата до турските брегове суровина е осигурен купувач – това е турското държавно енергийно дружество \"Боташ\", което ще снабдява западната, европейска част на Турция. Този регион в продължение на дълги години получаваше газ през Украйна, Молдова, Румъния и България. Сега той ще се снабдява директно от Русия - без никакви рискове, без каквито и да е транзитни такси. От икономическа гледна точка Турция е големият печеливш от проекта и Ердоган има всички основания да празнува. Но не и Владимир Путин, защото втората тръба, по която руският газ трябваше да продължи към страни от ЕС, за да повиши поне малко рентабилността на газопровода, в края на 2019 г. може и да се окаже в задънена улица. Все още е неясно как този газ би могъл да достига до ЕС. В края на 2014 и началото на 2015 \"Газпром\" почти с ултимативен тон прикани европейските си партньори сами да се погрижат за продължението на тръбопровода през Гърция към Италия. Дотук без никакъв успех. При това положение на \"Газпром\" му остава само една алтернатива - руският газ да продължи пътя си към България, а оттам по съществуващата газопреносна мрежа или по някакви нови тръбопроводи той да стига до Румъния, Унгария и Австрия, и/или до Сърбия и страните от Западните Балкани. ЕС ще има решаващата дума С други думи, положението е следното - след като изминаха четири години и бяха вложени много милиарди, Москва се оказа точно на същото място, докъдето беше стигнала и с \"Южен поток\", преди този проект да бъде прекратен. Затова би трябвало да възприемаме с голяма доза съмнение всякакви твърдения, според които от идната година \"Турски поток\" щял да доставя газ и за ЕС. Защото още нищо не е решено. Вярно е, че страните от Югоизточна Европа имат нужда от руския газ, както и от таксите за неговия пренос. Но те трябва тепърва да договарят с Москва пътищата и условията за транзитирането на суровината. А това не може да стане без съгласието на Брюксел.", "date": "2018.11.21", "title": "Защо Путин откри \"Турски поток\", преди да е завършен"}
{"url": "https://www.dnevnik.bg/sport/2018/11/21/3349704_tenis_finalite_v_london_ne_uspiaha_da_podobriat/", "text": "Финалите на АТП в Лондон  не успяха да подобрят рекорда си по посещаемост. Това се случва за пръв път, откакто турнирът на осемте най-добри през сезона в мъжкия тенис започна да се провежда в английската столица през 2009 г. Тази година финалите на АТП, които  бяха спечелени от германеца Александър Зверев , са събрали общо 243 819 зрители през осемте състезателни дни. През 2017 г., когато Григор Димитров вдигна титлата в Лондон,  общата посещаемост беше  253 642 зрители.   Досега всяко едно от изданията на финалите на АТП в Лондон беше преминавало границата от 250 хиляди зрители. Със зрителите от тази година общо 2 561 084 души са наблюдавали на живо турнира, откакто той за пръв път се проведе в британската столица през 2009 г.  \"От името на АТП искаме да благодарим на феновете, които ни подкрепиха и продължават да играят ключова роля за това финалният турнир в Лондон да бъде толкова успешен\", заяви президентът на АТП Крис Кермоуд. \"Тази година финалите ще бъдат запомнени като момента на Александър Зверев. Само на 21 години, той направи паметно представяне на една от най-големите сцени. Да се наблюдава развитието на кариерата му в следващите години ще бъде много вълнуващо за феновете. Огромни поздравления и за Новак (Джокович), който направи невероятно завръщане през този сезон и за пети път завърши годината като №1 в света\", допълни Кермоуд.  През 2018 г. турнирите от календара на световния тур са събрали 4.57 милиона зрители. Това е второто най-добро постижение след 2017 г., обявиха от АТП. Тогава общата посещаемост беше с около 1500 зрители повече. Рафаел Надал, който беше начело в ранглистата през по-голямата част от 2018 г., спечели най-много титли през сезон - 5. По четири трофея взеха Зверев, Джокович и Роджър Федерер. Сърбинът и швейцарецът изиграха най-много финали през годината - по седем. ", "date": "2018.11.21", "title": "Тенис финалите в Лондон не успяха да подобрят рекордната посещаемост от 2017 г."}
{"url": "https://www.dnevnik.bg/sviat/2018/11/21/3349738_ruski_senatori_predlojiha_iadren_udar_i_pri_ataka_s/", "text": "Комисията по отбрана към горната камара на руския парламент предложи на Съвета за национална сигурност към президента Владимир Путин да обмисли обновяване на стратегията за употреба на ядрено оръжие, така че Русия да използва ядрения си арсенал и в случай на нападение с конвенционално оръжие. Става дума за редактиране на документа, наречен \"Основи на политиката на Руската федерация в областта на ядреното сдържане\", уточнява агенция РИА \"Новости\". В нея трябвало да се добави, че \"при определени условия Русия преминава към употреба на ядрено оръжие, решавайки да предприеме ответни действия след използване от противника на хиперзвуково оръжие и други видове стратегическо неядрено оръжие\". Подобна идея противоречи на това, което Путин заяви преди седмици в Сочи - че в руската концепция за употреба на ядрено оръжие не е предвиден изпреварващ удар: \"Когато се убедим - а за това са нужни няколко секунди - че атаката е срещу територията на Русия, чак тогава нанасяме ответен удар.\" Последният вариант на стратегията бе приет през 2010 г. при президента Дмитрий Медведев. Той има секретна част, в която според РИА \"Новости\" пишело, че ядрен удар може да се нанесе при заплаха за суверенитета и териториалната цялост на Русия. До днешното предложение се е стигнало след \"кръгла маса\" в Съвета на федерацията, посветена на правното осигуряване на изграждането и развитието на въоръжените сили. Освен него се препоръчва и разработване на проект за Национална военна стратегия на Руската федерация. На външното министерство се препоръчва да разработи споразумение за защита от биооръжие, в което да се забрани на \"военни биолози\" да работят на територията на страните от Евроазиатското икономическо сътрудничество, Общността на независимите държави, Организацията на договора за колективна сигурност и Шанхайската организация за сигурност. В кръглата маса са участвали представители на Министерството на отбраната, на Генщаба на армията и на Съвета за национална сигурност. Техните заключения са, че \"се повишава вероятността за разрешаване на световни, регионални и локални проблеми чрез въоръжено насилие, разгръщане на едромащабна война с употреба на обикновени средства за поразяване и ядрено оръжие\".", "date": "2018.11.21", "title": "Руски сенатори предложиха ядрен удар и при атака с неядрено оръжие"}
{"url": "https://www.dnevnik.bg/evropa/2018/11/21/3349670_moje_li_ispaniia_da_spune_sdelkata_za_brekzit_zaradi/", "text": "Испания заплашва да се противопостави на оттеглянето на Великобритания от Европейския съюз, ако не получи гаранции за исканията си за Гибралтар. За разлика от широко обсъждания въпрос за избягването на твърда граница между Северна Ирландия и Република Ирландия в публичното пространство разговорите за Гибралтар далеч не бяха толкова много. Защо в последния момент Испания постави условие за полуострова и какъв ефект може да има това преди срещата в неделя, на която лидерите на ЕС трябва да одобрят сделката за Брекзит. \"Ройтерс\" обобщава ключовите моменти по въпроса. Какво е Гибралтар Малкият полуостров, британска територия от 1713 г. и познат сред своите 30 хил. жители като \"Скалата\", е един от най-спорните въпроси в британско-испанските отношения. Гибралтар би трябвало да напусне ЕС заедно с Обединеното кралство през март догодина, въпреки че на референдума през 2016 г. 96% от населението му гласуваха за оставане в съюза. Защо сега това е проблем за Мадрид Миналата седмица Мадрид заяви, че приветства включването на протокол за Гибралтар в проекта за споразумение за Брекзит и че това ще е положително за жителите на полуострова. По-късно обаче Испания каза, че има проблем с основната част от текста и допреди няколко дена не е била осведомена за чл. 184 от  проектоспоразумението за Брекзит . Той се отнася до преговорите за бъдещите отношения между ЕС и Великобритания и според Испания е двусмислен за Гибралтар. Какво иска Испания Премиерът  Педро Санчес  и външният министър  Жозеп Борел  казаха, че споразумението за оттеглянето на Великобритания и политическата декларация към него трябва да показват ясно, че преговорите за бъдещите отношения между Обединеното кралство и ЕС не се прилагат за Гибралтар. Мадрид иска гаранции, че сам ще може да решава бъдещето на Гибралтар в преки разговори с Великобритания. Защо това е проблем Изготвянето на предварително споразумение за Брекзит отне година и половина трудни преговори. Държавите, членки на ЕС, са решени да не отварят кутията на Пандора и да не позволят Великобритания и други  да искат да променят текста . Какво се говори Според дипломати в Брюксел Санчес се опитва да печели точки сред избирателите преди важните избори в Андалусия на 2 декември. Те отбелязват, че въпросът може да бъде решен от лидерите, и призовават Мадрид да не поставя цялата сделка за Брекзит в риск. Какво може да се случи  Според правилата на ЕС договорът за оттеглянето трябва да се приеме с квалифицирано мнозинство, а не с единодушие, така че една отделна държава няма да може да го блокира. Лидерите на държавите членки обаче ще се опитат да постигнат единство по толкова чувствителен въпрос. Британският премиер Тереза Мей днес пристигна в Брюксел, за да опита да преодолее тази и други пречки в разговори с председателя на Европейската комисия Жан-Клод Юнкер. До края на седмицата ще има срещи на национални представители, а в неделя лидерите на държавите членки ще се съберат  на извънреден Европейски съвет .", "date": "2018.11.21", "title": "Може ли Испания да спъне сделката за Брекзит заради Гибралтар"}
{"url": "https://www.dnevnik.bg/sport/2018/11/21/3349723_futbolnata_asociaciia_predupredi_guardiola_za/", "text": "Мениджърът на \"Манчестър сити\" Пеп Гуардиола беше предупреден от Футболната асоциация на Англия (ФА) за коментари, направени към съдията Антъни Тейлър. Преди дербито на Манчестър срещу \"Юнайтед\" преди около две седмици каталунецът дискутираше качествата на рефера от Чешир. Тейлър е от предградието Уитъншоу, който се намира на едва шест мили от \"Олд Трафорд\". Той много често е обвиняван в пристрастия към \"червените дяволи\". Преди двубоя Гуардиола каза, че \"се надява съдията да вземе добри решения и за двата отбора\". В крайна сметка  \"гражданите\" спечелиха с 3:1 на своя стадион \"Етихад\" . Според правилника мениджърите на отборите нямат право да коментират работата на съдиите. Футболната асоциация реши да не глобява Гуардиола, но го разкритикува за думите му. Би Би Си припомни, че за подобно нещо мениджърът на \"Юнайтед\" Жозе Моуриньо беше санкциониран през ноември 2016 г. Тогава португалецът направи коментар именно за Тейлър преди мач с \"Ливърпул\", за което получи глоба от 50 хиляди паунда. За друг подобен коментар от 2014 г., докато водеше \"Челси\", Моуриньо получи само предупреждение, подобно на Гуардиола.", "date": "2018.11.21", "title": "Гуардиола се размина без глоба за коментар към работата на съдиите"}
{"url": "https://www.dnevnik.bg/evropa/2018/11/21/3349303_voinata_za_shokolada_kak_barila_shte_predizvika_nutela/", "text": "Лешниковият крем за мазане \"Нутела\" (Nutella) отдавна има запазено място по рафтовете на супермаркетите, но сега е изправен пред непосредствена атака от италиански конкурент, който обикновено се намира в отдела за паста, предаде \"Ройтерс\". Италианската компания \"Барила\" (Barilla), известна със спагетите и другите макаронени изделия, пакетирани в сини кутии, се подготвя да пусне на пазара течен шоколад през януари. Така поставя най-голямото предизвикателство пред марката, която се превърна в глобален феномен през 80-те години, твърдят неназовани източници. \"Нутела\", създадена от семейната компания \"Фереро\" (Ferrero), е фаворит сред харесващите сладкото младежи в Италия и чужбина и генерира годишни продажби за над 2 милиарда евро. С 54 процента от световния пазар на течен шоколад \"Нутела\" е лидер и няма почти никаква голяма конкуренция като марка за масовия пазар. Според два неназовани източника, които са запознати с плановете на \"Барила\", новият лешников крем за мазане \"Крема пан ди стеле\" (Crema Pan di Stelle) се опитва да се възползва от използването на палмово масло, възприемано като слабост на \"Нутела\". Тази съставка предизвика неочаквано враждебна реакция от потребителите заради опасения, свързани със здравето и околната среда. \"Фереро\" започна рекламна кампания през 2016 година, за да защити употребата на палмово масло, в която твърди, че то е безопасно, когато е рафинирано при контролирани температури, и че компанията купува маслото само от устойчиви палмови насаждения. \"Барила\" реши да отправи предизвикателство на \"Нутела\", след като усети, че \"Фереро\" започва да навлиза в нейния по-малко познат бизнес с бисквитите, посочва един от източниците. \"Фереро\" ще представи на пазара бисквити с плънка от течен шоколад \"Нутела\" през следващата година. Тази стъпка се възприема от \"Барила\" като директно предизвикателство към шоколадовите й бисквити \"Байоки\" (Baiocchi). /БТА", "date": "2018.11.21", "title": "Войната за шоколада: как \"Барила\" ще предизвика \"Нутела\""}
{"url": "https://www.dnevnik.bg/sport/2018/11/21/3349693_ludogorec_shte_izpolzva_softuer_za_upravlenie_na_kluba/", "text": "Шампионът на България за последните седем години  \"Лудогорец\"  обяви, че внедрява специален софтуер, който да помогне при управлението на клуба. Нововъведението се нарича Director11 и е компютърна програма, която е създадена специално за менажирането на професионални клубове. Той обединява в себе си различни функции, които позволяват наблюдението на всеки отдел в клуба – треньорския щаб, лекарския щаб, скаутите, служителите от администрацията и др. Събира се информация дори за храненето на играчите, възстановяването им от контузии или различни провинения от дисциплинарен характер. \"Director11 е софтуер, който свързва всички звена в един професионален футболен клуб. Той помага за наблюдението на играчите и прави интерактивно управлението на всички отдели, което улеснява работата. Приветстваме \"Лудогорец\" в нашия отбор, като желаем и постигане на най-високи резултати в бъдеще\", съобщават от компанията на сайта си. Програмата, която е създадена в Испания, позволява да се използва не само на компютър, но и на мобилни телефони и други преносими устройства. Софтуерът се използва и от елитните испански \"Валенсия\", \"Севиля\", \"Бетис\", \"Малага\" и \"Реал\" (Сарагоса), както и френските \"Олимпик\" (Марсилия) и \"Монако\". Междувременно \"Лудогорец\" обяви промени и в детско-юношеската школа на клуба. След като досегашният директор на академията Яков Папарков поема ролята на скаут, той ще бъде заменен от Радослав Комитов. Последният е настоящ треньор на юношеския тим до 19 години и от декември поема академията. В момента ролята се изпълнява временно от главния селекционер в школата на шампионите Валентин Станчев. Преди ден от \"Лудогорец\" съобщиха, че  създават нова структура  – селекционен съвет, на който начело застаава досегашният административен директор Георги Караманджуков. Спортният директор на клуба  Методи Томанов беше освободен през октомври .", "date": "2018.11.21", "title": "\"Лудогорец\" ще използва софтуер за управление на клуба"}
{"url": "https://www.dnevnik.bg/video/2018/11/21/3349726_video_drugite_novini/", "text": "300 000 лева допълнително са отпуснати за военните паметници", "date": "2018.11.21", "title": "Видео: Другите новини"}
{"url": "https://www.dnevnik.bg/razvlechenie/2018/11/21/3349487_ot_muzeia_v_telefona_-_kak_izlojba_za_deivid_boui_se/", "text": "Мобилно приложение ще направи опит да обезсмърти известната пътуваща изложба за творчеството на Дейвид Боуи, плод на множеството му съвместни проекти с различни артисти и дизайнери в областта на модата, звука, графиката, театъра, изкуството и киното, писа сайтът NME. Експозицията приключи окончателно световната си обиколка в големите световни музеи и галерии през юли тази година. Тя бе посетена от над 2 млн. души в общо 12 града. Преди пет години дебютът й в музея \"Виктория и Албърт\" в Лондон се превърна в най-посещаваното гостуващо събитие в историята на известната културна институция.  След като мобилното приложение David Bowie Is бе обявено през лятото, сега вече има зелена светлина за неговото официално пускане, което предстои на 8 януари 2019 г. То ще отбележи неговия рожден ден, когато звездата щеше да навърши 72 години. Приложението ще включва добавена реалност и ще бъде достъпно за iOS и Android. То ще предлага на потребителите достъп до стотици костюми, видеоклипове, ръкописи на текстове, оригинални творби на изкуството. Много от предметите, които не успяват да влязат в оригиналната изложба, ще намерят своето място в приложението с добавена реалност. Сред тях ще има и някои съвсем нови и ексклузивни експонати. Приложението е първият продукт от колаборацията между официалния архив на Дейвид Боуи и Sony Music Entertainment, Япония, които бяха домакин на изложбата в Токио през 2017 г. Дизайнът и разработката са дело на базираното в Ню Йорк студио Planeta. Te разработват и версия с виртуална реалност, която да бъде издадена по-късно. Неотдавна бе обявено и че концертът на Боуи от \"Гластънбъри\" през 2000 г. ще бъде издаден в своята цялост по-късно този месец. ", "date": "2018.11.21", "title": "От музея в телефона - как изложба за Дейвид Боуи се превръща в мобилно приложение"}
{"url": "https://www.dnevnik.bg/sport/2018/11/21/3349751_levski_lukoil_dopusna_purva_zaguba_v_kupata_na_fiba/", "text": "Баскетболистите на \"Левски Лукойл\" допуснаха първа загуба в Купата на ФИБА Европа. В двубой от последния кръг на груповата фаза, който нямаше никакво значение за класирането, българският шампион отстъпи като гост на \"Арис\" (Солун) със 76:81. \"Левски Лукойл\" си беше гарантирал първото място в групата още преди мача, след като спечели пет победи в първите пет кръга. \"Арис\" пък вече беше изгубил шансове да се класира в следващата фаза на четвъртия по сила клубен турнир в Европа. Двата отбора изиграха много равностойно първо полувреме, в което никой не успя да се откъсне с повече от три-четири точки. Сините спечелиха първата четвърт с 24:26, но \"Арис\" направи обрат в резултата след 22:17 във втората част. Българският шампион, който спечели предишната среща между двата тима с 11 точки разлика, изигра слабо второ полувреме. След като вкараха 43 точки преди почивката, сините отбеляза едва след почивката. \"Арис\" спечели третата четвърт с 13:11 и влезе с пет точки аванс в последните десет минути. Гръцкият тим започна добре и отвори разлика от десет точки седем минути преди финалната сирена. До края домакините спокойно поддържаха аванса си, като едва в заключителните секунди позволиха на съперника да намали изоставането си. Деян Иванов беше най-резултатен за \"Левски Лукойл\" с 19 точки, към които добави десет борби и три чадъра. Патрик Рембърт завърши с 16 точки, девет асистенции и три борби. Никола Маравич се включи от пейката с дабъл-дабъл от 11 точки и десет борби. За \"Арис\" най-полезен беше Лъки Джоунс с 19 точки, четири борби и четири асистенции. Борис Дало добави 14 точки и също записа четири борби и четири асистенции, а Димитриос Вергинис се отчете с 13 точки. Гръцкият тим постигна третата си победа в турнира. Със същия актив от три победи и три загуби завърши и вторият в групата \"Катая\". Финландците продължават напред заради по-добри показатели в директните мачове. Украинският \"Днипро\" завършва последен с една победа от шест мача. Във втората фаза на Купата на ФИБА 16 отбора ще бъдат разделени в четири групи, като първите два продължават напред. България ще има още един представител - \"Балкан\" (Ботевград), който също спечели своята група в първата фаза.", "date": "2018.11.21", "title": "\"Левски Лукойл\" допусна първа загуба в Купата на ФИБА"}
{"url": "https://www.dnevnik.bg/zdrave/2018/11/21/3349750_bolnica_lozenec_shte_stane_detska_reshi_pravitelstvoto/", "text": "На заседанието си днес правителството одобри проект на Закон за изменение на Закона за лечебните заведения, съобщи пресслужбата на кабинета. С промяната се отменя параграф от закона, съгласно който болница \"Лозенец\" е лечебно заведение към Министерския съвет (МС) и е второстепенен разпоредител с бюджет по бюджета на МС. Болница \"Лозенец\" е единственото лечебно заведение, чийто статут е определен на законово ниво, се отбелязва в съобщението. \"Отмяната на параграфа ще създаде възможност за правителството да вземе решение по отношение на статута на болницата, превръщайки я в първото многопрофилно лечебно заведение за болнична помощ, осигуряващо комплексно лечение на деца\", пише в него. Ръководството на болницата приветства решението на правителството, се казва в разпространено до медиите късно тази вечер изявление. \"Убедени сме, че това ще допълни широкия спектър от високопрофесионални здравни услуги, предлагани в болницата, както и ще даде възможност на студентите да обогатят знанията си по още една изключително важна за страната специалност – педиатрията\", пише в изявлението на университетската болница. Миналата седмица здравният министър Кирил Ананиев се срещна с инициативния комитет за изграждането на детска болница, откъдето излезе информацията, че ще бъде предложено решение до Коледа, припомня \"Медиапул\". Преди около година  беше учреден  Инициативният комитет от граждани, неправителствени организации, лекари и общественици за построяването на Национална педиатрична болница. По-късно същата година  експерти от  Франция  проучиха как функционира здравната грижа за децата в България, за да помогнат в отговора на въпросите около детската болница - на какъв принцип да работи, къде да се позиционира и как да се финансира.", "date": "2018.11.21", "title": "Болница \"Лозенец\" ще стане детска, реши правителството"}
{"url": "https://www.dnevnik.bg/sport/2018/11/21/3349754_karlsen_i_karuana_napraviha_deveto_poredno_remi_v/", "text": "Магнус Карлсен и Фабиано Каруана направиха девето поредно реми в мача за шахматната корона. Световният шампион имаше предимство, но не се възползва и двамата си стисната ръцете след 58 хода. Партията продължи три часа и половина, а след нея равенството в общия резултат се запазва - 4.5:4.5 точки. От двубоя за световната титла остават три партии класически шах. Ако и след тях двамата не излъчат победител, следва тайбрек. \"Чувствах, че имам комфортно предимство и след това просто го пропилях\", каза Карлсен, който имаше белите фигури. 27-годишният норвежец заяви, че проблемите му с окото не са се отразили по никакъв начин на представянето му днес. Карузана обясни, че е предпочел да играе за реми, отколкото да рискува да загуби партията. \"Не исках да отивам в тази посока, но не виждах избор. Всеки друг вариант щеше да е малко неприятен, a равенството оставя шансове ми доста високи\", каза 26-годишният американец. \"Не мисля, че в някакъв момент положението ми е било критично. Просто усещах, че беше лошо\", добави претендентът за световната титла.", "date": "2018.11.21", "title": "Карлсен и Каруана направиха девето поредно реми в мача за шахматната корона"}
{"url": "https://www.dnevnik.bg/photos/2018/11/21/3349338_fotogaleriia_svetovnite_snimki_na_denia_za_21_noemvri/", "text": "Хора протягат ръце, за да събират пари, хвърлени от мюсюлманин по случай празненство по повод рождението на пророка Мохамед в Ахмедабад, Индия.", "date": "2018.11.21", "title": "Фотогалерия: Световните снимки на деня - 21 ноември 2018 г."}
{"url": "https://www.dnevnik.bg/sport/2018/11/21/3349265_bulgariia_zavurshi_kato_nai-dobriia_vtori_otbor_v/", "text": "Българският национален отбор по футбол завърши на 29-а позиция в първия сезон от Лигата на нациите. Класирането в топ 30 осигури на България място в трета урна в жребия за квалификациите за европейското първенство през 2020 г. С три победи, две равенства и една загуба тимът на Петър Хубчев завърши втори в група 3 на третата дивизия в новия турнир на УЕФА. Националите събраха 11 точки и останаха на две точки зад Норвегия, която спечели промоция за втора дивизия. Със седемте си точки срещу тимовете, които заеха първо и трето място в групата - Норвегия и Кипър, България приключва Лигата на нациите като най-добрия втори отбор във втора дивизия (точките срещу последните не се зачитаха за тази класация). Въпреки че се размина с първото място,  тимът на Хубчев най-вероятно ще участва във финалните плейофи през март 2020 г. , ако не успее да се класира за европейското през квалификациите.  Жребият за Евро 2020 Жребият за квалификациите за европейското ще се тегли на 2 декември в Дъблин. 55 отбора ще бъдат разделени в десет групи. Мачовете ще се изиграят от 21 март до 19 ноември 2019 г. Първите два отбора от всяка група ще се класират за европейското, което ще се проведе в 12 държави от 12 юни до 12 юли 2020 г. България ще е поставена в трета урна заедно с Норвегия, Сърбия, Словакия, Турция, Ирландия, Шотландия, Северна Ирландия, Финландия и Израел. Това са отборите, с които националите не могат да се паднат на жребия. В първите две урни при жребия ще са Португалия, Холандия, Англия, Швейцария, Франция, Хърватия, Белгия, Испания, Италия, Германия, Полша, Австрия, Чехия, Дания, Исландия, Русия, Швеция, Украйна, Уелс и Босна и Херцеговина.  В четвърта урна са Унгария, Румъния, Гърция, Албания, Черна гора, Кипър, Естония, Словения, Литва и Грузия. В пета са Македония, Косово, Беларус, Люксембург, Армения, Азербайджан, Казахстан, Молдова, Гибралтар и Фарьорски острови. В шеста урна ще има шест отбора - Латвия, Лихтенщайн, Андора, Малта и Сан Марино, които заеха последните шест места в Лигата на нациите. Финалните плейофи След края на квалификациите ще останат четири квоти за европейското първенство, които ще бъдат разиграни във финалните четворки в четирите дивизии на Лигата на нациите. Те ще се през март 2020 г. В тези плейофи участват победителите в групите на Лигата на нациите (общо 16 отбора), но  . Повечето отбори от първите две дивизии ще си осигурят квоти за Евро 2020 още през квалификациите, което ще остави много свободни места в плейофите. Те ще бъдат заети от следващия в класирането в Лигата на нациите и ако се наложи - с отбори от долните дивизии. Такъв най-вероятно ще бъде случаят с България заради 29-ата й позиция. Голямото предимство на отборите, които спечелиха своите групи в Лигата на нациите, е, че в плейофите не могат да играят със съперници от горна дивизия. За България е доста вероятно да попадне във финалната четворка на втора дивизия, където потенциално ще срещне по-силни тимове.", "date": "2018.11.21", "title": "България завърши на 29-о място в Лигата на нациите"}
{"url": "https://www.dnevnik.bg/politika/2018/11/21/3349186_parlamentut_shte_glasuva_smianata_na_valeri_simenov_s/", "text": "Първата задача на парламента тази седмица е да гласува оставката на вицепремиера Валери Сименов и да утвърди за поста сегашният му началник на кабинета Марияна Николова. Предложението за промяната на състава на Министерския съвет е на премиера Бойко Борисов. Предложението е внесено вчера вечерта след цял ден совалки и срещи на Борисов с коалиционните му партньори от \"Обединени патриоти\" - Валери Симеонов, Красимир Каракачанов и Волен Сидеров. Вчера коалиционният съвет на \"Обединени патриоти\", който продължи около шест часа, официално не успя да избере заместник на Валери Симеонов на вицепремиерския пост. Той  подаде оставка  след близо четири седмици протести на майките на деца с увреждания. Валери Симеонов е предложил да бъде заместен от Марияна Николова. Коалиционните партньори не са се съгласили с номинацията му, но той е държал на нея, твърдят участници в разговора. Според БНТ са били дискутирани и други имена, но тъй като те са били на депутати, се е появил спор, свързан с това кой влиза на техните места. В крайна сметка решението е оставено на Борисов. Николова е юрист с опит в публичния сектор. По професия е адвокат, вписана е към Софийската адвокатска колегия. Заемала е различни експертни длъжности в държавната администрация. От средата на юни 2015 г. до 2017 г. е ръководител на отдел \"Договорно-правен и правна защита\" в \"Национална електрическа компания\" ЕАД. Очаква се Симеонов да се върне в парламента, като това ще наложи парламента да напусне Меглена Александрова (\"Атака\"). Така лидерът на \"Атака\" Волен Сидеров ще остане с депутат по-малко.", "date": "2018.11.21", "title": "Парламентът ще гласува смяната на Валери Сименов с началника на кабинета му"}
{"url": "https://www.dnevnik.bg/bulgaria/2018/11/21/3318582_dnes_e_praznikut_na_hristiianskoto_semeistvo_vuvedenie/", "text": "Православната църква днес отбелязва Въведение Богородично - празник, посветен на християнското семейство и на християнската младеж. Според някои раннохристиянски текстове на този ден 3-годишната Мария е заведена от родителите си в Йерусалимския храм и е отдадена в служение на Бога. Денят става символ на въвеждането на младия човек в храма, в лоното на църквата и вярата и на християнското семейство, чийто първопример са Дева Мария и съпругът ѝ Йосиф. На Въведение Богородично православната църква препоръчва на родителите да водят децата си на богослужение, да им разказват за вярата и библейските събития и така да ги възпитават в християнски дух. Празникът е въведен в Константинополската църква през 7 век от патриарх Терасий, а в Римокатолическата църква - през 1374 г. от папа Григорий Единайсети.", "date": "2018.11.21", "title": "Днес е празникът на християнското семейство Въведение Богородично"}
{"url": "https://www.dnevnik.bg/sviat/2018/11/21/3349124_zashto_severnokoreiskata_valuta_ostava_stabilna/", "text": "Въпросът, който измъчва наблюдателите на икономиката на Северна Корея, е как страната може да поддържа стабилен валутен курс и да не допуска хиперинфлация въпреки строгите санкции, политическото напрежение и нарастващия търговски дисбаланс? Накратко Северна Корея купува много повече, отколкото продава на Китай, и заради санкциите почти не прави бизнес с никой друг. Тъй като всеки здравомислещ не би приел за важна сделка севернокорейската валута, която няма стойност в международен план, Северна Корея трябва да харчи валутните си резерви. А когато една страна прибягва до тази стъпка, цените като цяло започват да растат и често опасно. Всичко това би трябвало да се отрази на севернокорейския валутен курс. Тогава какво се случва? Изключително важно за преговарящите е да разберат какво се случва с икономиката на Северна Корея. Те се опитват да преценят колко сериозен е севернокорейският лидер Ким Чен-ун в намеренията си да се откаже от ядрените оръжия и дали всъщност санкциите са го довели на масата за преговори, както намекват мнозина в американското правителство. Стабилният валутен курс обикновено би подсказало противното. Но дали? Фактът, че курсът е стабилен, означава, че икономиката на страната като цяло е стабилна и расте, каза в неотдавнашно интервю в Пхенян И Ки Сон, икономист от Икономическия институт към Академията за социални науки на Северна Корея. \"Икономиката ни не разчита на износ (...) Заради санкциите не правим голяма търговия или финансови сделки с други страни, така че няма да има много промени във валутния курс\", допълни той. Два курса Севернокорейската валута, наречена вон, има два валутни курса. Единият е определен от правителството на изкуствено високо равнище и се използва главно в магазините или хотелите, които работят само в чуждестранна валута. Другият курс, който е следен по-отблизо, е свързан с пазарните сили и отразява по-добре актуалните икономически условия. Той остава главно в тесния коридор от около 8000 вона за щатски долар от 2012-2013 година. Както отбелязва И, има признаци, че севернокорейската икономика върви добре под ръководството на Ким. Само че естествено много повече неща се случват. На първо място, икономиката на Северна Корея никога не е била изцяло самостоятелна. Тя зависи много от износа на стоки като въглища, текстил и морски дарове. Има причина тези стоки да попадат под ударите на санкциите, казва Бенджамин Катцеф Силбърщайн, един от редакторите на North Korean Economy Watch. Той допълва, че Ким се опитва да увеличи местното производство, за да намали зависимостта на страната от внос и да повиши потреблението на местно произведените стоки, което нямаше да е необходимо, ако Северна Корея беше икономически самостоятелна. Силбърщайн и колегата му икономическият наблюдател Питър Уорд посочват в документ, публикуван миналата седмица в уважавания сайт 38 North, че Северът има няколко инструмента, с които да насърчава стабилността, като например ограничаване на дилърите да се движат в определен валутен коридор или намаляване на заемите в местна валута, за да бъде малък обемът на циркулиращата валута. Те също така предполагат, че може просто да няма достатъчно долари в обращение, така че пазарната цена да бъде повлияна от настроението на обикновените хора. Или може би правителството го поддържа изкуствено стабилен \"със сила - по политически причини - за да представя картина на устойчивост на фона на санкциите\". На каква цена Бил Браун, бивш офицер от ЦРУ и външен преподавател в Georgetown School of Foreign Service, каза, че твърденията на И за цялостна икономическа стабилност не са без основание. Правилният въпрос тогава е на каква цена, посочва той в електронно писмо до АП. Според Браун, който сега е независим консултант, Северът прави това, което Китай прави през последните 40 години - разпродава активите си. Тъй като държавата притежава целия капитал, казва той, в краткосрочен план може да се финансира и да защитава валутния курс, като продава или приватизира голяма част от собствеността си. Държавата може да набира средства, като позволява на служители да взимат такси за обикновени дейности или като орязва заплати, докато се прави, че не вижда, че служителите приемат подкупи, за да покрият разликата. Проблемът, разбира се, е, че нито един от подходите не е устойчив. \"Стабилните пари са изключително важни за изграждането на нова пазарна икономика, за укрепването на производителността, начело на която е частният сектор, както и за това гражданите да имат възможност да спестяват и инвестират парите си\", коментира Браун. \"Предполагам, че Ким е наясно, че добрите или поне нелошите отношения с (президента Доналд) Тръмп и САЩ са изключително важни за доверието във вона и поведението му е съобразено с това. Така че засега няма международни балистични ракети или изпитания на ядрено оръжие, а има много щастливи разговори\", отбелязва той. Севернокорейските лидери са напълно наясно с опасностите от нестабилния валутен курс. През 2009 година настана масова паника, когато правителството реши да смени старата с нова валута в съотношение 100 към 1, стопявайки спестяванията на хората като с магическа пръчка. Има предположения, че бащата на Ким Чен-ун - Ким Чен-ир - е екзекутирал финансовия министър поради това фиаско. Заради такива притеснения дори обикновените хора имат основания да искат спестяванията им да бъдат в долари или китайски юани. И макар доверието в местната валута да се възстанови през последните години, тя все още не може да се разменя с друга валута извън Северна Корея и остава непригодна за големи трансакции. Както отбелязват Силбърщайн и Уорд, банкнотата с най-голям номинал е 5000 и е на стойност около 60 цента. /БТА", "date": "2018.11.21", "title": "Защо севернокорейската валута остава стабилна"}
{"url": "https://www.dnevnik.bg/sviat/2018/11/21/3349138_kak_orban_i_gruevski_stanaha_priiateli/", "text": "И двамата не искат бежанци мюсюлмани. И двамата имат един общ измислен враг - милиардера Джордж Сорос. Думата \"либерал\" я употребяват с отрицателно значение. И двамата открито демонстрираха, че са против демократичните ценности въобще. Наричат ги популисти и автократи. Използваха в общи линии идентичен модел на корумпиране на медиите - правителствени реклами. И двамата получиха първия си премиерски мандат на 35 години.\" Връзките на бившия македонски премиер Никола Груевски и унгарския му колега Виктор Орбан обаче са по-дълбоки, отколкото се вижда от последното десетилетие. Това разказва сайтът НОВА ТВ в статията \"Виктор и Никола: История на една дълга връзка на интереси\", създадена в съдействие с Изследователската репортерска лаборатория в Македония. \"Дневник\" обобщава няколко от случаите,  описани в материала . Груевски за пръв път става премиер през 2006 г. Осем години по-рано на поста идва Орбан - най-младият премиер в Унгария. През същата година Македония избира втория най-млад - Любчо Георгиевски, чийто финансов министър е тъкмо Груевски. По това време e и случаят с придобиването на държавната македонска телекомуникационна компания от \"Модьор телеком\", продадена за 350 млн. евро с гарантиран монопол от 4 г. - за нея отговаря отчасти Груевски като министър. Крайният срок за премахване на монопола е 2005 г. заради задължението на Македония да има напълно либерализиран телекомуникационен пазар. Новият закон, който да го премахне, обаче се отложи през 2004 г. и на практика се оказа най-малко 7 години. По-късно бе обявена аферата \"Телеком\", свързана с подкупи към политици и от двете големи партии (консерваторите на Груевски и социалдемократи) за отлагане на либерализацията. Разследването по нея обаче завърши с обвинения само към унгарски, но не и към македонски граждани, въпреки че имената на още един премиер - от социалдемократите - и на функционери на албанската партия ДУИ бяха замесени в скандала. Според медиийни публикации от 2015 г. един от договорите за маркетинг изследвания на компанията \"Аналитико\", сключени с \"Модьор телеком\", е използван за изплащане на подкупите за фиктивни дейности. Документът е подписан непосредствено преди Груевски да вземе властта през 2006 г. - през май, месец преди изборите. \"Аналитико\" не е случайна, а е свързана с приближени на Груевски като бившия вътрешен министър Гордана Янкулоска, бившия шеф на разузнаването Сашо Миялков и други, пише НОВА ТВ. Други случаи  Орбан се върна на власт през 2010 г. след пауза от 8 г. Точно година след като отново стана премиер, Орбан, тогава смятан за технократ и реформатор, бе на посещение в Скопие. Две години по-късно получи най-високия държавен орден \"8 септември\" за заслуги към Македония - време, в което и двамата вече са обект на международни критики в страната и чужбина. През 2011 г. шофьорът на Сърджан Керим, тогавашен директор на издателя \"Медиа принт груп\" (чиито издания като  \"Дневник\" и \"Утрински весник\" спряха да излизат ), бе хванат със 750 хил. евро в Ункария, скрити в шише в багажното отделение на служебен автомобил на път за Австрия. Телевизия А1, която вече не излъчва, тогава публикува бележка от унгарските власти, пуснали превозното средство, макар да намерили парите. Будапеща потвърди случая, но отказа да обясни защо автомобилът е пропуснат. Сътрудничеството продължава и след падането от власт. Груевски се оттегли като премиер на 1 януари 2016 съгласно споразумение с посредничеството на ЕС, а Орбан открито правеше изказвания в негова подкрепа. Тогава дойде и пикът на кампанията срещу Сорос от все още доминиращите във властта консерватори, която после Орбан поведе в Унгария като глобална акция. Орбан същевременно помага на Груевски в кампанията за местните избори в края на 2017 г. с посещение в Македония, а ВМРО-ДПМНЕ се възползва от протегнатата ръка, за да разпространява фалшиви новини. След 8 месеца  сътрудници на Орбан купуват  телевизия \"Алфа\" и компанията, издател на четени сайтове като \"Курир\" - някога собственост на роднини на важни функционери от ВМРО-ДПМНЕ. Каква е причината за тази инвестиция остава неизвестно.", "date": "2018.11.21", "title": "Как Орбан и Груевски станаха приятели"}
{"url": "https://www.dnevnik.bg/sport/2018/11/21/3348513_provali_li_se_mok_v_misiiata_otnovo_da_privlicha/", "text": "Огромни разходи, публично недоволство и липса на печалба – защо все по-малко градове искат да са домакини на олимпийски игри? Олимпийските игри са най-голямото спортно шоу в света, но интересът към домакинство на форума спада. Преди дни в Калгари се проведе референдум за кандидатурата на канадския град за домакин на зимните олимпийски игри през 2026 г. Жителите на града  гласуваха против , което отново поставя на дневен ред неудобния за МОК въпрос, свързан с организирането на най-големия спортен форум. По-рано през годината своите кандидатури оттеглиха и Сион, Грац и Сапоро. Най-големият проблем пред потенциалните градове домакини е огромният бюджет, който се изисква за организирането и провеждането на игрите. Всяка олимпиада в последните 50 години е надхвърлила първоначалния си бюджет, като най-ярък е примерът на Сочи. Там планираният бюджет беше 10 милиарда долара, но накрая общата сума беше пет пъти по-висока. Затова още преди четири години  МОК разработи т.нар. Agenda 2020 . Комитетът прие промени за по-евтини олимпиади с по-гъвкави спортни програми. Но има ли резултат? На кръстопът Олимпийските игри са на кръстопът и е важно накъде ще поеме движението. Актуален е въпросът дали игрите ще продължат да съществуват в досегашния си вид след толкова много оттеглени кандидатури в последните години. Олимпийските игри през 2004 г., които се проведоха в Атина, бяха последните, които привлякоха голям интерес. Тогава желание за домакинство имаха 11 града. Игрите през 2024 г. бяха обект на интерес от само два града - Париж и Лос Анджелис ( ). Икономистът Андрю Зимбалист смята, че огромният бюджет за организирането на игрите е главната причина за намаляващия интерес. \"В днешно време олимпийските игри се нуждаят от 35 различни спортни съоръжения, олимпийско село, чиято цена варира от 1.5 до 3 милиарда долара. Също така имат нужда от инфраструктура за медиите и телевизионната продукция, която лесно би достигнала половин милиард долара. Има нужда и от допълнителна инфраструктура и транспорт между всички тези места\", посочи той пред Си Ен Ен. Професор Бент Флайвбйерг, който е изучавал бюджетите на игрите от десетилетия насам, подкрепя това твърдение. \"Тенденцията е бюджетите да се покачват с всяка следваща олимпиада, което кара правителствата да бъдат по-предпазливи относно харченето на твърде много пари. За провеждането на олимпийски игри е необходим мултимилиарден бюджет, който се отнася само към чисто спортния аспект на игрите. Не трябва да се забравят и парите, които трябва да бъдат вложени в развиването на инфраструктурата, като например подобряване на транспортните системи\", обясни той. Флайвбйерг дава отговор и на въпроса защо игрите стават все по-скъпи. \"Хората искат да направят най-голямото шоу. Има съревнование, което кара всеки домакин да се опита да проведе най-добрите олимпийски игри досега\", продължи специалистът. \"Липсата на опит също допринася към покачващите се разходи. Повечето градове, които се кандидатират, никога не са провеждали подобен форум или, ако са го правили, то е било толкова отдавна, че опитът им вече не може да бъде приложен\", завърши Флайвбйерг. Изпълнителният директор на МОК Кристоф Дюби признава, че \"стойността на игрите е притеснителна\". \"Според мен е нужно всички да се опитаме да сведем разходите до една здравословна граница\", заяви той. Желанието на МОК е повече градове, които вече разполагат с инфраструктура и стадиони, да се кандидатират. Защото, от една страна, е скъпо да се изгражда нова инфраструктура, а, от друга, е спорно каква ползва ще има от нея. Най-пресният пример са игрите в Рио 2016, където голяма част от съоръженията са занемарени. Постоянно домакинство Професор Андрю Зимбалист смята, че планът \"Аgenda 2020\" е добър на хартия, но прилагането му на практика може и да не донесе желаните резултати. \"Чрез този план МОК се опитва да направи домакинството на олимпийски игри отново интересно. Моделът за кандидатиране е малко по-смислен в момента, отколкото преди да се въведе\", смята той. Зимбалист е привърженик на идеята да бъдат избрани два града, които да са постоянни домакини - един за летните и един за зимните игри. \"Ние вече имаме град, който би могъл да бъде постоянен домакин на летните олимпийски игри – Лос Анджелис. Там няма нужда от строежи. Те разполагат с инфраструктурата, транспортната мрежа, защото това е вторият най-голям град в държавата и столица на забавлението.\" За момента МОК не гледа с добро око на идеята, но с намаляването на кандидатите един ден може и да няма друг избор. Даниел Ритербанд, който работи в маркетинговите отдели на олимпийските игри в Лондон и кандидатурата на Будапеща за 2024 г., смята, че игрите могат да имат положителен ефект върху по-малките градове. \"Според мен бъдещето на игрите се крие в малките градове с 1 милион жители, където олимпиадата би трансформирала града. Обществената подкрепа е ключова, защото видяхме, че без нея провеждането на игрите е невъзможно\", коментира той. По думите му провеждането на олимпиада трябва да бъде част от 20-годишен план за устойчиво развитие. \"Стъпките за развитие чрез построяването на съоръженията и определянето на идея как те биха били използвани след форума трябва да бъдат изяснени много преди подаването на кандидатура. Нужна е и полза за хората от гледна точка на работни места. Независимо дали става въпрос за дългосрочни или краткосрочни договори.\" Ритербанд добави: \"Домакинството на олимпийски игри е най-големият повод за гордост, който една държава може да има. Само вижте реакцията на хората в Лондон. Те бяха наистина щастливи, че най-големият спортен форум в света се провежда в града им\". Изборите за домакин на игрите през 2026 г. ще се проведат на 23 юни 2019 г. В началото на курса кандидатите бяха седем, но след отпадането на Калгари останаха само два града - шведската столица Стокхолм и обединената италианска кандидатура на Милано и Кортина д'Ампецо. Остават и въпросите пред МОК.", "date": "2018.11.21", "title": "Провали ли се МОК в мисията отново да привлича кандидати за олимпийски игри"}
{"url": "https://www.dnevnik.bg/zelen/2018/11/21/3344714_zabavena_evroporuchka_planira_nabljudenie_na_divi/", "text": "Общо 18 млн лв. -  на тази цена  в продължение на 6 месеца предимно през зимата пратеници на терен ще анализират и проучват състоянието на птици, животни и местообитания в България за целите на националното докладване по двете директиви за защитената европейска природозащитна мрежа \"Натура 2000\". Това е резултатът от обявена и забавена с две години  обществена поръчка  по оперативната програма \"Околна среда\" (ОПОС) на Изпълнителната агенция към Министерството на околната среда и водите (МОСВ). За нея се разбра от писмо на неправителствената организация \"Коалиция За да остане природа в България\", внесено в екоминистерството. В него с аргументи за нереалистични срокове през неподходящ сезон за теренна работа върху биоразнообразието, съмнения за обективността на избора на изпълнителите и данни за некачествени доклади при предходния мониторинг на \"Натура 2000\" природозащитниците възразяват срещу изпълнението на поръчката. Екокоалицията призовава да се преустанови сегашната процедура, защото би била безсмислено харчене на пари за некачествени данни. Освен това апелира при повторно обявяване на поръчка министерството да предвиди срокове за мониторинг на терен през активния за природата сезон, да осигури възможност за сравнителни наблюдения на видовете и местообитанията им в поне две поредни години и да възложи работата на експертните институти на БАН - Националния природонаучен музей (НПМ) и Института за биоразнообразие и екосистемни изследвания (ИБЕИ). Освен до екоминистерството сигналът на коалицията \"За да остане природа в България\" е изпратен и до еврокомисаря по околната среда, до Европейския парламент и до българската прокуратура. До момента ведомството на Нено Димов не е отговорило на изпратените преди седмица писмени въпроси на \"Дневник\" по темата. Наблюдения над дивата природа през зимата Докладването от страните - членки на ЕС, за видовете в \"Натура 2000\" на тяхна територия се изисква от две европейски директиви - за местообитанията и за птиците. Целта е да се оцени ефективността на мерките за опазване на европейското природно наследство и те да се актуализират. Процедурата за избор на изпълнител, осигуряващ изследвания на терен и анализ на данните, е започната през  август 2016 г.  по Закона за обществените поръчки. Изборът е приключен едва през октомври 2018 г.  след серия обжалвания и промени  на обявената процедура. Към момента той се обжалва, а сроковете за предаването на докладите на Европейската комисия са   (за \"Натура\" - зоните за местообитания) и   (за защитените зони за птици). Заради забавянето теренната работа ще трябва се извърши през зимата - период, който е неактивен за дивата природа. Освен природозащитници учени също коментират, че такава работа освен активен сезон за наблюдения изисква и по-дълги срокове, за да е възможно сравнение и коректна оценка на данни между годините, които да дадат основа за анализ и достоверни заключения. Полевият мониторинг с единични посещения на част от зоните през един кратък период, и то зимен, няма да даде възможност да се съберат данните, които отразяват реалното състояние на защитените видове и местообитания и дават основа за анализ, а такава е целта на задължителното периодично докладване. Ползата от безпроблемни местообитания Според данните в писмото на коалиция \"За да остане природа\" първото за България и единствено досега докладване за \"Натура 2000\" е имало доказани грешки. Извършено е през 2013 г. с еврофинансиране  от 15 434 393 лева . Според екокоалицията при този проект правителството не е осигурило контрол върху мониторинга и не е подложило докладите за местообитанията и за птиците на обществено обсъждане. Работили на терен при предния мониторингов проект изследователи казаха пред \"Дневник\"  че при него също теренната работа не е обхванала целия пролетно-лятно-есенен сезон, което може да предизвика съмнения в заключенията. Освен това данните не обхващат цялата територия на защитените зони, което е донякъде особеност на използваните методики за теренна работа, но отчасти се дължи и на кратките срокове за нея. Учени, участвали като външни експерти по докладването от 2013 г., коментираха за \"Дневник\"  че са извършвани проверки от министерството и регионалните му инспекторати както на теренната работа, така и на докладите. Оценките от мониторинга са проверявани и от трета, специално наета за това фирма. Въпреки тези проверки обаче неправителствени организации твърдят, че контролът не е бил ефективен и финалните документи са представили пред Европейската комисия много видове и местообитания със субективно \"подобрен\" природозащитен статус в резултат от натиск на възложители към изпълнители и без обществено обсъждане. Контролът на данните се затруднява и от това, че те не са публично достъпни за обсъждане и реакции, въпреки че са продукт от обществена поръчка, изтъкват и неправителствени, и академични експерти. Учени и природозащитници допускат натиск за \"повишаване на оценката\" за работата на България по защитата на \"Натура 2000\". С това донякъде се крият реални проблеми - например актуалните и към момента закъснения с обявяването на някои от защитените зони, липса на заповеди и планове за управление за почти всички зони по Директивата за местообитанията, липса на органи, отговорни за управлението и контрола на \"Натура 2000\". Криенето на по-неблагоприятния статус на видове и местообитания обаче има и сериозни последици. То прави невъзможно в бъдеще да бъдат планирани и финансирани мерки за подобряване на състоянието им, тъй като те вече са докладвани като \"безпроблемни\". Такъв е случаят с местообитанията дюни и дъбови гори. Според Катерина Раковска от WWF целта на изкривяването на данните е да се улеснят задължителните оценки за съвместимост с целите на зоните от \"Натура 2000\" за спорни проекти. \"Ако видовете и местообитанията са документирани с благоприятно природозащитно състояние – лесно ще се позволява развитие на всякакви проекти, защото се предполага, че доброто състояние гарантира устойчивост на природата към външни влияния.\" Кой ще изследва \"Натура\" Процедурата през 2018г. е  спечелена от фирми , които са консултанти-администратори. Според природозащитниците те имат известен опит в управлението, но нямат капацитет за природонаучни изследвания, а разчитат основно на външна научна експертиза и имат сериозни проблеми с разработените от тях продукти. Учени, които са наемани от фирмите като външни изпълнители по проекти, коментират, че тъй като през последните години екоминистерството сключва с тези фирми множество договори, свързани с \"Натура 2000\", те въпреки липсата на експертиза изграждат фирмена автобиография \"на хартия\", която им дава предимство в следващи обществени поръчки. Като възложители на експертната работа фирмите имат инструменти за натиск върху продуктите, които учените разработват за тях. В консорциума ДЗЗД \"ЕНВИМОН\", спечелил обществената поръчка за докладване за \"Натура\" зоните за местообитания, участва фирмата \"Портфолио проджект мениджмънт\". Според данни на екокоалицията тя има 1 служител през август 2018 г. Фирмата е член и на консорциума, разработил  за 4 млн. лв.  все още неприетия актуализиран план за управление на Национален парк \"Рила\". Той е върнат от министерството за преработка с множество забележки за неизпълнения по договора. При процедурата за докладване за зоните за птиците пък е спечелил консорциум, оглавяван от фирмата \"Дикон груп\". Според описанието на сайта й фирмата не разполага с експерти биолози, а наема консултанти на граждански договори  Компанията може да се похвали с  няколко поръчки на МОСВ , свързани с мрежата \"Натура 2000\" от 2011 г. досега. Извършила е картирането на няколко лота за видове и местообитания през 2013 г. -   от докладването към ЕК. Като доказателство за тези грешки екокоалицията изтъква, че след подаването от държавата на националните доклади и в хода на европейското им обсъждане Европейският тематичен център за биоразнообразие (European Topic Centre on Biological Diversity)  коригира някои от оценките  на видовете и местообитанията, подадени от българското правителство през 2013 г. Отново \"Дикон груп\" създава стратегия за мрежата Натура 2000\", която към момента все още не се прилага. Тя е автор на нефункциониращата Национална приоритетна рамка за действие (НПРД) за \"Натура 2000\". И досега българските зони от европейската природозащитна мрежа в голямата си част нямат заповеди за обявяване, планове за управление и напълно липсват органи, отговорни за управлението им. Консорциум с участието на \"Дикон груп\" печели и процедурата за \"Актуализация на НПРД и провеждане на кампании за повишаване на подкрепата и разширяване на знанията за управление на мрежата Натура 2000 в България\" - т.е. е била избрана да редактира създадената от самата нея преди 5 години НПРД, която според възложителя се нуждае от поправки. Учени от БАН или други експерти Сигналът на коалиция \"За да остане природа в България\" е придружен от апел в бъдеще БАН да извършва постоянен и дългосрочен мониторинг на биоразнообразието на България. Мотивите за това са, че два от институтите на академията на науките (Институтът за биоразнообразие и екосистемни изследвания и Националният природонаучен музей при БАН) работят от десетилетия по тези теми и е икономически по-целесъобразно именно те да извършват тези дейности като част от своите научни програми. Институтите на БАН в сътрудничество с други академични институции, занимаващи с биологично разнообразие, биха осигурили и научна валидизация на получената информация чрез публикуване на крайните резултати в рецензирани научни списания. По този начин България би гарантирала извършването на изключително качествен мониторинг на своето биоразнообразие на много по-ниска цена.", "date": "2018.11.21", "title": "Забавена европоръчка планира наблюдение на диви животни посред зима за 18 млн. лв."}
{"url": "https://www.dnevnik.bg/evropa/2018/11/21/3348901_kak_dubrovnik_stana_jertva_na_sobstvenata_si_hubost/", "text": "Когато става дума за туризъм, надхвърлящ възможностите на един град, Дубровник обикновено се споменава редом с Венеция и Барселона, отбелязва \"Зюддойче цайтунг\" и добавя, че растящото благосъстояние и поевтиняващите възможности за пътувания до всички краища на света превръщат подобни места в отрицателни примери. Защото най-предпочитаните туристически дестинации неизменно стават жертва на собствения си успех. А огромният приток на туристи влошава с времето и качеството на самите туристически услуги. След края на югославските войни местните хора не можеха да си представят, че един ден тук отново ще пристигат туристи. В началото на новия век следите от войната и от тежкото земетресение, разрушило през 1996 част от Дубровник, все още бяха ясно забележими. Днес е друго: в наши дни 80% от жителите на Дубровник се препитават именно от туризъм, друга индустрия в региона няма. Само че браншът се разрасна крайно хаотично, което в крайна сметка влоши качеството на живота в града. \"Нашият град вече не ни принадлежи\" И не е само това: градската инфраструктура просто не е в състояние да задоволи потребностите на милионите хора, посещаващи Дубровник. Има само една тясна ивица земя между морето и хълма Сърдж, защото Старият град, който представлява плетеница от средновековни тесни улички, е обявен за пешеходна зона. Това превръща пътуването из града в истинско изпитание, пише \"Зюддойче цайтунг\" и добавя: \"Местните хора висят с часове в задръствания, закъсняват за работа, дори колите на спешната медицинска помощ трудно си пробиват път. Радиото и телевизията редовно осведомяват жителите на града за пристигащите круизни кораби и ги предупреждават да си останат вкъщи по време на най-големите задръствания в пиковите часовe. Корабите плащат солидни такси за правото да акостират, което е добре за държавния бюджет, но туристите, пристигащи с тях, не оставят почти никакви пари в града.\" \"Парите отиват другаде, а проблемите остават\", казва Марин Кръстулович, управител на Стария град. \"Магазините със стоки от първа необходимост изчезват, а на тяхно място никнат магазини за сувенири. Богати чужденци изкупуват къщи и апартаменти и ги дават под наем, а това неизменно води до повишаване на наемите. Да не говорим за мръсотията, шума и транспортния хаос. Нашият град вече не ни принадлежи\", казва Кръстулович с горчивина. \"Всички гонят само печалбата\" ЮНЕСКО дори заплаши наскоро, че ще извади Дубровник от списъка на световното културно наследство. А това би означавало не само загуба на имидж, но и край на субсидиите за Стария град. Експерти на ЮНЕСКО са изчислили, че историческата част на града има капацитет да поеме не повече от 8 хил. души наведнъж. А дори и след активния летен сезон градът посреща по около 10 хил. души на ден. През портата на Стария град всеки ден преминават около 100 автобуса с туристи, към тях трябва да прибавим и многобройните автобуси, с които пристигат пътниците от круизните кораби. А паркинги няма. Едно време жителите на Дубровник обичаха да се разхождат край морето, младежите скачаха от една висока скала край градските стени. Сега всички тези места са превзети от масите на барове и ресторанти. \"Това е абсурдно: ние сме морски хора, а нямаме достъп до морето. Едно време общественото пространство принадлежеше на всички, хората се познаваха и си помагаха, а сега всички гонят само печалбата\", казва Кръстулович.", "date": "2018.11.21", "title": "Как Дубровник стана жертва на собствената си хубост"}
{"url": "https://www.dnevnik.bg/skorost/2018/11/21/3349136_chast_ot_magistrala_hemus_shte_bude_zatvorena_dnes_za/", "text": "Част от магистрала \"Хемус\" ще бъде затворена днес. От 11 до 15 ч. ще бъде ограничено движението край Ябланица, между 74-ти и 79-и км, съобщиха от Агенция \"Пътна инфраструктура\". Затварянето на аутобана се налага заради строителството на новия участък от автомагистралата. В 4-часовия интервал движението ще се пренасочва по пътя Ботевград – Ябланица.", "date": "2018.11.21", "title": "Част от магистрала \"Хемус\" ще бъде затворена днес за 4 часа"}
{"url": "https://www.dnevnik.bg/sport/2018/11/21/3349158_naiki_shte_investira_144_mln_dolara_na_kitaiskiia/", "text": "Американската компания за производство на спортни стоки \"Найки\" е готова да инвестира 144 милиона долара на китайския пазар за  електронни спортове , твърди Lanxiong Sports. Според информацията сумата е за петгодишно партньорство с виртуалния шампионат League of Legends Pro League. Със споразумението \"Найки\" ще стане официален доставчик на дрехи, обувки и артикули за всички играчи и официални представители в първенството. През октомври американската компания направи силен ход към засилване на влиянието си в електронните спортове с подписването на спонсорски договор с китайската звезда Дзиан \"Узи\" Дзъхао. Наскоро 21-годишният състезател се появи в рекламна кампания с баскетболиста Леброн Джеймс. Интересът към електронните спортове продължава да придобива все по-големи размери. Много спортни състезания по света като НБА, Формула 1, ФИФА, УЕФА и някои футболни първенства съзряха възможност за доходоносен бизнес със създаването на виртуални шампионати.", "date": "2018.11.21", "title": "\"Найки\" ще инвестира 144 млн. долара на китайския пазар за електронни спортове"}
{"url": "https://www.dnevnik.bg/kultura/2018/11/21/3348909_glasut_na_glinata_otbeliazva_100-godishninata_ot/", "text": "Над 50 различни керамични съда на известната художничка керамичка Йова Раевска ще бъдат представени в Националния етнографски музей днес от 17.30 ч.. \"Гласът на глината\", както е името на изложбата, ще бъде открита по повод 100-годишнината от рождението на покойната авторка и ще представи някои известни, но и непоказвани досега творби в общо пет зали на първия етаж на бившия Княжески дворец.  В деня на откриването ще бъде представен и луксозен каталог с архивни снимки от живота ѝ и кадри на творбите от изложбата, допълват организаторите. Посетителите ще могат да видят не само различни предмети, сред които пъстри вази, купи и чинии, но и два портрета на Раевска. Единият е рисуван от художника Златю Бояджиев, а другият - от сина ѝ Крас Горин, емигрирал в САЩ през 60-те години. Неговата дъщеря Ейми Горин Чапман, която е родена зад океана през 1970 г., е и основен инициатор на изложбата. Помагат й директорът на Института за етнология и фолклористика с Етнографски музей доц. Петко Христов и изкуствоведът доц. Виолета Василчина. В детските си години Чапман успява да съхрани връзката с баба си с редица посещения в страната. Много след смъртта на авторката през 2000 г. тя открива на вилата им в Драгалевци творби, които не е виждала по-рано, и решава да ги обедини в изложба. Йова Раевска е родена в Троян през 1918 г. и работи активно близо 40 години - от 40-те до 80-те години на миналия век. С нестандартни цветове и форми, както и с изцяло нов подход към глината, тя придава различен облик на познатата до този момент керамика. Благодарение на експериментирането ѝ с различни техники, изработените от нея предмети са високо ценени от изкуствоведи, колекционери и ценители. \"Нейните произведения са част от българското културно наследство и пример за следващите генерации творци. Успешната комбинация на традиция и модерност откроява едно от основните послания на експозицията, а именно да бъдем смели в изкуството и живота\", казва доцент Христов. Освен върху съдовете тя оставя почерка си и в декорацията на входния хол на Министерския съвет в София и капитела на ЦУМ. Изложбата може да бъде видяна от 21 ноември до 27 януари 2019 г. в Националния етнографски музей.", "date": "2018.11.21", "title": "\"Гласът на глината\" отбелязва 100-годишнината от рождението на Йова Раевска"}
{"url": "https://www.dnevnik.bg/sviat/2018/11/21/3349284_turciia_moje_da_poiska_razsledvane_na_oon_za/", "text": "Турция не е изцяло удовлетворена от степента на сътрудничество, която получава от Саудитска Арабия за убийството на Джамал Хашокжи, и може да поиска то да бъде официално разследвано от ООН, ако контактите й с Рияд навлязат в задънена улица. Това заяви във Вашингтон турският външен министър Мевлют Чавушоглу след среща с американския си колега Майк Помпейо, предаде \"Ройтерс\", цитирана от БТА. Чавушоглу съобщи, че Турция е предоставила на САЩ най-новата си информация за убийството на Хашокжи, и повтори позицията на Анкара, че трябва да се изясни кой е заповядал убийството на журналиста. Турция също така е предала на САЩ списък на 84 души, които иска да бъдат екстрадирани заради връзките им с ислямския духовник Фетхуллах Гюлен, когото Анкара обвинява в организирането на опита за държавен преврат през 2016 г. Чавушоглу уточни, че е предал този списък след телефонен разговор между президентите Тръмп и Ердоган. Закупуването на руски противоракетни системи С-400 от Турция е приключена сделка, която не може да бъде анулирана, заяви турският външен министър. Той обаче добави, че Анкара се нуждае от още въоръжение и предпочита да го купи от САЩ. \"Сегашната сделка е приключена и не мога да я анулирам. Нужни са обаче още (оръжия) и предпочитам да купувам от съюзниците си\", каза Чавушоглу. Държавният секретар на САЩ Майк Помпейо заяви, че е обсъдил с Чавушоглу разширяването на взаимодействието между Вашингтон и Анкара по актуални въпроси, както и необходимостта от по-активни усилия за мирно решаване на кризата в Сирия под егидата на ООН, предаде ТАСС.", "date": "2018.11.21", "title": "Турция може да поиска разследване на ООН за убийството на Джамал Хашокжи"}
{"url": "https://www.dnevnik.bg/bulgaria/2018/11/21/3349289_kratki_novini_jelezoputnata_liniia_mejdu_blagoevgrad_i/", "text": "Милка Панчева става зам.-председател на Върховния административен съд Тя беше беше предложена за поста от шефа на ВАС Георги Чолаков, след като Надежда Джелепова беше избрана за конституционен съдия. Милка Панчева има повече от 30 години стаж като съдия, над 20 години от които са във ВАС. Завършила е \"Право\" в СУ \"Климент Охридски\". Същевременно днес Пленумът на ВАС по предложение на Чолаков му е определил 20% натовареност, както и да участва в разглеждането на дела в петчленни състави. Освен това е бил намален процентът на натовареност на председателите на отделения – от 60% на 40 на сто. Търсят се нови 14 следователи и 1 спецпрокурор  Прокурорската колегия обяви конкурс за назначаване на 14 нови следователи и 1 спецпрокурор. След обнародване на решението в Държавен вестник, желаещите да работят в специализираните органи ще имат 14-дневен срок да подадат документи. Задължителното условие е поне 8 години юридически стаж. Съдът не видя пречка новото дело срещу Емил Милев - Крокодила да започне  В разпоредително заседание спецсъдът реши, че няма пречка делото срещу Емил Милев-Крокодила и двама участници в организираната и ръководена от него престъпна група да започне по същество. От задържането си на 11 януари 2018 г. Милев е в ареста. Тримата са предадени на съд и за въоръжен грабеж на 30 декември 2008 г. в магазин в столичния кв. \"Лагера\", разчитайки на голяма печалба преди новогодишната нощ. Според прокуратурата те са атакували магазина в тъмни дрехи, с маски на лицата, бронежилетки с надпис \"Полиция\" и въоръжени с автомат \"Калашников\" и пистолети. Целта им е била да симулират полицейска акция, за да избегнат в началото съпротива на охранители и служители. След това вързали с белезници охранителите и събирали всички служители в едно помещение. Взели 193 024 лева от трезора.  Милев е подсъдим и за магистрални грабежи. Кабинетът събира всички структури на антикорупционната комисия в една сграда  Правителството събира всички структури на Комисията за противодействие на корупцията и за отнемане на незаконно придобитото имущество (КПКОНПИ) в една сграда. С днешно решение кабинетът предостави на комисията части от сграда на пл. \"Света Неделя\" 6, които досега бяха под управлението на МВР. Целта е структурите, които се вливат в комисията с влезлия в сила Закон за противодействие на корупцията и за отнемане на незаконно придобитото имущество да бъдат преместени на едно място. В управата на Сребърния фонд влизат нови членове  На основата на ротационен принцип в управата на Сребърния фонд от 2019 г. влиза Васил Велев, председател на Асоциацията на индустриалния капитал в България. Той заменя Людмила Векова. Заради настъпила персонална промяна в Министерството на финансите поради дългосрочен отпуск на титуляра на длъжността директор на дирекция \"Държавен дълг\" Милена Бойкова, със същото решение за член на Управителния съвет на Фонда е определена Петя Кузева, която е настоящият директор на дирекцията. Кабинетът похарчи 300 хил. лв. за военни паметници Правителството одобри 300 хил. лв. допълнителни разходи в бюджета в полза на 60 общини, където да се изградят военни паметници. Много общини, чрез Областните комисии \"Военни паметници\" и индивидуално, отправяли до Министерството на отбраната предложения за ремонт, възстановяване, изграждане и довършване на военни паметници. След разглеждане от компетентната дирекция в Министерството на отбраната на многобройните предложения, са избрани такива, за които има готовност да бъдат реализирани в кратък срок, се казва в съобщение на правителството. България и Румъния ще проучват нуждата от нови мостове на Дунав Направеният досега анализ показва многократно нарастване през последните години на автомобилния трафик през Дунав мост Русе - Гюргево, както и на търговския обмен по коридор от основната Трансевропейската транспортна мрежа \"Рейнско-Дунавски\", се посочва в решение на правителството, с което е одобрена позиция за разговори с Румъния по темата. В него се посочва, че сегашният мост при Русе е остарял и не може да се разшири капацитетът му. Прокуратурата настоява за ефективна присъда на условно осъден съдебен изпълнител Прокуратурата в Шумен протестира присъдата, с която частният съдебен изпълнител Асен Тонев беше признат за виновен за длъжностно присвояване на 243 073 лв. от кредитори и длъжници и укрити данъци в особено големи размери, но получи условна присъда от 2 години и 10 месеца. Държавното обвинение обаче настоява Тонев да влезе в затвора за 5 години, след като квалифицира случая като \"особено тежък\". Никой не иска да оглави апелативната спецпрокуратура Няма нито един желаещ да оглави Апелативната специализирана прокуратура, информира  news.lex.bg . Срокът за подаване на документи изтече в понеделник. Това е втората процедура за избор на ръководител на институцията. При първия опит се явиха двама кандидати - градският прокурор на София Емилия Русинова и следователят Бойко Атанасов. Русинова обаче се отказва от надпреварата по лични причини. А Атанасов не получи подкрепата на прокурорската колегия. Постът е вакантен от средата на март, когато Даниела Попова подаде оставка по лични причини. Предстои откриването на трета процедура за избор. Майка и дете бяха блъснати на пешеходна пътека в Пловдив Инцидентът е станал около 8.20 ч. тази сутрин в кв. \"Южен\" в Пловдив между улиците \"Талев\" и бул. \"Никола Вапцаров\", съобщава БНТ. 43-годишна жена и тригодишното ѝ дете са настанени в болница. Лекият автомобил \"Ситроен\", блъснал майката с детето, е бил шофиран от 27-годишна жена. Това е втори подобен случай в Пловдив за един месец. Автобус от градския транспорт помете майка с бебе в количка пак на пешеходна пътека на кръстовище в ж.к. \"Тракия\" на 18 октомври. Детето остана невредимо, но жената претърпя няколко операции и дълго време ще се възстановява.", "date": "2018.11.21", "title": "Кратки новини: Търсят се нови 14 следователи и 1 спецпрокурор"}
{"url": "https://www.dnevnik.bg/sport/2018/11/21/3349290_stanimira_petrova_sushto_e_s_otneta_akreditaciia_na/", "text": "Българската боксьорка Станимира Петрова е отстранена от световното първенство в Ню Делхи. Международната федерация (AIBA) отне акредитацията на бившата световна шампионка след шумния скандал от последните дни. Петрова обвини съдиите в корупция, но според AIBA думите ѝ не са подкрепени с доказателства. Българката загуби от индийката Соня Чахал в двубой място в четвъртфиналите в категория до 57 кг, но след мача от щаба ѝ останаха силно недоволни. Това  доведе до отстраняване на треньора Петър Лесов . На Чахал беше дадена победа по точки с 3:2 (29:28, 28:29, 29:28, 28:29, 29:28), след като реферите от Великобритания и Киргизстан присъдиха победа за Петрова, но тези от Австралия, Канада и Куба предпочетоха Чахал. \"Петрова направи неверни и подвеждащи твърдения, свързани с официални лица на AIBA\", заяви изпълнителният директор Том Виргетс. По думите му поведението на българката е \"неприемливо и неспортсменско\".", "date": "2018.11.21", "title": "Станимира Петрова беше отстранена от световното по бокс след обвинения в корупция"}
{"url": "https://www.dnevnik.bg/evropa/2018/11/21/3349291_germanski_ministur_predizvika_nedovolstvo_s_priziv_da/", "text": "Призив на германския министър на здравеопазването Йенс Шпан Германия да отложи присъединяването си към пакта на ООН за миграцията предизвика реакции в средите на Християндемократическия съюз (ХДС) на канцлера Ангела Меркел и правителството, предаде ДПА, цитирана от БТА. Шпан, за когото се смята, че има относително малки шансове  да замести Меркел  като партиен лидер след конгреса на ХДС през декември, каза пред неделното издание на многотиражния вестник \"Билд\", че по пакта са необходими още консултации. \"Всички въпроси трябва да бъдат обсъдени и да получат отговор; в противен случай това бързо ще ни засегне политически. Ако се наложи, ще подпишем по-късно\", твърди Шпан. Призивът предизвика недвусмислен коментар от правителството. \"Германското правителство стои зад пакта\", каза правителственият говорител Щефан Зайберт. По думите му кабинетът е убеден, че глобално предизвикателство като миграцията може да бъде овладяно само чрез глобални и многостранни мерки, а отделни подходи на национални правителства ще стигат до задънена улица. Ветеранът от ХДС Норберт Рьотген, председател на комисията по външна политика към Бундестага, отхвърли позицията на Шпан. Според него отлагането на подписа ще покаже \"двойна липса на лидерство, което Германия не може да си позволи\", а пактът на ООН е \"изключително важна стъпка на международната общност да формулира принципите за третиране на мигрантите\". Министърът на икономиката Петер Алтмайер, също представител на ХДС, изрази изненада по повод позицията на здравния министър. По думите му преди повече от седмица консервативните депутати в Бундестага са обсъждали въпроса в продължение на три часа. \"Имаше много голямо мнозинство, че не трябва да се поддаваме на популистките сили\", каза Алтмайер пред националния телевизионен канал Цет Де Еф. Глобалният пакт за безопасна, организирана и законна миграция на ООН бе одобрен по принцип през юли т.г. от всички страни, членки на ООН, без САЩ. Преди това Европа бе заляна от най-големия след Втората световна война приток на мигранти, бягащи от конфликти и мизерия в Близкия изток, Африка и другаде. Споразумението цели намаляването на негативните фактори, съпътстващи миграционните процеси, защитата и интеграцията на мигрантите и повишаването на достъпа до регулирана миграция. Документът предизвика опасения у няколко страни от Европейския съюз, като Хърватия,  Австрия ,  България ,  Чехия ,  Унгария ,  Естония  и  Полша  вече обявиха, че няма да подпишат, припомня ДПА. Вчера Израел също заяви, че няма да подпише документа. Малко по-късно австралийски министри казаха, че пактът не е в националния интерес и затова Австралия няма да го подпише. Според изявление, подписано от премиера Скот Морисън, вътрешния министър Питър Дътън и външната министърка Марис Пейн, пактът \"не прави адекватно разграничение между хората, които влизат незаконно в Австралия, и тези, които идват в Австралия по подходящ начин\".", "date": "2018.11.21", "title": "Германски министър предизвика остри реакции с призив срещу пакта на ООН за миграцията"}
{"url": "https://www.dnevnik.bg/na_put/2018/11/21/3348312_fotogaleriia_prez_imperiiata_na_inkite_-_rakchi/", "text": "Истински предизвикателство е да стигнеш до Raqchi (на кечуа, официалния език на инките). За целта смело трябва да минеш през прохода Рая – някакви си 4335 м. Андите са жестоки планини, които смачкват човека буквално, но неописуемо красиво приключение е да се \"усетят\" и видят.", "date": "2018.11.21", "title": "Фотогалерия: През империята на инките - Ракчи"}
{"url": "https://www.dnevnik.bg/evropa/2018/11/21/3349293_italianskata_policiia_konfiskuva_osem_mafiotski_vili/", "text": "Италианските власти конфискуваха осем луксозни незаконно построени вили на мафиотски клан при акция в Рим, в която участваха над 600 полицаи, предаде \"Ройтерс\". Кметът  Вирджиния Раджи , която наблюдаваше операцията срещу фамилията Казамоника, заяви, че до края на годината имотите ще бъдат разрушени. \"Днес е исторически ден за град Рим и за римляните. Слагаме край на години на беззаконие и изпращаме категорично послание на клана Казамоника\", каза Раджи. Представителят на Движение \"Пет звезди\" бе критикувана, че не прави нищо,  за да разчисти столицата , припомня агенцията. След като години наред действаше в сянка, през 2015 г. фамилията Казамоника влезе във фокуса на общественото внимание с пищната погребална церемония на един от кръстниците й. Хеликоптер изсипа листенца от рози над опечалените, а по парапетите на една от градските базилики бяха закачени плакати с текст: \"Завладяхте Рим, сега завладейте Рая!\". Фамилията е свързвана с престъпна дейност в югоизточните квартали на Рим от няколко десетилетия, но именно погребалната церемония предизвика бурни реакции сред политиците, които поискаха да бъдат предприети широкообхватни законови действия срещу клана, отбелязва \"Ройтерс.\" През юли 33 негови представители бяха арестувани при акции в луксозни имоти с изобилие от позлатени огледала, мраморни скулптури на животни и екстравагантни луксозни мебели. Раджи заяви, че някои от конфискуваните вили са построени в райони, които представляват интерес от археологическа гледна точка. По думите й някои от къщите дори включвали цели елементи от историческия акведукт \"Феличе\" - градски водопровод от 16 век. Вицепремиерът Матео Салвини обеща да се включи в събитията, когато булдозерите започнат да разрушават вилите. \"Купонът свърши!\", каза той вчера, когато посети командната зала на операциите на полицията. /БТА", "date": "2018.11.21", "title": "Италианската полиция конфискува осем мафиотски вили при акция в Рим"}
{"url": "https://www.dnevnik.bg/evropa/2018/11/21/3349295_es_blokira_100_mln_evro_za_moldova_zaradi_opaseniia_za/", "text": "Европейският съюз ще спре помощ от 100 милиона евро за Молдова поради опасения за демокрацията и заради бавния темп на реформите в страната, предаде \"Асошиейтед прес\". Ръководителят на делегацията на ЕС в Молдова Петер Михалко каза вчера, че средствата ще бъдат замразени отчасти в резултат на кметските  избори в молдовската столица  през юни, които бяха обявени за недействителни. Михалко призова също молдовските власти да се борят с корупцията и щателно да разследват изчезването на 1 милиард долара от банките на страната преди парламентарните избори през 2014 г. Той определи парламентарните избори догодина като важна проверка за Молдова, която ще получи замразените финанси, ако постигне напредък. През 2014 г. Кишинев подписа с ЕС споразумение за асоцииране - първата стъпка към членство в съюза. /БТА", "date": "2018.11.21", "title": "ЕС блокира 100 млн. евро за Молдова заради опасения за демокрацията"}
{"url": "https://www.dnevnik.bg/evropa/evropeiski_parlament/2018/11/21/3348255_momchil_nekov_za_mandata_na_evroparlamenta/", "text": "  - Големите предизвикателства пред ЕС бяха Брекзит, миграцията, борбата с популизма и ролята на ЕС на глобалната сцена. Това са темите, които доминират в дневния ред на Европарламента и днес. Предизвикателство бе да осигурим на европейските граждани ефективни решения посредством един силен и сплотен Европейски съюз, защото нито една европейска страна самостоятелно не може да се конкурира със САЩ, Китай, Индия или Русия. Най-голямата трудност пред ЕП е евроскептицизмът, който се дължи в голяма степен на дезинформацията, която цари. Някои политици се опитват да принизят ЕС до орган, който определя формата на краставиците, но в същото време разчитаме на ЕС да задава курса на големите политики, като например политиката на сближаване, общата селскостопанска политика. Като евродепутат се старая да свеждам политиките до хората и те да разберат смисъла от това да сме членове на ЕС. Като трудност мога да отбележа и икономическото възстановяване на Европа, което се случи през тези години и е факт. - Последно проучване на \"Евробарометър\", измерващо обществените нагласи спрямо ЕС, показва, че европейците са настроени положително към членството на страните им в съюза и го подкрепят. Всъщност нивото на подкрепа за ЕС сега е най-голямо от близо четири десетилетия, което означава, че европейските граждани подкрепят политиките и посоките, избрани от ЕС. 67% са убедени, че държавата им печели от членството си в ЕС, а 50% са заинтересовани от предстоящите евроизбори. На европейско ниво се притесняваме за спада на гласоподавателите сред младите хора, което според мен ще е основен проблем на предстоящия вот. ЕС гради бъдеще за тях, те трябва да изберат модела на съюза, който е важен за тях. Навсякъде в Европа хората искат промяна - искат сигурна работа, искат справедливост и перспектива за по-добър живот. Изправени сме пред нови форми на национализъм и популизъм, които печелят територия из цяла Европа. За съжаление обаче те имат тенденция да рушат това, което е в името на доброто за европееца. Очакват ни интересни европейски избори през 2019 г. Според мен те ще са и най- важните европейски избори за парламент до момента, защото те ще са показателни за това каква Европа искаме ние, европейците, на фона на всички тези вълни на национализъм, глобална конкуренция и несигурност. - О, да, несъмнено! Като пример мога да дам битката, която спечелихме срещу двойния стандарт при храните. Европейският съюз ще предприеме мерки срещу двойното качество на продуктите на единния пазар, за да няма двойни стандарти при храните и другите потребителски продукти между държавите от Западна и Източна Европа. Това е исторически момент, защото от десетилетия сме свидетели на подобна дискриминация. Предният ЕП за съжаление не успя да промени този ракурс. Радвам се обаче, че до месеци ще имаме вече и конкретно законодателство, което е в интерес на българските граждани. Успяхме да задвижим и процедура по спиране на нелоялни търговски практики по веригата на доставките на храни. Това е важно за производителите, които най-често биват потърпевши от натиска на големите прекупвачи или вериги. Преборихме се и с геоблокирането за това българите да не са дискриминирани при пазаруване онлайн и да могат да се възползват от същите цени, промоции и оферти като западновропейците. Издействахме подкрепа за пчеларския сектор и увеличение на парите за националните програми по пчеларство. Поведохме и борба с фалшивия вносен мед в ЕС.", "date": "2018.11.21", "title": "Момчил Неков за мандата на европарламента: Големият успех е срещу двойния стандарт при храните"}
{"url": "https://www.dnevnik.bg/bulgaria/2018/11/21/3349302_parite_ot_kasata_na_tomov_da_sa_dostigali_do/", "text": "В момента няма доказателства парите,  намерени в банкова касета на бившия главен секретар  на Държавната агенция за българите в чужбина (ДАБЧ) Красимир Томов, да са достигали до определени политически сили или лица. Това коментира изпълняващият функцията на временен ръководител на специализираната прокуратура Димитър Петров в ефира на \"Нова телевизия\". \"Нашите данни са, че само Томов е имал достъп до този сейф. Затова считаме, че сумите са съхранявани там. По отношение на въпроса дали суми са вървели към политическа сила или лица към този етап няма такива доказателства, поради което считам, че не трябва да се прави такава политическа спекулация\", заяви той. Над 400 хил. лв. бяха намерени в банкова касета на бившия главен секретар на Държавната агенция за българите в чужбина. Той е един от задържаните по време на акцията в агенцията и е обвинен като част от схема за издаване на документи за българско гражданство. Петров добави, че главният секретар е декларирал само 60 хил. лв. спестявания. Освен него  сред задържаните е и шефът на агенцията за българите в чужбина  - Петър Харалампиев. Държавното обвинение твърди, че арестуваните са издавали нерегламентирано български документи срещу пари. \"Намерените пари в сейфа на Томов биха могли да бъдат свързани с работата му в агенцията и с обвиненията, които са повдигнати за участие в организирана престъпна група\", добави временният ръководител на специализираната прокуратура. По думите му има доказателства, като това ще бъде конкретизирано в обвинението на съответните лица. Събраните доказателства към настоящия момент според нас са безспорни.", "date": "2018.11.21", "title": "Прокуратурата: Парите от касата на агенцията за българите в чужбина не са достигали до политически сили"}
{"url": "https://www.dnevnik.bg/razvlechenie/2018/11/21/3349307_roburt_de_niro_i_greis_haitauur_se_razdeliat_sled/", "text": "Известният американски филмов актьор, режисьор и продуцент Робърт де Ниро и съпругата му актрисата и филантроп Грейс Хайтауър се разделят след повече от 20 години брак, потвърди \"Холивуд рипортър\". 75-годишният Де Ниро и 63-годишната Хайтауър сключват брак през 1997 г. и имат две деца - син на 20 години и дъщеря на 6. Двамата са се разделяли и преди. През 1999 г. Де Ниро подава молба за развод, но пет години по-късно двамата обновяват обетите си. Това е втори брак за известния актьор. Преди това е женен 12 години за Даян Абът, от която също има две деца. От връзката си преди това с Туки Смит има още две деца. За Хайтауър това е първи брак. Според изданията \"Пийпъл\", \"Холивуд рипортър\" и TMZ двамата не живеят заедно от известно време. Де Ниро, който е един от най-уважаваните актьори в САЩ и носител на две награди \"Оскар\", винаги се е опитвал да държи семейството и личния си живот извън светлините на прожектора. Миналия месец той влезе в заглавията като един от критиците на президента на САЩ Доналд Тръмп, които получиха съмнителните пакети с бомби в тях. Нито едно от изпратените устройства не експлодира, а мъж от Флорида бе арестуван и е пред съдебен процес.", "date": "2018.11.21", "title": "Робърт де Ниро и Грейс Хайтауър се разделят след над 20 години брак"}
{"url": "https://www.dnevnik.bg/politika/2018/11/21/3349323_debatut_za_vmianata_na_simeonov_premina_v_proceduri_po/", "text": "Дебатът в парламента по  смяната на вицепремиера Валери Симеонов с началника на кабинета му Марияна Николова  минава в спорове за процедури между ГЕРБ и БСП. Депутатите излязоха в 15-минутна почивка, в която заседава председателският съвет на парламента. Предстоеше гласуване, но след почивката бе обявено, че макар и да е бил закрит, дебатът ще продължи. Заседанието днес започна с кворум от 129 души и в отсъствието на премиера Бойко Борисов и вицепремиера Валери Симеонов. В залата са другите заместници на министър-председателя Томислав Дончев, Красимир Каракачанов и Екатерина Захариева, както и повечето министри от кабинета. \"Мотивите за оставката на Валери Симеонов трябва да станат ясни от устата на министър-председателя. Каним го настоятелно да дойде в залата. Отсъствието му е неуважение към конституцията, българското общество и демокрацията\", обяви депутатът от \"БСП за България\" Валери Жаблянов. Зам.-председателят на парламента Емил Христов от ГЕРБ обяви, че ще предаде на Борисов. От името на премиера рокадите в кабинета представи заместникът му Красимир Каракачанов.Той прочете факти от биографията на Марияна Николова, сред които, че е юрист и че е работила в Националната електрическа компания. \"Недопустимо ли е малкият коалиционен партньор да представя промените в кабинета\", обяви социалистът Иван Иванов. Колегата му Драгомир Стойнев направи изказване, в което каза: \"От властта трябва да си тръгне цялото правителство. Симеонов си отива, но и остава. На негово място идва поредният заместител\". Председателстващият заседанието Емил Христов от ГЕРБ закри дебатите, тъй като нямаше други желаещи за изказване. От ДПС предложиха да има разделно гласуване на оставката на Симеонов и на избора на нов вицепремиер, а от ГЕРБ възразиха. Преди гласуването на искането на ДПС от ГЕРБ поискаха поименна проверка, след която всички министри напуснаха парламентарната зала. Лидерът на БСП Корнелия Нинова предупреди Христов, че ще последва съдбата на бившия председател на Народното събрание Димитър Главчев, ако отнема думата на депутати от левицата. Той си подаде оставката, която беше поискана от БСП, след като  отстрани лидера на социалистите Корнелия Нинова от заседание. Поименната проверка приключи с кворум от 141 депутати. При четенето се видя, че лидерът на \"Атака\" Волен Сидеров не е в пленарната зала. В залата не бяха и част от депутатите от \"БСП за България\" и ДПС. Предложението на ДПС за разделно гласуване не бе прието. Зам.-председателят на ГЕРБ Цветан Цветанов призова Емил Христов да бъде коректен и да не дава думата повече на никого, след като е закрил дебатите. От БСП възразиха, а след това в кулоарите на парламента Цветанов уточни, че ГЕРБ не отказва премиера да дойде, но той имал задължения заради заседанието на Министерския съвет. Лидерът на \"Воля\" Веселен Марешки обяви, че БСП нарушават правилника. Стигна се до няколко обяснения дали е имало желаещи да се изкажат и кога. \"Направихте артистичен мним жест след закриването на дебата\", каза Данаил Кирилов от ГЕРБ.", "date": "2018.11.21", "title": "Дебатът за смяната на Симеонов минава в процедури по воденето и в отсъствието на Борисов"}
{"url": "https://www.dnevnik.bg/sviat/2018/11/21/3349315_interpol_izbra_koreec_za_prezident_sled_kritiki_kum/", "text": "Интерпол избра за свой президент корееца Ким Чен-ян с гласуване, на което руснакът Александър Прокопчук се очертаваше като фаворит, съобщи международната организация в \"Туитър\". На заседание от годишния конгрес на Интерпол в Дубай Ким, досегашен вицепрезидент за Азия (Прокопчук заема същата длъжност за Европа), получи достатъчно гласове. Преди няколко дни в. \"Файненшъл таймс\" писа, че Прокопчук е фаворит за длъжността. Съединените щати и други западни страни обаче се опасяваха, че ако руснак бъде избран, той ще използва длъжността, за да злоупотребява със системата на червените бюлетини за разправа с критици на президента Владимир Путин. Проблемът произтичаше от самата кандидатура на Прокопчук, който някога оглавяваше бюрото на Интерпол в Москва и често се възползваше от международните заповеди за арест за руски граждани. Парламентът на Литва вчера дори прие решение, с което да напусне Интерпол, ако Прокопчук бъде избран. Русия, която подкрепяше Прокопчук, предупреди САЩ след писмо на сенатори, което Кремъл  определи като \"намеса в избора\"  за шеф на Интерпол. Говорителят на президента Путин Дмитрий Песков заяви, че подобни действия на западни държави са опит руският кандидат да бъде дискредитиран. Гласуването за нов шеф на Интерпол се наложи заради  изчезването  и последвалия арест на Мън Хунвей. Бившият президент бе задържан при посещение в Китай заради  разследване  за подкуп. След избора Ким, който временно управляваше международната организация, ще довърши мандата на Мън, който изтича след две години.", "date": "2018.11.21", "title": "Интерпол избра кореец за президент след критики към фаворита от Русия"}
{"url": "https://www.dnevnik.bg/evropa/evropeiski_parlament/2018/11/21/3349326_shte_uspee_li_es_da_spre_vunshnite_opiti_za/", "text": "Европейският съюз бе предупреден за потенциални опити за манипулиране на европейските избори от чужбина, защото атаките от хакери и кампаниите за \"фалшиви новини\" са реален риск. Какво планира Брюксел, за да се справи със заплахите? EurActiv Германия разказва. Ще опита ли Русия да навреди на изборите за Европейски парламент през май 2019 г.? Този въпрос тегне над Брюксел, където предизборните кампании бавно започват. \"Не трябва да сме наивни: има такива, които искат да дестабилизират европейските избори, и техните инструменти са сложни\", предупреди зам.-председателят на Европейската комисия Франс Тимерманс. Миналата седмица по време на пленарното си заседание Европейският парламент също обсъди въпроса. Сред евродепутатите имаше ясен консенсус, че ще бъдат направени опити за манипулиране на изборите. \"Основната заплаха е Русия\", коментира чешкият евродепутат Павел Теличка (АЛДЕ). В Европейския съвет обаче, изглежда, въпросът все още не се назовава по име. Германският евродепутат Дейвид Макалистър (Европейска народна партия) също подчерта, че опитите за всяване на недоверие и за намеса в демократичния процес на ЕС са \"абсолютно неприемливи\". По думите на еврокомисаря по правосъдието Вера Йоурова скандалът с \"Кеймбридж аналитика\" е бил шок за демократичната система. През септември Европейската комисия предложи цял пакет с мерки срещу кампаниите за дезиформация или атаките върху изборната инфраструктура. На първо място, трябва да се създаде \"мрежа за изборно сътрудничество\", в която държавите членки да свързват отговорните за изборните въпроси, защитата на данните и прилагането на закона институции. През парил комисията организира събитие за обмен на опит между държавите членки. Още такива срещи ще се състоят през януари и април 2019 г. В същото време трябва да бъде подобрена прозрачността в онлайн предизборните кампании. Според еврокомсиията в бъдеще в политическите реклами трябва да се уточнява коя партия или група стои зад тях и кой критерий за избор е използван за показването им. Ако е необходимо, държавите членки трябва да могат дори да налагат санкции. Освен това партии, които нарушават правилата за защита на данните по време на предизборните кампании, трябва да предадат до 5% от годишния си бюджет. Предвижда се да се създаде и специален център за инвестиции в областта на киберсигурността. Това са част от серията мерки, представени от еврокомисията през септември 2017 г. за борба с растящия проблем. Продължава да съществува и проблемът с \"фалшивите новини\", който безпокои служители на ЕС и политици. Според говорител на Европейския парламент европейските въпроси са като цяло малко познати и затова е лесно да се даде на хората фалшива информация за ЕС. Еврокомисията създаде комисия за фалшивите новини и поддържа  уебсайт  за фалшиви медийни публикации. Според някои екsперти обаче мерките няма да донесат желания ефект. Те смятат, че усилията на ЕС да се справи с дезинформацията са твърде малки в сравнение с руските инвестиции в точно такива кампании. Освен това комисията избягва да отправя директни критики към Русия.", "date": "2018.11.21", "title": "Ще успее ли ЕС да спре външните опити за манипулиране на евроизборите"}
{"url": "https://www.dnevnik.bg/sviat/2018/11/21/3349342_v_belgiia_nazriava_pravitelstvena_kriza_zaradi_pakta/", "text": "Белгийското правителство се изправя пред възможна криза заради съпротивата на партията мандатоносител Нов фламандски алианс (НФА) срещу споразумението на ООН за миграцията, съобщават местни медии. НФА заяви, че е против споразумението, но през септември Белгия подкрепи текста от трибуната на Общото събрание на ООН. Неназовани правителствени източници коментират, че сега има две възможности - или страната да изпълни обещанието си и да подкрепи споразумението на срещата в Маракеш през декември, или НФА да напусне правителството. Националистите от НФА - най-голямата белгийска партия - изразяват опасения, свързани със съдържанието на текста на споразумението. Според тях засега са недостатъчно ясни определенията за \"незаконна миграция\", за \"преселници, прокудени от промените в околната среда\", както и за \"семейно събиране\". Според източниците в правителството Белгия ще подпише документа, за да не бъде възприемана като страна под влиянието на крайната десница и която изменя поведението си с предизборни цели. Държавният секретар по убежището и миграцията Тео Франкен (НФА) уточнява, че още в началото на годината на среща в София в хода на българското председателство на Съвета на ЕС е изразил тревогите от текста на подготвеното споразумение. До днес е известно, че няколко държави отказват да подкрепят споразумението на ООН. Сред тях са Австралия, Полша, Израел, Унгария, Естония. Възможно е подкрепа да не бъде получена и от Германия. Европейската комисия вчера отбеляза, че споразумението е съставено с участието на всички държави, от които се очаква да бъде подписано. /БТА", "date": "2018.11.21", "title": "В Белгия назрява правителствена криза заради пакта на ООН за миграцията"}
{"url": "https://www.dnevnik.bg/politika/2018/11/21/3349357_volen_siderov_ne_se_podpisal_pod_predlojenieto/", "text": "Лидерът на \"Атака\" и председател на парламентарната група \"Обединени патриоти\" Волен Сидеров не е подписал предложението Марияна Николова, която досега беше началник на кабинета на подалия оставка вицепремиер Валери Симеонов (НФСБ, Обединени патриоти), да поеме от него вицепремиерския пост. Това съобщи в кулоарите на парламента председателят на парламентарната група на ГЕРБ Цветан Цветанов. Цветанов призова да се попита Волен Сидеров защо не го е направил и подчерта, че не коментира взаимодействието между коалиционните партньори пред медиите. Помолен да коментира предупреждението на премиера Борисов от преди близо месец, че коалицията ГЕРБ - \"Обединени патриоти\" \"ще се счупи\" при оставката на Симеонов, Цветанов отговори: \"Сега имаме друга хипотеза\". На въпрос дали \"Обединените патриоти\" са имали представител на председателския съвет в Народното събрание по време на прекъсване на заседанието, поискано от опозицията, Цветанов отговори отрицателно. \"Имаме пълно съгласие по всички теми, които бяха подложени на гласуване\", добави той с пояснението, че съгласието е по това да се проведе дебат. Цветанов изрази надежда, че депутатите от \"Атака\" ще подкрепят Николова. Запитан защо премиерът и лидер на ГЕРБ Бойко Борисов отсъства от парламента при гласуването на смяната в кабинета, зам.-председателят на най-голямата политическа партия обясни това с провежданото по същото време заседание на Министерския съвет. Вчера  на коалиционен съвет  партньорите на Симеонов не са се съгласили с номинацията му, но той е държал на нея, твърдят участници в разговора. Според БНТ са били дискутирани и други имена, но тъй като те са били на депутати, се е появил спор, свързан с това кой влиза на техните места. Най-недоволен от предложенията се оказа лидерът на \"Атака\" Волен Сидеров, който напусна Министерски съвет около два часа преди края на коалиционния съвет. Пред сградата на Министерския съвет, отказвайки да спре за коментар пред журналистите, ходейки той обяви, че коалицията е стабилна, а премиерът Бойко Борисов ще реши кой да бъде вицепремиер на мястото на Валери Симеонов. В крайна сметка така и стана. До смяната на вицепремиер се стигна след продължили 26 дни протести на майки на деца с увреждания и хора, които ги подкрепят, срещу изказване на Валери Симеонов, нарекъл ги \"кресливи жени с уж болни деца\", а  парламентарната опозиция заплаши да бойкотира работата на Народното събрание , докато той не си тръгне. Представители на първата политическа сила ГЕРБ и самият премиер Бойко Борисов пък дълго време твърдеше, че Симеонов не може да бъде отстранен, защото е лидер на политическа сила, част от управляващата коалиция.", "date": "2018.11.21", "title": "Волен Сидеров не се подписал под предложението Марияна Николова да е вицепремиер"}
{"url": "https://www.dnevnik.bg/sviat/2018/11/21/3349369_prezidentut_na_reno-nisan-micubishi_shte_ostane_oshte/", "text": "Съдът в Токио одобри продължаването с 10 дни на задържането в ареста на ръководителя на автомобилната група \"Рено-Нисан-Мицубиши\" (Renault-Nissan-Mitsubishi Motors) Карлос Гон, смятано от днес до 30 ноември, съобщават японски медии, цитирани от \"Франс прес\" и БТА. . Гон  беше арестуван в понеделник в Токио  по подозрения във финансови злоупотреби. Прокуратурата го обвинява, че с помощта на Грег Кели, един от директорите в алианса, е занижавал доходите си, \"за да декларира по-ниско възнаграждение пет пъти в периода от юни 2011 и юни 2015 година\". Така е била декларирана обща сума от 4.9 млрд. йени (около 37 млн. евро) вместо близо 10 млрд. йени. Задържането в ареста на неговия сътрудник Кели по същото време също е продължено, съобщават медиите. /БТА", "date": "2018.11.21", "title": "Президентът на \"Рено-Нисан-Мицубиши\" ще остане още 10 дни в ареста"}
{"url": "https://www.dnevnik.bg/biznes/2018/11/21/3349352_bulgarite_sa_namalili_putuvaniiata_prez_liatoto/", "text": "През най-активните за туризъм месеци - юли-септември, българите са пътували по-малко от същия период през миналата година, показват данните на Националния статистически институт. Общо 1.9 млн. българи са пътували през периода, като преобладаващата част от тях - 79.8%, са пътували само в страната, 14.8% - само в чужбина, а 5.4% са пътували както в страната, така и в чужбина. В сравнение с година по-рано броят на пътувалите се понижава с 5.5%. Пътувалите само в България са с 8.3% по-малко, тези, отишли само в чужбина, са с 3.1% по-малко, но избралите и двете са се увеличили с 56.8% Очаквано най-много са пътували българите на възраст 25 - 44 години - 844.6 хил., или 44.9% от всички пътували. Във всички възрастови групи преобладава относителният дял на пътуванията в страната, като най-висок е този дял при хората на възраст 65 и повече години - 84.4% от пътувалите в тази възрастова група. При пътуванията в чужбина делът на пътувалите на възраст 15 - 24 години е най-голям - 18% от пътувалите в съответната възрастова група По-голяма част от туристическите пътувания на хората на възраст 15 и повече навършени години както в страната (61.5%), така и в чужбина (78.4%) са били с цел \"почивка и екскурзия\" През третото тримесечие като самостоятелни са били регистрирани 2 297.4 хил., или 87% от общия брой лични пътувания. Относителният дял на самостоятелните пътувания без резервация в страната е 92.7%, а на тези в чужбина - 56.8%.  В структурата на разходите по видове с най-голям относителен дял са разходите за храна както в страната, така и в чужбина - съответно 43.2 и 31.1%.  През третото тримесечие средният разход при пътуване с лична цел на човек на възраст 15 и повече навършени години е 396.52 лв. в страната и 642.28 лв. в чужбина Същевременно разходите на човек за професионално пътуване са средно 182.35 лв. в страната и 1100.70 лв. в чужбина. ", "date": "2018.11.21", "title": "Българите са намалили пътуванията през лятото"}
{"url": "https://www.dnevnik.bg/sport/2018/11/21/3349371_lindzi_von_shte_propusne_nachaloto_na_sezona_zaradi/", "text": "Звездата в алпийските ски Линдзи Вон ще пропусне началото на  последния ѝ сезон в Световната купа . Американката е получила контузия в коляното на тренировка. Тя заяви, че няма нужда от операция, но ще пропусне кръга от  Световната купа  в Лейк Луис. \"Вчера паднах по време на тренировка за супер-Г и ударих коляното си\", каза Вон в \"Туитър\". \"Добрите новини са, че не се нуждая от операция. Лошите са, че няма да се състезавам в Лейк Луис. Това винаги е бил любимият ми кръг от Световната купа и съм изключително разочарована, че няма да участвам тази година\", добави тя. Вон изрази желание да подобри рекорда на Ингемар Стенмарк за най-много победи в Световната купа. Шведът е първи с 86 победи, а американката има 82. Вон завърши публикацията си с: \"Ранена съм, но не съм се отказала\". Контузията на американката е втора за фаворитка в скоростните дисциплини, след като през октомври носителката на малката купа в спускането  София Годжа получи фрактура на глезена . През миналия сезон Вон и Годжа спечелиха шест от осемте проведени спускания в Световната купа. През уикенда в канадския курорт ще се проведат спускане и супер-Г. Следващият кръг е в Бийвър крийк в американския щат Колорадо, след което Световната купа продължава в Европа. ", "date": "2018.11.21", "title": "Линдзи Вон ще пропусне началото на сезона заради контузия"}
{"url": "https://www.dnevnik.bg/razvlechenie/2018/11/21/3349341_na_14_godini_mili_bobi_braun_stana_nai-mladiia/", "text": "Детският фонд на Обединените нации УНИЦЕФ привлече актрисата и модел Мили Боби Браун от хитовия сериал на \"Нетфликс\" Stanger Things като своя най-млад посланик на добра воля. На събитието, провело се в Лондон, 14-годишната звезда се обърна към световните лидери с думите: \"Слушайте ни. Младите са много силни\", съобщи \"Ройтерс\". Браун обяви, че смята да се заеме с проблеми, свързани с образованието, насилието и тормоза, както и че иска да направи всичко възможно децата да чувстват сигурност и да имат достъп до чиста вода. Номинираната за \"Еми\" актриса, която в Stranger Things изпълнява ролята на момиче със специални сили, което се опитва да спаси изчезнало момче, е говорила и в миналото за проблемите с тормоза, а миналата година изтри профила си в \"Туитър\" след серия от изпълнени с омраза и подигравки коментари. Тя сподели, че ще използва платформата си, която включва над 18 млн. последователи в \"Инстаграм\", за да говори от името на милионите деца и млади хора, чиито гласове са били заглушени. Браун бе и най-младата личност в списъка на изданието \"Тайм\" за 100-те най-влиятелни фигури в света. \"Ставайки посланик на добра воля към УНИЦЕФ, споделям титлата с един от моите герои - покойната, великата Одри Хепбърн, която някога е казала: \"Когато порасвате, откривате, че имате две ръце - една да помагате на другите и една да помагате на себе си.\" Точно това смятам да правя и аз\", допълва тя. Мили Боби Браун е родена на 19 февруари 2004 г. в Испания, но е британка. Има трима братя и сестри. През 2013 г. прави актьорския си дебют във филма Once Upon a Time in Wonderland, където играе по-малката Алиса. След това има епизодични роли в \"Модерно семейство\", \"Анатомията на Грей\" и британската поредица Intruders, но истинската слава я застига на 12 години след участието в Stranger Things, чийто трети сезон престои в средата на 2019 г..", "date": "2018.11.21", "title": "На 14 години Мили Боби Браун стана най-младият посланик на добра воля към ООН"}
{"url": "https://www.dnevnik.bg/evropa/2018/11/21/3349372_polsha_otstupi_pred_es_za_spornata_reforma_na/", "text": "Депутати от управляващата в Полша партия \"Право и справедливост\" (ПиС) са изготвили и внесли в Сейма (парламента) законопроект за изменение на закона за Върховния съд, съобщиха днес полски медии, цитирани от БТА. През септември Европейската комисия  предаде Полша на Съда на ЕС  заради промените, направени в работата на Върховния съд. Въведената от консервативното правителство на партията \"Право и справедливост\"  промяна включваше  понижаване на възрастта за пенсиониране на съдиите до 65 от 70 години. От прилагането й над 20 върховни съдии (около една трета от общия им брой) бяха принудени да напуснат въпреки протестите, че изпращането им в пенсия е противоконституционно. Според предложеното изменение съдиите, които са били пенсионирани, могат да продължат работата си в съда, въпреки че пенсионирането им продължава да е в сила, отбелязва \"Ройтерс\". Инициативата е резултат от  решение на Съда на ЕС от 22 октомври , което разпорежда премахване на текстовете в полския закон за пенсионирането на висшите магистрати. Освен това Европейският съд постанови принудително пенсионираните членове на Върховния съд на Полша да бъдат възстановени на постовете си при условията, действащи преди влизането в сила на новия закон. Съдиите в Люксембург наредиха на властите в Полша да не назначават нови съдии на мястото на пенсионираните. Вестник \"Жечпосполита\" публикува основните мотиви на вносителите на законопроекта за изменение на закона за Върховния съд. Сред тях са \"отстраняване на несигурността\" у съдиите кога ще трябва да се пенсионират поради навършени години; \"премахване на влиянието на изпълнителната власт\" върху решенията дали даден съдия може да остане на поста си при навършени години за пенсия; връщане на пенсионната възраст от 70 години за членове на Върховния съд и на Висшия административен съд; и възстановяване на работа на пенсионираните по силата на новия закон съдии във Върховния съд и на Висшия административен съд, включително заемащите ръководни длъжности. Законопроектът, внесен от ПиС, предвижда още върнатите на работа пенсионирани висши магистрати да възстановят сумите, изплатени им като бонуси при оттегляне в пенсия, отбеляза полският вестник. Вчера заместник-председателят на Европейската комисия Франс  Тимерманс заяви, че  Полша не прави нищо във връзка със забележките на Брюксел за нейната съдебна реформа и спазването на върховенството на закона.", "date": "2018.11.21", "title": "Полша отстъпи пред ЕС за спорната реформа на Върховния съд"}
{"url": "https://www.dnevnik.bg/sviat/2018/11/21/3349397_putin_postavi_kraen_srok_za_modernizaciia_na_ruskata/", "text": "Мащабното преекипиране на руските въоръжени сили ще осигури запазване на стратегическия паритет и ще защити Русия от външни заплахи. Това заяви президентът Владимир Путин, цитиран от електронния вестник \"Лента\". \"До 2021 г. делът на модерните оръжия и техника в армията и флота трябва да достигне най-малко 70 на сто\", каза Путин пред участниците в съвещание по военни въпроси в Сочи. По думите му това мащабно превъоръжаване ще даде възможност да бъдат решени всички задачи, поставени на войските. За създаване и серийно производство на въоръжения и военна техника през 2018 г. бяха отпуснати общо почти 1,5 трилиона рубли. Превъоръжаването на армията като цяло следва зададеното темпо. Специално внимание се отделя на разработването на перспективни системи, които ще определят бъдещето на руските въоръжени сили за години напред, отбеляза президентът, цитиран от ТАСС. На 26 октомври Путин нареди да бъде повишено нивото на бойната и оперативната подготовка на руските въоръжени сили. Върховният главнокомандващ прикани армейското ръководство \"да се съобразява изцяло с опита от военните операции в Сирия\". Миналия ноември той заяви, че Русия ще увеличи производството на военна продукция. Путин изтъкна, че за целта трябва да се готвят всички големи частни и държавни предприятия. По думите му способността на икономиката бързо да вдига при нужда обема на отбранителната продукция е сред най-важните условия, гарантиращи сигурността на всяка държава, напомня \"Лента\". /БТА", "date": "2018.11.21", "title": "Путин постави краен срок за модернизация на руската армия"}
{"url": "https://www.dnevnik.bg/bulgaria/2018/11/21/3349414_pomoshtta_za_otoplenie_se_uvelichava_sus_100_lv_za/", "text": "Семействата, на които е отпусната целева помощ за отопление за сезон 2018 – 2019 г., ще получат допълнително по още 100 лв. Това съобщи министърът на труда и социалната политика Бисер Петков след заседанието на Министерския съвет, на което е взето решението. Така най-бедните домакинства ще бъдат компенсирани за поскъпването на тока и парното, поясни министърът. По данни на Агенцията за социално подпомагане близо 210 хил. семейства и самотно живеещи са одобрени да получат подпомагане за отопление. Общата сума е 374.15 лв., а след днешното решение тя ще е със 100 лв. по-висока. Допълнителните 21 млн. лв. са осигурени от бюджета на Министерството на труда и социалната политика и няма да бъдат необходими допълнително пари от централния бюджет, каза Петков. Агенцията за социално подпомагане ще преведе сумите след 12 декември по банковите сметки или чрез пощенските станции в зависимост от предпочитанията на нуждаещите се.", "date": "2018.11.21", "title": "Помощта за отопление се увеличава със 100 лв. за сезона"}
{"url": "https://www.dnevnik.bg/zelen/2018/11/21/3349416_julen_obiavi_che_v_ski_zonata_na_bansko_niama_da_se/", "text": "Всички заведения в ски зоната на Банско от този сезон няма да използват пластмасови изделия, обяви пресконференция от концесионерът \"Юлен\", цитиран от \"24 часа\". На нея е обявено, че тези предмети ще бъдат заменени с такива, които са напълно преработваеми. Тази стъпка била предприета по повод световната битка с пластмасата. Пластмасовите бутилки в заведенията вече ще бъдат заменени със стъклени, а чашите за кафе с картонени. Чиниите за хранене ще са материал, който може да се разгражда 100%. Сламките и бъркалките ще са от бамбук. Освен това стъпкана е обявена като част от \"екологичната стратегия\" на фирмата, заради която от 2012 г. в ски зоната била въведена система за разделно събиране на отпадъците. По думите на Радослав Дурчов от \"Юлен\" от началото на годината в зоната са събрани и предадени над 1.3 тона пластмасови отпадъци. Компанията обяви и въвеждането на нова програма за лоялни клиенти от този зимен сезон. Тя предвижда продажбата на сезонни карти, които стават все по-изгодни за хората, които всяка година карат ски в Банско. За пенсионерите над 75 г. пък се въвежда дневна карта за 1 лев. На същата цена от тази година ще са и картите за инвалиди.", "date": "2018.11.21", "title": "\"Юлен\" обяви, че в ски зоната на Банско няма да се ползва пластмаса"}
{"url": "https://www.dnevnik.bg/sport/2018/11/21/3349415_zamestnik-izpulnitelniiat_direktor_na_bfs_shte_poeme/", "text": "Заместник изпълнителният директор на БФС Павел Колев ще поеме управлението на \"Левски\", съобщи \"Спортал\". Според информация на \"Дневник\" той ще бъде изпълнителен директор на сините от Нова година, след като приключи ангажиментите си във футболния съюз. Колев получава широки правомощия, като първостепенните задачи са да направи реорганизация в управленската структура и да привлече подходящите хора. Неясно към момента е бъдещето на настоящия изпълнителен директор на \"Левски\" Красимир Иванов. Според информацията на \"Дневник\" дългосрочната цел, поставена пред Колев, е клубът да спре да губи пари и да започне да се самоиздържа. Засега той отказва да коментира темата. Поканата към заместник изпълнителния директор на БФС е дошла от собственика на клуба Спас Русев след препоръка от привърженици на отбора. Колев е бивш журналист, а през 2009 г. стана пресаташе на футболния съюз. Той участва в организацията на Евро 2015 за юноши до 17 г., като след добрите оценки беше повишен в заместник изпълнителен директор на БФС. Преди няколко месеца Колев се дипломира в Лимож като магистър в програма за управление на европейския спорт. Назначението му идва в момент, в който се появиха твърдения за структурни промени в \"Левски\" и евентуално влизане на нови акционери и спонсори. Наскоро  Русев отрече, че ще се оттегля от клуба . В последните седмици имаше твърдения, че Васил Божков ще влезе в клуба като акционер или чрез спонсорство. От неговата \"Нове холдинг\" обаче заявиха пред \"Дневник\", че това са спекулации.", "date": "2018.11.21", "title": "Заместник изпълнителният директор на БФС ще поеме управлението на \"Левски\""}
{"url": "https://www.dnevnik.bg/sviat/2018/11/21/3349409_orban_da_obiasni_zashto_gruevski_e_poluchil_bejanski/", "text": "Унгарският премиер Виктор Орбан трябва да даде \"добро обяснение\" защо страната му е дала убежище на бившия му македонски колега Никола Груевски, ако това действително се е случило. Посланието дойде от еврокомисаря за разширяването Йоханес Хан.  Публикацията му в \"Туитър\"  бе първата реакция по случая от европейските институции, откакто Груевски, осъден на две години затвор в Македония, обяви, че е в Будапеща и е поискал политическо убежище. Вчера проправителственият вестник \"Модьор идьок\" и самият Груевски  съобщиха, че молбата е удовлетворена . \"Забелязвам коментарите за решението на Унгария да даде политическо убежище на (Никола Груевски). Ако те се потвърдят, очаквам добро обяснение за причините от Виктор Орбан,\" написа Хан. \"Върховенството на закона остава основен принцип и за страни членки, и за кандидати за членство. Жизненоважно е, за да може Европа да заслужава доверие. Изненадващо е, че Унгария подкрепя европейското членство на Македония, но не я смята за безопасна страна\", допълни Хан в следващата си публикация. \"Модьор идьок\" отбеляза вчера, че според унгарските власти е възможно Груевски да стане жертва на политическо преследване, ако се върне в Унгария. Скопие междувременно обяви, че ще прати заповед за ареста на Груевски до властите в Будапеща. Унгарското правителство обаче изключва възможността за екстрадиция на бившия македонски премиер Никола Груевски в Македония, каза министърът на правосъдието Ласло Трочани.", "date": "2018.11.21", "title": "Орбан да обясни защо Груевски е получил бежански статут, поиска еврокомисията"}
{"url": "https://www.dnevnik.bg/biznes/2018/11/21/3349422_triabva_da_se_vnimava_za_izmamni_saitove_po_vreme_na/", "text": "Онлайн потребителите трябва да внимават за неизвестни и \"кухи\" сайтове по време на Черния петък на 23 ноември, предупреждава Главна дирекция \"Борба с организираната престъпност\", става известно от съобщение до медиите. Въпросните сайтове често рекламират и популяризират своята дейност дори чрез фейсбук и са наскоро регистрираната интернет страница. За историята на всеки сайт може да се провери в платформи като  www.centralops.net .", "date": "2018.11.21", "title": "Трябва да се внимава за измамни сайтове по време на Черния петък, предупреждава ГДБОП"}
{"url": "https://www.dnevnik.bg/photos/2018/11/21/3349322_snimka_na_denia_chaikite_i_ribariat/", "text": "Чайки са наобиколили лодката на рибар в река Ямуна в Ню Делхи, Индия", "date": "2018.11.21", "title": "Снимка на деня: Чайките и рибарят"}
{"url": "https://www.dnevnik.bg/sviat/2018/11/21/3349437_okolo_85_hil_malki_deca_moje_da_sa_umreli_ot_glad_v/", "text": "Предполага се, че около 85 хил. деца под петгодишна възраст може би са умрели от глад и болести след избухването на гражданската война в Йемен през 2015 г., заяви международната хуманитарна организация \"Спасете децата\", цитирана от \"Асошиейтед прес\" и БТА. Тази \"консервативна\" оценка се основава на средната смъртност при т.нар. тежко остро недохранване, което според ООН е засегнало повече от 1.3 млн. деца, откакто водената от Саудитска Арабия коалиция започна военни действия срещу йеменските бунтовници хуси през март 2015 г. \"На всяко дете, убито от бомбите и куршумите, се падат десетки, които умират от глад, а това е напълно предотвратимо\", заяви директорът за Йемен на \"Спасете децата\" Тамер Киролос, като добави, че децата, които умират по този начин, са подложени на неописуеми страдания. Войната в Йемен и предприетата от Саудитска Арабия блокада причиниха най-тежката хуманитарна криза в света, а между 8 и 10 млн. души са изложени на риска да гладуват. Според Световната здравна организация близо 10 000 души са убити в Йемен след влизането в конфликта на предвожданата от Саудитска Арабия коалиция, но правозащитни организации твърдят, че е възможно броят на жертвите да е много по-голям. Войната в Йемен, който и преди конфликта беше една от най-бедните държави в света, изправи страната на ръба на глада и според ООН провокира една от най-тежките хуманитарни кризи в историята. Помощ от участниците във войната Оценката на \"Спасете децата\" дойде само ден след като двете основни сили в коалицията срещу бунтовниците, Саудитска Арабия и Обединените арабски емирства, обявиха, че отпускат помощ от 500 млн. долара за застрашените от глад йеменци. Всяка от страните ще даде по 250 милиона долара помощи за повече от 10 млн. жители на Йемен, които имат нужда от храна, заяви пред журналисти в Рияд Абдула Рабия, генерален директор на Центъра за хуманитарна помощ \"Крал Салман\". Рабия уточни, че средствата ще бъдат изпратени на служби на ООН и местни и чуждестранни неправителствени организации в Йемен. Саудитска Арабия, ОАЕ и Кувейт вече отпуснаха 1.25 млрд. долара в рамките на плана на ООН за хуманитарна помощ за Йемен за тази година, припомня \"Франс прес\". Решението идва на фона на международен натиск за край на войната, който се усили след убийството на саудитския журналист Джамал Хашокжи в Истанбул.", "date": "2018.11.21", "title": "Около 85 хил. малки деца може да са умрели от глад в Йемен за три години"}
{"url": "https://www.dnevnik.bg/bulgaria/2018/11/21/3349335_krasimir_mazgalov_sudiia_medii_suzdavat_ochakvaniia/", "text": "Докладът на Европейската комисия за България е изненадващо положителен, но констатацията за  влошена медийна среда  трябва да буди безпокойство. Този коментар направи в предаването \"Тази сутрин\" по Би Ти Ви Красимир Мазгалов, съдия от Софийски градски съд и новоизбран член на Управителния съвет на Съюза на съдиите в България (ССБ). Той обърна внимание, че такава констатация Европейската комисия прави за първи път в мониторингов доклад по отношение на която и да е държава и този факт би трябвало да бъде притеснителен. Във връзка с тази тема в доклада на ЕК той отбеляза, че определени медии създават предварителна настройка и очаквания в обществото точно какво трябва да каже съдът и какво да бъде решението по определени дела, които са добили известност в медийното пространство. \"И когато след това очакванията не се оправдаят и решението на съда се различава от така създадената предварителна настройка в обществото, същите медии подемат кампания лично срещу съдията или съдебната система като цяло, говорейки, че съдията е зависим или е взел решение под натиск\", подчерта Мазгалов. През последните седмици в някои медии се появиха обвинения към съда заради оправдателната присъда на подсъдимите за рухналата сграда на ул. \"Алабин\", която отне живота на две млади жени. Същевременно в публикациите липсваше преглед как са си свършили работата цялата верига органи за установяване на нарушенията преди да дойде редът на съдебната власт, нито как е проведено разследването и колко време е продължило. Решението на съда - по което и да е дело - зависи от доказателствата, които са събрани, което не е в прерогативите на съда, припомни съдията азбучното правило на правосъдието. \"Цялата отговорност се прехвърля на съда и на съдията, а установяването, разследването и вземането на съдебното решение зависи от много други органи и лица по веригата\", добави Мазгалов. Конкретното дело е продължило 12 години, но от тях 10 години е траяло досъдебното производство, след което делото е продължило в съдебната фаза 2 години. \"Като се има предвид обемът на материалите и сложността на казуса, две години за съдебната фаза не е дълъг срок\", уточни той. Красимир Мазгалов подчерта наред с това, че делото е приключило само на първа инстанция, няма влязло в сила решение и не е редно да бъде коментирано.", "date": "2018.11.21", "title": "Красимир Мазгалов, съдия: Медии създават очаквания какво да реши съдът"}
{"url": "https://www.dnevnik.bg/bulgaria/2018/11/21/3349391_spored_cacarov_agenciiata_za_bulgarite_v_chujbina_ne/", "text": "Държавната агенция за българите в чужбина (ДАБЧ) е генератор на корупционни практики и не трябва да участва в процеса по кандидатстване за българско гражданство. Това мнение в лично качество заявява главният прокурор Сотир Цацаров в интервю за в.\"24 часа\". Очаква се утре той да гостува и в \"Шоуто на Слави\". Цацаров казва, че няма да коментира  разследването в ДАБЧ , защото вече са били оповестени достатъчно факти. Според него обаче няма нужда агенцията за участва в процедурата по придобиване на българско гражданство, която може да се осъществява само между правосъдното министерство и президентството. Казва също, че тази промяна би била лесна, стига на ДАБЧ да не се гледа като на \"апетитна част от коалиционно споразумение\". ­ \"Ще си позволя едно лично мнение относно тази агенция. В този вид с тези правомощия, свързани с придобиване на гражданство от българи, живеещи в чужбина, агенцията сама по себе си е генератор на корупционни практики. Това е нещо подобно на \"Автомобилна администрация\" ­ И моят въпрос е ­защо е необходимо изобщо тази агенция да участва в процеса по кандидатстване за българско гражданство? Има Закон за българското гражданство, има Закон за българите, живеещи извън Република България... Достатъчно е тези процеси да се развиват между Министерство на правосъдието и президент. Ако има такава агенция, нека тя се занимава само с дейности като образование, култура и подпомагане на сънародниците ни навън, но не и с каквито и да е административни дейности, свързани с придобиване на българско гражданство. Това не е толкова трудно осъществимо, защото статутът на ДАБЧ се определя с постановление на Министерския съвет. Това не е и толкова невъзможно, стига на ДАБЧ да не се гледа като на апетитна част от коалиционно споразумение\", казва Цацаров. ­  Катастрофата край Своге и убийството в Русе Главният прокурор напомни, че  разследването за катастрофата в Своге , взела живота на 19 души, работи по три основни направления - поведението на шофьора на автобуса, изпълнението на задълженията на фирмата превозвач и състоянието на пътя. \"Досега има доказателства за виновно поведение на водача, който е обвиняем. Автобусът не бе преминал задължителния технически преглед към момента на произшествието, но Готови са заключенията на експертизите за състоянието и начина на изпълнение на пътната настилка, както и за състоянието и якостта на мантинелата. Събран е значителен обем документи относно предишни произшествия и множество констатации и сигнали за опасен път. В кратък период от време предстои решение на наблюдаващите прокурори относно привличане към наказателна отговорност и на други лица. Ще си свършим работата по това дело. Тя не може да върне загиналите, но справедливост и възмездие трябва да има\", коментира Цацаров. ­ Във връзка с  убийството на телевизионната водеща Виктория Маринова в Русе  главният прокурор казва, че при разпитите обвиняемият е направил признания и относно осъщественото изнасилване. Допълва, че в момента се извършва съдебно­психиатрично изследване на обвинения Северин Красимиров. Цацаров имал всички основания да смята, че разследването ще приключи в срок. ­  Искането за снемане на шест депутатски имунитета В началото на месеца  главният прокурор поиска имунитета на шестима депутати . По думите на Цацаров с това не е търсен \"някакъв пропаганден ефект\". \"Напротив, прецених, че точно такъв ефект би се постигнал, ако шест искания се внасят ден след ден в рамките на седмица.\" Във връзка с критиката от \"Воля\" и БСП, че исканите имунитети на Веселин Марешки и Елена Йончева са с политическа цел, Цацаров заяви: \"Когато делото влезе в съд, ще стане ясно дали искането относно г­-н Марешки и неговите колеги е свързано с политическата му дейност и с позицията, която заема парламентарната група на \"Воля\" при едно или друго гласуване в Народното събрание. Мисля, че яснота по този въпрос ще внесат показанията на свидетелите ­ собственици на аптеки, спрямо които е бил упражняван натиск за \"търговско преподчиняване\". Така стоят нещата и с народния представител Елена Йончева\". Главният прокурор обясни, че сигналът срещу Йончева е подаден от политически ѝ опоненти, но \"може ли това да обоснове непредприемане на проверка по него\". Допълни, че прокуратурата е действала по същия начин и по сигнала, подаден от нея с твърдения за злоупотреби при изграждането на граничната ограда. \"По него е възложена проверка на ДАНС и според представения подробен доклад е налице значително и необосновано завишаване на проектните стойности на граничното съоръжение, което е довело и до нереално високо заплащане на договорените строителни работи. Последва образуване на досъдебно производство и назначаване на експертиза, която в момента се работи и в трите области ­ Бургас, Ямбол и Хасково. Ако експертите потвърдят изводите в доклада от предварителната проверка на ДАНС, обяснява главния прокурор.  Евродокладът Главният прокурор, който досега неведнъж е заявявал, че евромониторингът над България трябва да отпадне, коментира  последния доклад от 13 ноември,  като сега признава \"безспорната роля на механизма за сътрудничество и проверка за реформира у нас\". По думите му ролята му в съдебната власт е конституционната реформа, разделянето на ВСС на съдийска и прокурорска колегия, измененията в Наказателно-процесуалния кодекс (НПК). Тези промени главният прокурор определя като такива \"в правилна посока, които са резултат на политическа воля, на наши усилия, но и на действието на Механизма за сътрудничество и проверка като стимул\". \"И трябва да признаем още, че промяната в тона на периодичните доклади ­ от общи констатации към конкретни препоръки, дори и изисквания, е от огромно значение за темпа на реформите у нас\", заявява още Цацаров.", "date": "2018.11.21", "title": "Според Цацаров агенцията за българите в чужбина не трябва да участва в процеса за гражданство"}
{"url": "https://www.dnevnik.bg/sport/2018/11/21/3349438_razpadnal_se_lednik_otloji_nachaloto_na_ekspediciiata/", "text": "Началото на експедицията на  Петър Стойчев  в Антарктида е отложена с няколко дни заради разпаднал се ледник, съобщиха от екипа на плувеца. Заради това са се появили огромни парчета ледени късове на мястото на старта. Носителят на рекордните 11 световни купи в плувния маратон заедно с още 15 състезатели от 9 държави пети ден са на Южния полюс, очаквайки началото на  плувния маратон . Това ще е първото организирано състезание по плуване в ледените води на Антарктида.  Водите на Антарктида са единственото място, където българинът все още не е плувал. Целта му е да измине един километър, каквато е основната дисциплина в леденото плуване. \"Със сигурност състезание ще има, в момента се правят нови изчисления за мястото на старта. Успях да измеря температурата на водата. Точно минус 1.4 градуса. На въздуха е минус 3.7 по Целзий, но постоянно духа силен вятър.\" Плувецът добави, че е в добро здраве и очаква състезанието. Стойчев изрази възхищението си от природата.", "date": "2018.11.21", "title": "Разпаднал се ледник отложи началото на експедицията на Петър Стойчев в Антарктида"}
{"url": "https://www.dnevnik.bg/sport/2018/11/21/3349452_mbape_i_neimar_poluchiha_travmi_i_donesoha/", "text": "Двама от основните нападатели на ПСЖ - Килиан Мбапе и Неймар, получиха контузии в мачовете на националният си отбори. Това донесе притеснения в клуба им седмица преди важното домакинство на \"Ливърпул\" в Шампионската лига. Мбапе падна лошо на дясната си ръка след съприкосновение с вратаря на Уругвай Марин Кампана. \"Петлите\" спечелиха с 1:0. По-лека изглежда травмата Неймар, който се контузи по време на приятелската среща с Камерун. Той беше сменен в седмата минута, след като усетил болки в слабините при опит за изстрел. Лекарят на националния отбор Родриго Ласмар заяви, че травмата е на адуктора и не изглежда тежка. Въпреки това ще е необходимо футболистът на ПСЖ да мине през скенер, за да се постави точната диагноза.  \"Благодаря на всички, които ми изпратиха пожелания за бързо възстановяване, не мисля че травмата е сериозна\", заяви Неймар в \"Инстаграм\". Бразилия спечели с 1:0 с гол на Ришарлисон, който влезе на мястото на Неймар. С победата петкратните световни шампиони удължиха добрата си серия след световното първенство на шест победи в шест мача, в които нямат допуснат гол. \"Завършихме годината щастливи от усилията, които положихме до момента. Тези последни мачове бяха важни, за да ни помогнат с преодоляването на разочарованието от световното първенство\", добави Неймар.", "date": "2018.11.21", "title": "Мбапе и Неймар получиха травми и донесоха притеснения за ПСЖ"}
{"url": "https://www.dnevnik.bg/v_pamet/2018/11/21/3349495_pochina_juristut_i_politik_vasil_gocev/", "text": "На 20 ноември внезапно почина в дома си видният български юрист и политик Васил Стоянов Гоцев, съобщиха за БТА неговите близки. Панихидата ще се състои на 23 ноември в храм Света София, от 12 часа. Васил Гоцев е роден на 21 юли 1929 година в София. Завършва право в Софийския университет \", след което работи като адвокат. От 1986 година става преподавател по гражданско право в Софийския университет \"Св. Климент Охридски\". Гоцев става член на възстановената Демократическа партия, част от Съюза на демократичните сили от 1991 година е избиран три пъти за народен представител. ]  Бил е министър на правосъдието и правната евроинтеграция в правителството на Иван Костов (1997 - 2001 г.) През следващите десет години е съдия в Конституционния съд.", "date": "2018.11.21", "title": "Почина юристът и политик Васил Гоцев"}
{"url": "https://www.dnevnik.bg/politika/2018/11/21/3349297_v_otsustvieto_na_borisov_simeonov_i_ataka_parlamentut/", "text": "Парламентът освободи Валери Симеонов като вицепремиер по икономическата и демографска политика в третото правителство на Бойко Борисов и избра за негов наследник на поста досегашния началник на кабинета му Марияна Николова. \"За\" гласуваха 116 народни представители, а \"против\" - 62. Общо 89 депутати от ГЕРБ подкрепиха предложението, от \"Обединени патриоти\" те бяха 19, а от \"Воля\" - 6. Двама независими народни представители също гласуваха \"за\". Против бяха 45 народни представители от \"БСП за България\" и 17 от ДПС. Според социалистите депутатите от \"Атака\" не са били в залата. Гласуването беше едно, а не разделно, както поиска ДПС. Рокадата в кабинета \"Борисов 3\" бе одобрена в отсъствието на премиера Бойко Борисов и след процедурни хватки, заседание на председателския съвет на парламента и спорове между ГЕРБ и БСП за начина на водене на пленарното заседание. Вицепремиерът Валери Симеонов е дошъл сутринта в парламента и по непотвърдена информация е бил в кабинета на зам.-председателя на Народното събрание Емил Христов от ГЕРБ. Дебатът първо бе прекратен преди 10.00 часа заради липса на желаещи да се изкажат, но по желание на БСП бе подновен . Споровете продължиха 4 часа и минаха през теми като олигарсите в България и предсрочни парламентарни избори, но нямаше обсъждане на кандидатурата за нов вицепремиер. От ДПС казаха само, че искат да гласуват \"за\" оставката на Симеонов и \"против\" избора на \"новата прелест\". И обещаха повече от това, което депутатите от движението са правили досега. Валери Симеонов подаде оставка в петък , след като майките на деца с увреждания протестираха близо месец с такова искане заради думите му, че са \"кресливи жени\", а децата им - \"уж болни\". Във вторник лидерите на \"Обединените патриоти\" Красимир Каракачанов, Валери Симеонов и Волен Сидеров се срещнаха първо с премиера Бойко Борисов в кабинета му в Министерския съвет, а после разговаряха няколко часа в кабинета на вицепремиера в оставка. След това обаче не бе направено изявление за медиите и не бе обявено има ли консенсус кой ще е наследникът на Симеонов. От проектопрограмата на парламента се разбра, че  предложението това да е Марияна Николова е внесено от Бойко Борисов във вторник . Къде е премиерът  В дебатите БСП няколко пъти призоваха премиерът Бойко Борисов да бъде извикан в пленарната зала. Имаше и заседание на председателския съвет на парламента, по време на което бе разискван този въпрос. Зам.-председателят на ГЕРБ Цветан Цветанов обясни пред журналисти, че в момента Борисов има заседание на Министерския съвет. В парламента сутринта бяха вицепремиерите Красимир Каракачанов, Томислав Дончев и Екатерина Захариева, както и министри от кабинета, но после си тръгнаха. В залата остана само Каракачанов, който по-рано от името на премиера представи кандидата за вицепремиер Марияна Николова. Тя седеше сама на последния ред в пленарната зала и слушаше дебатите. Лидерът на \"Атака\" Волен Сидеров е бил в парламента, но не и в пленарната зала, нито на заседанието на председателския съвет. От думите на Цветан Цветанов се разбра, че  той не е подписал предложението Марияна Николова да бъде вицепремиер . Кой създаде олигарсите  Лидерът на БСП Корнелия Нинова обяви, че премиерът Бойко Борисов не уважава парламента, че коалицията е зачената грешно и че е нужно да се върви към предсрочни парламентарни избори. Според нея доказателство, че правителството работело срещу интересите на гражданите, са законовите поправки, с които се опростяват задължения на един олигарх (бел.авт. -  през лятото имаше скандал, че със специален закон управляващите опростяват на Кирил Домусчиев 58 млн. лева) . Тя отново говори за по-високите данъци за стари автомобили, с които се \"съдират три кожи от народа\", за паралелната държава, за протестите, за бедността и др. В отговор на тема олигарси се изказа депутатът от ГЕРБ Вежди Рашидов, който критикува Нинова, че не борави с факти, а с популизъм. Той попита къде работи мъжът на Нинова. Във вторник лидерът на БСП потвърди пред журналисти, че  съпругът й работи в \"Лукойл\", но обяви, че не е на ръководна позиция, нито в отдел, от който зависи формирането на цените на горивата . \"Николай Банев не е ли ваш? Ветко Арабаджиев не е ли ваш? Миню? Кой ги създаде, кога ги създадоха\", попита Рашидов. И от ГЕРБ, и от \"Обединени патриоти\" обявиха, че кабинетът няма да подава оставка. Кога ще има разговор за политики ДПС също критикува отсъствието на Борисов, но поиска разговор за бъдещото управление. \"Оставката закъсня. Как ще се измъкнем от това, което е създадено - протести, премиерът не идва в парламента и не поема отговорност\", обяви депутатът от ДПС Рамадан Аталай. Той обяви, че е време за разговор за избори, и каза още, че не е обявено защо, след като Валери Симеонов си отива, идва началникът на кабинета му. \"С оставката на Симеонов не променяте нищо, нямате и нагласа. Очакваме разумно решение и в това Народно събрание премиерът да обясни оттук нататък дали политиката, която ще водите, ще е в интерес на обществото или на националистите\", каза още Рамадан Аталай. Лидерът на \"Воля\" Веселин Марешки пък поиска разговор за по-евтини лекарства и пречупване на гръбнака на картела за горивата. \"Никой няма полза от смяната на Валери Симеонов с началника на кабинета му, ако няма подобрение на начина на живот на българските граждани\", обяви още Марешки. Кога са искрени партиите  Зам.-председателят на ГЕРБ Цветан Цветанов обвини БСП в популизъм и заяви, че Валери Симеонов се оттегля от поста, воден от обществения интерес и с желание да се намали общественото напрежение. \"Кога сте искрени, БСП\", попита Цветанов и  припомни как Иво Христов е нарекъл 80% от хората \"дебилни\" и не имало последствия за действията му . Той намекна и за обвинението на прокуратурата срещу Елена Йончева за източване на пари от КТБ. Говори и за приватизационните сделки и служебното правителство на Румен Радев, по време на което е имало нестабилност и еднолични решения, а сега парламентаризмът бил силен. \"Красимир Каракачанов има пълната подкрепа на българския парламент за модернизация на армията\", обяви зам.-председателят на ГЕРБ в своето 20-минутно изказване. След края на дебатите и Каракачанов обяви успехите на кабинета и обеща, че ще се постараят до края на мандата минималната пенсия да стане 300 лева. По думите на вицепремиера БСП си решава вътрешнопартийните проблеми, като клати държавата. \"Няма да скрия от вас, че с патриотите имаме различия. Но имаме четиригодишна управленска програма и не сме направили нито едно отстъпление от обещанията си\", каза още Цветан Цветанов. После обяви как правителствата на Борисов давали повече пари за хората с увреждания и за пенсионерите от тези на БСП. Спомена и \"Воля\", която макар и с различия с управляващите, доказвала, че интересите на страната са по-важни от техните. След него излезе Вежди Рашидов, който обяви, че ще репликира \"лидера на партия ГЕРБ\". После каза, че Цветанов е пропуснал да спомене къде са отивали парите на хората, които като него имали депозити във фалиралата КТБ. \"Защо не се споменава името на Цветан Василев и няма ли да дойде да отговаря за банката си\", попита Рашидов. Кой дава българско гражданство Реплика направи и Корнелия Нинова, която попита Цветан Цветанов  какво ще направи като член на Европол  заради  разследването за корупция при издаването на български паспорти на чужденци . \"Когато има политическа воля, най-много са и атаките\", каза Цветанов. След което попита дали Нинова иска оставката на Илияна Йотова, която подписва като вицепрезидент указите за получаване на българско гражданство. Накрая каза на Нинова да не го прави, защото Йотова ще й стане конкуренция за лидерския пост. \"Слагате петно на България\", каза Нинова, цитирайки скандала с българското гражданство, защото се продавало най-ценното - българската идентичност. В отговор Цветанов й каза, че по конституция гражданството се дава от президентската институция. \"Нашата организация е правила революция, а вашата е обирала мандри\", обяви вицепремиерът Красимир Каракачанов в обръщение към БСП и продължи: \"Три пъти Нинова се опита да внуши, че аз съм продавал българско гражданство. В моя живот може да съм правил компромиси в политиката, но не и с ценностите си\". Какво ще прави ДПС  Зам.-председателят на парламентарната група на ДПС Йордан Цонев обяви, че дебатът е показал, че кризата не е отминала и че управляващите нямат визия. \"Накъде върви страната? Има ли доверие на обществото? Управляващите не разбират същността на проблема. Какво ще е поведението на ДПС? Най-естественото нещо - от същото в по-големи количества. Ние ще се борим срещу този модел на управление\", каза още Цонев. Според ДПС няма да се случи това, което искат управляващите, а това, което се случва в последните 10 години - няма едно правителство, което е изкарало цял мандат. \"Има ли един, който може да си вдигне ръката и да потвърди, че страната е стабилна? От 10 години няма цял мандат. Това не ви ли казва, че нещо трябва да променим; че трябва да се докаже на българските граждани, че ние четем какво искат?\", обяви Цонев. Той каза, че трябва да се изкоренят \"някои неща\", и обяви изборите за най-демократичния инструмент, с който се презарежда системата.", "date": "2018.11.21", "title": "В отсъствието на Борисов и \"Атака\" парламентът смени Симеонов с началника на кабинета му"}
{"url": "https://www.dnevnik.bg/sport/2018/11/21/3349502_avstraliiska_kompaniia_stana_sponsor_na_tenis_turnira/", "text": "Австралийската компания \"Гроугрийн\" (GrowGreen) стана главен партньор на  тенис турнира от категория \"АТП 250\" в София . Тя е третият основен спонсор на състезанието след \"Емирейтс\" и  \"Дубай дюти фрий\" , която притежава лиценза за това място в календара на АТП. \"Гроугрийн\" е основана през 1986 г. и произвежда биологични продукти, подходящи за конвенционално и биоземеделие. Тя ще спонсорира турнира в София чрез европейския си клон - Grow Green Europe, чийто изпълнителен директор е българинът Димитър Благоев. \"За нашата компания е чест да се присъедини към \"София оупън\". Вярваме, че с нашата подкрепа ще се подсигури още по-благоприятна почва за развитието на тенис турнира и занапред. Вече сме свидетели на изключително високото качество на тенисистите, които ще дойдат в България през 2019 г., а високото качество на продукцията е и наш водещ приоритет\", заяви Благоев. Четвъртото издание на турнира в София ще се проведе от 3 до 10 февруари в зала \"Арена Армеец\". Участие в надпреварата са заявили носителят на три титли от Големия шлем Стан Вавринка и шестима играчи от топ 30. Дебют в София ще направят двама от най-добрите млади тенисисти в света - световният №11 Карен Хачанов и Стефанос Циципас, който  спечели младежките финали на АТП.  Другите четирима от топ 30, които са заявили участие в София, са грузинецът Николоз Басилашвили (№21), испанците Роберто Баутиста Агут (№24) и Фернандо Вердаско (№28) и атрактивният французин Гаел Монфис (№29). Турнирът вече има и нов директор -  сърбинът Горан Джокович , който е чичо на световния №1 Новак Джокович. Сърбинът обяви, че  ще преговаря с Григор Димитров  да участва в София за пръв път от 2017 г. Организатор на турнира и през 2019 г. ще бъде \"Дубай дюти фрий\". Дубайската компания  се зае с организацията  на тазгодишната надпревара  оттеглянето на генералния спонсор на първите две издания - \"Гаранти Коза\" . Миналата година турнирът разчиташе на четири основни партньора. Генерален спонсор беше \"Нова броудкастинг груп\" чрез платформата си \"Диема екстра\". \"Дубай дюти фрий\" и \"Емирейтс\" бяха основните спонсори, а \"ЕКО България\" беше официален партньор.  На този етап турнирът няма генерален спонсор за 2019 г. \"В преговори сме с други потенциални спонсори и ще предстоят новини в предстоящите седмици\", заяви изпълнителният директор на \"София оупън\" и представител на \"Дубай дюти фрий\" Кей Годхинди на пресконференцията, на която бяха обявени първите участници в турнира. Надпреварата догодина ще е с награден фонд 524 340 евро. Това е с 42 280 евро повече от 2018 г. В надпреварата ще участват 32-ма тенисисти - 25-ма ще влязат директно в основната схема, четирима ще се класират от квалификациите, а трима ще се включат с \"уайлд кард\". Плановете на организаторите са две от поканите да бъдат дадени на български тенисисти, а едната да бъдат пазена до последния в момент, в случай че някой от водещите състезатели прояви интерес. Отделно двама българи ще получат \"уайлд кард\" за участие в квалификациите. Билетите за турнира  вече са в продажба . За първите два дни пропуските струват по 10 лева, за третия и четвъртия - 20 и 30 лева, а за последните четири дни се продават пакетни билети на цени от 150, 250 и 350 лева.", "date": "2018.11.21", "title": "Австралийска компания е третият основен спонсор на тенис турнира в София"}
{"url": "https://www.dnevnik.bg/politika/2018/11/21/3349320_koia_e_mariiana_nikolova/", "text": "За това, че Марияна Николова може да заема поста вицепремиер на мястото на подалия оставка Валери Симеонов след 26 дни протести с това искане на майките на деца с увреждания, се чу в началото на седмицата. Тогава близкият до партията на Симеонов НФСБ сайт \"Флагман\" написа, че вероятно тя, досега началник на кабинета на Симеонов, ще бъде предложена за поста. В същия ден в ефира на БНТ лидерът на \"Атака\" Волен Сидеров обяви, че не му е известно тя да е предлагана за поста. Ден по-късно обаче, когато кандидатурата е била официално предложена на среща на тримата лидери при премиера Бойко Борисов, Сидеров ядосано напусна срещата. Днес парламентът официално освободи Валери Симеонов и избра за негов наследник Марияна Николова.  \"За\" гласуваха 116 народни представители, а \"против\" - 62.  За нейната личност не се знае много. Според визитката й, представена от вицепремиера и лидер на ВМРО Красимир Каракачанов от парламентарната трибуна днес, тя е родена в Ботевград. Там завършва гимназията с преподаване на чужди езици \"Алеко Константинов\". Завършва публична администрация и административни практики в СУ \"Свети Климент Охридски\", а също така е магистър по право на Европейския съюз и стопанско управление. Има обучения и специализации в различни страни - в Европейския институт по публична администрация, Холандия; в HAUS финландски институт за публичен мeниджмънт; Финландия, Европейската академия за данъци, икономика и право, Германия, а също във Франция, Австрия и Великобритания. Била е адвокат към Софийската адвокатска колегия и юрисконсулт в \"Топлофикация София\". Заемала е различни експертни длъжности в Министерството на държавната администрация и административната реформа. Била е директор на дирекция \"Правно-нормативни дейности\" в Министерството на земеделието и храните по времето на първия кабинет \"Борисов\", когато министър на земеделието е Мирослав Найденов. Тя е била и в управителния съвет на Държавен фонд \"Земеделие\". Работила е в Държавната агенция за метрологичен и технически надзор към Министерството на икономиката. Била е и ръководител на отдел \"Договорно-правен и правна защита\" в Националната електрическа компания (НЕК). От май 2017 г. е началник на кабинета на заместник министър-председателя по икономическата и демографската политика. Преподавател е в Института по публична администрация към Министерския съвет. ", "date": "2018.11.21", "title": "Коя е Марияна Николова"}
{"url": "https://www.dnevnik.bg/kultura/2018/11/21/3348936_jana_karaivanova_direktor_na_filmoviia_centur_fond/", "text": "- На 31 декември, 2017 г. е изтекъл почти 4-годишният период, в който Изпълнителна агенция \"Национален филмов център\" е трябвало да подготви законодателната уредба за отпускане на държавни средства за кино за следващия период 2018 – 2020 г. Това не е направено и месец след назначаването ми за директор изгубихме правото да се разпореждаме с държавна помощ. Едно от първите интервюта, които дадох като нов директор миналия ноември,  беше за Дневник\" . Тогава обясних ситуацията малко по-деликатно, защото бях много сащисана от онова, което заварих. Казах, че ще се опитаме в рамките на годината да решим проблема. Но това ми се виждаше на ръба на невъзможното. Приемането на промените в закона върна българското кино в нормалността. - Ако не бяхме успели да произведем закона до 2018 г., тя щеше да бъде нулева година. Същевременно взех решение процесът да не прекъсва, за да се минимализират щетите, които биха понесли както всички, които правят кино, така и международната репутация на България в нашата област. Много сложна ситуация заварих - В екстремната ситуация, в която се оказахме, заложих на пълната откровеност и с гилдиите, и с институциите. Не спестих сериозността на положението и поддържах много активна комуникация през цялата година с тях. Колегите от гилдиите се обединиха около общия си интерес. Това беше наложително, защото документите, които произвеждаме, изискват консенсус от страна на гилдията. Ключово беше, че в лицето на Министерството на културата и на целия държавен апарат имахме железен партньор и приятел. В най-скоро време очакваме да разполагаме с целия пакет готови документи. И тогава киното ни ще има отново законодателна база и ще го върнем в нормалността. - По новия регламент се създава художествена комисия за разпространение, защото регламентът изисква и разпространението да покрива т.нар. културен критерий. Досега разпространителите се явяваха само на финансова комисия. Сега процедурата ще е двустепенна, както е в производството. Внасяш проект за филм, след това комисия се изказва за на неговото художествено съдържание и за качествата на филма. Защо той може да бъде показван на европейски екран, най-грубо казано. След което отива на финансова комисия, която определя средствата. - И с българското, и с европейското. Тези неща не могат да се делят вече - българското е европейско. - Мисля, че да. На този етап сме направили най-доброто възможно. Досега процедурата беше непълна – липсваше яснота за стратегията на разпространителя филмът да бъде успешен на екран. Сега това е регламентирано - в апликационната форма има включен маркетингов план, бизнес план. - Да, през март със заповед на министър Банов се сформира работна група по изготвяне на предложение за такъв. Там работим по други промени – за закона в същността му. Ние току-що адаптирахме към един европейски регламент нашия български закон. Докато от години има проблеми в така наречената философия на закона. Предишният закон е отпреди 20 години и е остарял за такава бързо развиваща се индустрия. Надяваме се след диалог и с гилдията, и с администратори, че до първата половина на 2019 г. ще можем да предложим на Народното събрание нов, вече сериозно и спокойно огледан закон за българското кино. - В сегашния му вид законът за филмовата индустрия е първият закон за киното в България въобще. Преди това киното беше държавно. Когато този сектор е бил приватизиран и се е появила системата на производство през независими продуценти, за първи път е изработен и закон. Този закон носи много от тогавашната енергия и съдържа грешки поради факта, че е правен за практика, която не е била тествана изобщо. В него има хубави неща, които са работили в продължение на 20 години. И благодарение на този закон е функционирало българското кино. Но същевременно киноиндустрията се развива с шеметна скорост. Ние сме европейска индустрия, част от световното кино. Има нужда от промяна. Съществени въпроси има около художествените комисии, които оценяват качеството на проектите. Интересът към правене на кино в България нараства неимоверно. Например, ако преди 5-6 години са кандидатствали 35 проекта, сега са 100 проекта. Сигурна съм, че след две години ще станат 200. От тях, за съжаление, НФЦ може да финансира немного. Това изисква изключително прецизна процедура, за да могат да бъдат избрани най-талантливите проекти. В това отношение цялата гилдия се обединява около нещо, което и аз лично смятам, че е много разумно – двустепенната оценка. В момента проектите се оценяват на базата на сценария и експликациите на продуцента и режисьора. Това е лишено от живия контакт с хората, които ще правят този филм. Добре е да има втори етап, в който екипите да могат да представят пред комисията проекта си. Да дадат възможност на комисията да усети енергията и визията на екипа за бъдещия филм. - Това е друго, което липсва в сегашния закон – в него дебютите и нискобюджетните филми не са описани. Те се движат изцяло на принципа на практиката. Законът трябва да се адаптира към съвременното правене на кино, както и към това как ще се прави кино след пет години. В идеалния случай един закон не бива да се прави с визия за по-малко от десет години. Трябва да се отворят вратите за млади хора. Трябва да се отворят за талантливи хора. Понякога на тези таланти не им е лесно да пробият. Те трябва с по-голяма лекота да бъдат разпознавани. Системата е доста закостеняла и има нужда от повече гъвкавост. - В момента бюджетът за киното е 13 200 000 лв. Министърът на културата декларира, че през 2019 г. ще има още два милиона за кино. По този начин парите за кино биха станали общо 15 200 000 лв. Това е увеличение, което не се е случвало от осем години, ако не се лъжа. За последните две години бюджетът за кино е бил горе-долу равен на поискания от агенцията. Общият бюджет се регламентира с чл. 17 на закона за филмовата индустрия. Проблем създава формулата, по която се изчислява така нареченият средностатистически бюджет кино. Той определя и годишния бюджет за кино. В следващите месеци ще се опитаме да прецизираме и това. - Около 10 млн. евро. - Разликата е 3 милиона и 800 хиляди – това не е незначителна сума. Но тяхната система е различна от нашата. Те са фонд и получават пари от отчисления. Продуцентите взимат тези пари назаем от фонда и ако не ги върнат за десет години, филмът става собственост на фонда. - Този въпрос вече обсъждаме с администрацията на Министерството на културата. Ще започнем да анализираме възможностите за такъв фонд. Той е задължителен дори само по една причина. Всяка европейска държава разполага с по няколко източника на финансиране на киното, а у нас има само един – държавата. Това товари както държавния бюджет, така и производителите на филми – продуцентите. Те не разполагат с никаква алтернатива. Един фонд \"Българско кино\" би бил алтернативен източник на средства. За него отдавна се говори, но реално сега започваме да действаме за създаването му. Не е като да няма откъде да се отчисляват средства. Струва ми се, че това няма да е кратък процес, но при желание би могъл да бъде много добре и ловко направен в полза на всички. В момента българското кино е недофинансирано, а без алтернативен източник е трудно да се направи кой знае какво. Предстои да се работи по новия закон, Надявам се да намерим адекватен начин да обърнем повече внимание и на този сектор от филмовата ни индустрия. Има добри практики в други европейски държави и ще предложа някои от тях за обсъждане.", "date": "2018.11.21", "title": "Жана Караиванова, директор на Филмовия център: Фонд \"Българско кино\" би бил още един източник на средства"}
{"url": "https://www.dnevnik.bg/photos/snimka_na_denia/2018/11/21/3349459_snimka_na_denia_trump_pomilva_oshte_edna_puika_sled/", "text": "Американският президент Доналд Тръмп помилва пуйка, която няма да бъде сготвена за Деня на благодарността в САЩ. Това се случи за втори път, откакто е президент", "date": "2018.11.21", "title": "Снимка на деня: Тръмп помилва още една пуйка след \"честни избори\""}
{"url": "https://www.dnevnik.bg/bulgaria/2018/11/21/3349539_i_vtorata_instanciia_naloji_uslovna_prisuda_na_sudiia/", "text": "Втората съдебна инстанция потвърди условната присъда на съдията от Раднево Люба Петрова за измислено от нея съдебно заседание, информира  news.lex.bg . Размерът на условната ѝ присъда е една година. Петрова е призната за виновна в документно престъпление. То е било извършено чрез поправяне на протокол от заседание по дело за прекратяване на принудителното лечение на освидетелствана жена през март 2017 г. Съдия Петрова провела заседанието в отсъствието на адвокат и без да даде думата на прокурора, който закъснял. От тяхно име съдията записала, че искат да се даде ход на делото, да се приеме направената експертиза и да се прекрати лечението на жената. Заседание продължило 5 минути. Съдия Петрова попитала освидетелстваната как се чувства, има ли близки, които да се грижат за нея и жената казала, че е добре, имала дъщеря и син, който работи в Италия и можел да ѝ праща пари, но тя не искала да го занимава с проблемите си. Когато прокурор Славкова влязла в залата, съдия Петрова ѝ казала: \"Ами, Станка се чувства добре, желае да си ходи в къщи. Синът и дъщеря ѝ ще се грижат за нея.\" Заключението на експертизата също не било прочетено от съдия Петрова, а вещото лице само казало, че проблемът при жената е, че няма кой да я контролира вкъщи дали приема лекарствата си и тя не го правила, поради което 64 пъти била настанявана в психиатрична болница. Люба Петрова решила, че това е достатъчно и се обърнала към жената с думите: \"Пускам те да си отиваш вкъщи.\" След като всички напуснали залата, в нея се явил адвокат Живко Желев, който се извинил за закъснението, но Петрова само му казала, че делото е приключило. След края на заседанията за деня, съдебната секретарка не знаела какво да пише в протоколите и започнала да слуша звукозаписите и да ги съставя по тях. След това ги предала на Петрова, която обаче изискала на флашка протокола от въпросното заседание. На следващия ден Петрова върнала флашката и казала, че протоколът е готов. Секретарката обаче отказала да го подпише, защото нямал общо със случилото се в залата. Секретарката записала в отделен протокол случилото се в съдебната зала, след което се подписала и така занесла в деловодството два протокола. Съдебната деловодителка отказала да приеме делото, защото било с два протокола и така случаят стигнал до шефката на съда Христина Вълчанова, която подала сигнал до прокуратурата. Въззивните съдии не са се съгласили с доводите на защитата, че това е нарушение, но не и престъпление. Решението не е окончателно и може да бъде обжалвано. Това е второ дело срещу Петрова, която е подсъдима и в друг процес за общо 9 престъпления, между които лъжесвидетелстване, лихварство, подправяне на документи и престъпление по служба. Люба Петрова беше основен свидетел и по делото срещу  бившия председател на съда в Раднево Евелин Драганов . Той отговаря пред съда за закана с убийство към служителка, като Петрова беше дала показания срещу него. В хода на делото обаче тя се отрече от думите си и каза, че е била принудена да лъжесвидетелства от  бившия представляващ Висшия съдебен съвет (ВСС) Димитър Узунов . Драганов беше оправдан на първа инстанция.", "date": "2018.11.21", "title": "И втората инстанция наложи условна присъда на съдия, измислила си цяло заседание"}
{"url": "https://www.dnevnik.bg/evropa/2018/11/21/3349534_brjuksel_zapochna_procedura_za_prekomeren_deficit/", "text": "Европейската комисия днес отново отхвърли проектобюджета за 2019 г. на управляващата популистка коалиция в Италия, който излиза в много голяма степен извън рамките на европейските норми. Брюксел заяви, че бюджетът, който предвижда увеличение на дефицита до 2.4% от БВП от 1.8% тази година, е \"особено сериозен случай на неспазване\" на европейските препоръки. Затова Европейската комисия направи първата стъпка към процедура за прекомерен дефицит на основание на факта, че огромният дълг на Италия няма да бъде намален, както изискват правилата на ЕС, предаде \"Ройтерс\". В предложението на италианското правителство виждаме риск страната да затъне сляпо в нестабилност, посочи зам.-председателят на еврокомисията, отговарящ за еврото, социалния диалог, за финансовата стабилност, финансовите услуги и капиталовите пазари Валдис Домбровскис, цитиран от \"Франс прес\" и БТА. По думите му напълно оправдано е откриване на процедура за прекомерен дефицит, основана на италианския дълг от над 130 процента от БВП. Подобна процедура може да доведе до финансови санкции срещу Италия. Това е процес, който поставя под контрол и определя крайни срокове и цели за страните членки, нарушили фискалните правила на еврозоната. Повечето страни членки са били подлагани на подобна процедура в някакъв момент, особено по време на финансови кризи, но на никоя от тях не е налагана глоба, която може да достигне до 0.2 процента от БВП. Откриването на процедурата трябва да бъде одобрено от членовете на Еврогрупата до 3 декември. В края на октомври еврокомисията взе безпрецедентно решение, като отхвърли проектобюджета на Италия заради предвиденото в него увеличение на структурния дефицит с 0.8% от БВП. Миналата седмица италианското правителство  реши да не променя бюджетните си цели  въпреки риска от европейски санкции. Тогава финансовият министър Джовани Триа изпрати на еврокомисаря по икономическите и финансовите въпроси Пиер Московиси и на Валдис Домбровскис дългоочаквания отговор на тяхното писмо, съдържащо искане  италианското правителство да преработи  проектобюджета си, който  нарушава предишните ангажименти на страната  по бюджетните правила на ЕС. Страната е с най-висока (след Гърция) стойност на дълга - над 130% от БВП. Рим твърди, че планираните разходи за социални помощи, по-ранно пенсиониране и инвестиции ще подкрепят растежа и по този начин ще намалят дълга. Макар Джовани Триа няколко пъти да представи ревизирана версия на проектобюджета, промените не отговориха на нито едно от основните опасения на еврокомисията. Комисията, която проверява дали проектобюджетите на държавите членки не нарушават определените от ЕС лимити за дефицит и дълг, преди да бъдат гласувани от националните парламенти, отхвърли аргумента на Рим, че увеличаването на бюджета може да стимулира икономическия растеж и приходите и да намали дълга като дял от брутния вътрешен продукт. Тя е подкрепена от правителствата на страните в еврозоната, които се опасяват, че плановете на Рим може да предизвикат нова дългова криза, която да ги засегне. В отговор на решението вицепремиерът Матео Салвини каза: \"Уверени сме в цифрите в бюджета ни. Ще говорим за това след година.\" По думите му глоба срещу Италия би била оскърбителна.", "date": "2018.11.21", "title": "Еврокомисията откри пътя за санкции срещу Италия заради бюджета"}
{"url": "https://www.dnevnik.bg/sport/2018/11/21/3349537_robert_kubica_shte_se_zavurne_vuv_formula_1_prez_2019/", "text": "Полският пилот Роберт Кубица ще се завърне във Формула 1 като състезател на \"Уилямс\", съобщава \"Аутоспорт\". Опитният 33-годишен пилот в момента е резерва в легендарния британски тим, но вече е постигнал договорка с мениджмънта за постоянно място през 2019 г. Очаква се договорката между Кубица и \"Уилямс\" да бъде обявена по време на уикенда за Гран при на Абу Даби. Последният старт за сезона е в неделя на трасето в емирството. Кубица  беше вариант за \"Уилямс\" и преди началото на сезон 2018 . В крайна сметка тимът от Гроув реши да заложи на руснака Сергей Сироткин, който да си партнира с младия Ланс Строл. В крайна сметка от следващия сезон и двамата няма да са част от отбора. \"Уилямс\" вече обяви, че през 2019 г. към тима се  присъединява Джордж Ръсел , който в момента кара във Формула 1. Младият британец е част от програмата на \"Мерцедес\" за развитие на пилоти, а германската компания доставя мотори на \"Уилямс\". Кубица беше част от Формула 1 между 2006 и 2010 г., като караше за \"БМВ Заубер\" и \"Рено\". Той има 76 старта, в които взе една победа и 12 пъти се качи на подиума. Полякът спечели Гран при на Канада през 2008 г. След Формула 1 Кубица се насочи към ралитата. В  началото на 2011 г. Кубица катастрофира тежко  по време на рали в Андора и дълго време се възстановяваше от контузии в ръцете. Кариерата му беше поставена под въпрос, но той успя да се завърне и дори стана част от Световния рали шампионат (WRC). Между 2013 и 2016 г. полякът взе участие в 33 старта с екипа на \"Ситроен\". В последните две години Кубица участваше в тестове с болиди на \"Рено\" и  \"Уилямс\" . През 2017 г.  впечатли на \"Хунгароринг\" с четвърти резултат  с болид на \"Рено\" от настоящото поколение на Формула 1. \"Уилямс\" е сред най-дълго задържалите се отбори във Формула 1. През миналия сезон английският тим отпразнува 40 г. в шампионата, като за този период печели девет титли при конструкторите и седем при пилотите. Последните обаче бяха през 1997 г. Тимът от Гроув е на трето място по победи във Формула след \"Ферари\" и \"Макларън\". Последният, 114-и успех на \"Уилямс\" обаче дойде в Гран при на Испания през 2012 г.", "date": "2018.11.21", "title": "Роберт Кубица ще се завърне във Формула 1 през 2019 г. с \"Уилямс\""}
{"url": "https://www.dnevnik.bg/politika/2018/11/21/3349554_vupreki_boikota_ne_se_gotvi_smiana_na_siderov_kato/", "text": "Форматът на ръководството на парламентарната група \"Обединени патриоти\" няма да бъде променян. Това заяви в кулоарите на Народното събрание вицепремиерът и лидер на ВМРО Красимир Каракачанов. Той коментира отказа на лидера на парламентарната група на Патриотите и на партия \"Атака\" Волен Сидеров да присъства на днешното парламентарно заседание, на което беше гласувана оставката на третия лидер в малката управляваща коалиция - Валери Симеонов (НФСБ). \"Няма да променяме формата на ръководството на групата\", каза Каракачанов, цитиран от \"Фокус\" и добави, че според ВМРО в нея трябва да има минимум сътресения. В същото време той потвърди за проблем от вчера. \"Имаме проблеми, вчера сме си говорили четири часа, резултатът е липсата на \"Атака\" в залата\", каза той и препрати въпросите към парламентаристите от \"Атака\" и лидера им. Каракачанов добави, че въпросът за неговата оставка - \"творчески или не\", не е поставян. Запитан, дали негативната реакция на Сидеров спрямо новия вицепремиер - досегашния началник на кабинета на Симеонов Марияна Николова, е свързана с желанието му да е водач на листата на евроизборите, Каракачанов отговори, че \"това е интересна теза\" и поясни: \"Не е задал въпроса така. Той зададе въпроса по следния начин на Симеонов: \"Ще бъдем ли заедно на евроизборите\", тъй като Симеонов каза, че след толкова много оплюване от негова страна, трябва да говори с партията си. Персонално не е обсъждано\". Преди месец лидерът на \"Атака\" обяви, че  ще се явява на изборите  заедно с настоящия евродепутат Николай Бареков като изрази желание сегашните му коалиционни партньори - ВМРО и НФСБ, също да участват. Още тогава Валери Симеонов отказа. Според Каракачанов днешните дебати в пленарната зала по персоналните промени в кабинета са станали жертва на вътрешнопартийните битки в БСП, заради които лидерът Корнелия Нинова държала остър тон.", "date": "2018.11.21", "title": "Въпреки бойкота не се готви смяна на Сидеров като шеф на парламентарната група"}
{"url": "https://www.dnevnik.bg/kultura/2018/11/21/3349551_ribniia_bukvar_izliza_v_novo_fototipno_izdanie_prez/", "text": "Ново луксозно фототипно издание на \"Буквар с различни поучения\", известен още като \"Рибния буквар\", на д-р Петър Берон ще излезе на пазара през ноември по повод 220-годишнината на автора, която се отбелязва през 2019 г., съобщиха инциаторите от сдружение \"Българска история\" и фондация \"Българска памет\". В изданието с твърди корици паралелно с оригиналните текстове от \"Рибния буквар\" за улеснение на читателите са поместени и техните осъвременени версии. Информацията е поднесена структурирано, тъй като книгата има характер на цялостен курс за начално обучение, изграден по научна методика. Към всяка от засегантите в автентичното издание теми има и актуализирана информация в новото. Поместени са и множество бележки под линия, както и богат предговор, които потапят читателя в контекста на създаването на бележития труд, допълват издателите. Осъвременяването на текстовете е реализирано от Лилия Илиева, която е професор по общо и сравнително езикознание в ЮЗУ \"Неофит Рилски\" – Благоевград. Тя е преподавател по етнолингвистика и в ПУ \"Паисий Хилендарски\". Била е лектор по български език и култура в Пекинския университет за чужди езици, Китай, и е автор на множество публикации в български и чуждестранни периодични издания по въпросите на езикознанието. Книгата ще се предлага  онлайн  от 23 ноември, а в книжарниците ще тръгне по-късно същия месец.", "date": "2018.11.21", "title": "\"Рибният буквар\" излиза в ново фототипно издание през ноември"}
{"url": "https://www.dnevnik.bg/bulgaria/2018/11/21/3349562_kadur_na_agenciia_mitnici_oglavi_komisiiata_za/", "text": "Правителството определи Иван Димитров за председател на Комисията за регулиране на съобщенията. Той заема поста, след като предишният председател Росен Желязков беше освободен от длъжността поради избирането му за министър на транспорта. Димитров ще довърши изтичащия през януари 2023 г. 5-годишен мандат. Според официалната му визитка Иван Димитров е магистър по право във Великотърновския университет \"Св. св. Кирил и Методий\" и инженер по съобщителна и осигурителна техника в Техническия университет – София. До момента заема длъжността директор на дирекция \"Информационни системи и аналитична дейност\" в Агенция \"Митници\". Работил е в Министерството на вътрешните работи и в Министерството на съобщенията.", "date": "2018.11.21", "title": "Кадър на Агенция \"Митници\" оглави Комисията за регулиране на съобщенията"}
{"url": "https://www.dnevnik.bg/politika/2018/11/21/3349544_mariiana_nikolova_simeonov_i_karakachanov_me/", "text": "Новоизбраният вицепремиер Марияна Николова обяви за свои приоритети повишаването на доходите и децата, но допусна, че ресорът ѝ може да бъде променен, а отговорностите - намалени. След като бе  избрана от парламента за заместник на премиера Бойко Борисов , тя първо обяви, че няма да говори пред медиите в Народното събрание, но после се върна, за да даде кратък брифинг, на който поиска толеранс от две седмици, за да се запознае с работата. В отговори на въпроси на журналисти тя отказа да коментира поведението на депутатите от \"Атака\", които не участваха в гласуването, и обяви, че кандидатурата й е излъчена от \"Обединени патриоти\" и подкрепена от парламента. На въпрос на \"Дневник\" с какви мотиви Валери Симеонов ѝ е предложил да го наследи на поста тя отговори, че е била поканена от двамата вицепремиери на \"Обединени патриоти\" - Симеонов и Красимир Каракачанов. \"Мотивите, с които са ми гласували доверие, са моята експертиза и увереността, че ще изпълнявам последователно политиката на правителството и ще спазвам законите, както и че ще спазвам приоритетите в коалиционното споразумение\", добави Николова. Тя се обяви за приемственост в политиката и изрази желание за среща с майките на децата с увреждания. От думите ѝ се разбра, че няма да ходи с шумомер по морето, каквито акции проведе Симеонов през това лято. \"Не съм човек, на когото нещо тежи. Избрана съм да работя за гражданите и обществото\", каза още Николова. После обяви, че е готова да се съветва с всеки член на Министерския съвет, както и с всеки народен представител. Марияна Николова каза, че не е членувала в НДСВ или друга партия. Не е била и телевизионна водеща. Тя обясни още, че преди години е била член на софийската адвокатска колегия, но вече не е. От думите й се разбра, че е била поканена на конкурс за началник на кабинета на Симеонов, след което е избрана за поста измежду 10 кандидати. \"Аз съм познавала Валери Симеонов като народен представител. Нямам близки или партийни взаимоотношения\", каза още Николова.", "date": "2018.11.21", "title": "Симеонов и Каракачанов ми предложиха поста, за да има последователност в политиката, заяви новият вицепремиер"}
{"url": "https://www.dnevnik.bg/biznes/2018/11/21/3349538_televiziite_shte_mogat_da_iskat_pari_ako_zavedeniia/", "text": "Заведенията и други публични пространства, в които има телевизори, ще трябва да искат разрешение от телевизиите да излъчват програмата им и да плащат такса за това. Това следва от промени в Закона за авторското право и сродните му права, предложени от председателя на правната комисия Данаил Кирилов (ГЕРБ), Анна Александрова (ГЕРБ) и Емил Димитров - Ревизоро (Обединени патриоти), установи \"Труд\". Изменението е мотивирано с две евродирективи - от 2001 и 2006 г., които позволяват събирането на финансови средства, ако за излъчването на програмата се взимат пари от публиката. Такава е разпоредбата и на сега действащия закон (чл. 91, ал.1, т.4). \" \", гласи сега действащият текст, приет през 2014 г. Сега тримата депутати предлагат частта от изречението след думата \"ако\" да отпадне. Те се позовават на друга текст, който дава възможност на страните - членки да приложат по-широка закрила на телевизионните организации. Според вносителите така ще се защитят по-добре правата на излъчващите организации, но и на останалите носители на авторски права, чиито интелектуални продукти са включени в програмата. Най-често публично се гледат спортни прояви, но също като фон в заведенията присъстват и модни канали. Отделно при турнири, предизвикващи голям обществен интерес (например футболни първенства), сигнал се излъчва и на екрани в паркове и на площади. С други текстове вносителите предлагат броят на абонатите на кабелните оператори да бъде изключен от търговската тайна. Това според тях ще премахне неравнопоставеността между коректно обявяващите броя на клиентите си и тези, които не го правят, и ще намали сивия сектор. ", "date": "2018.11.21", "title": "Телевизиите ще могат да искат пари, ако заведения излъчват програмата им"}
{"url": "https://www.dnevnik.bg/bulgaria/2018/11/21/3349556_prokuraturata_protestira_opravdatelnata_prisuda_po/", "text": "Прокуратурата е протестирала оправдателната присъда по делото за срутилата се сграда на столичната улица \"Алабин\", която през 2006 г. затрупа и уби две млади жени. Това се разбира от съобщение на прокуратурата, чиято основна цел е друга. С него се казва, че ръководството в държавното обвинение няма да образува дисциплинарно производство срещу прокурора по процеса Милко Момчев. Искане за такова направи в понеделник адвокат Ина Лулчева. Причина за искането ѝ пък стана изказване на обвинителя Момчев пред медиите  веднага след като съдът оправда и четиримата обвинени  - собственика на сградата Георги Кирчев (защитаван от Лулчева - бел.ред.), който е управител на фирма \"Хрисома\", инженер Петър Петров, който контролирал ремонта на сградата, Николай Симеонов - управител на \"А3-Архитектура и изпълнение\", извършила инвестиционен контрол, и строителя Манчо Антонов, собственик на фирмата за ремонти ЕТ \"Медия Манчо\". В съобщението на прокуратурата се пресъздава част от сигнала на адвокат Лулчева, без да се цитира цялото изказване на прокурор Момчев. Допълва се, че няма основания да му се наложи дисциплинарно наказание заради публично заявеното. Прокуратурата посочва, че на 19 ноември Лулчева е подала сигнал срещу Момчев. \"Твърди се, че изразената публично позиция от Милко Момчев - че вероятна причина за оправдаването на подсъдимите е настъпила на съдебното следствие \"промяна\" на показанията на основен свидетел, представлява \"заблуждаване на обществото и уронване на авторитета на правосъдието, за да се избегне лична професионална отговорност и да се оправдае поддържането на явно необосновани обвинения\". Според адв. Лулчева \"такова поведение не би следвало да остане без последствия, защото според чл. 129 ал. 3 т. 5 от Конституцията на Република България /основание за освобождаване от длъжност на магистрат/ накърняването на престижа на съдебната власт може да представлява най-тежко дисциплинарно нарушение\", се казва в съобщението на прокуратурата. В съобщението на прокуратурата се допълва, че: \"Административните ръководители на прокурор Милко Момчев считат, че няма каквито и да е основания за образуване на дисциплинарно производство срещу него. С изявленията си г-н Момчев по никакъв начин не е нарушил професионални задължения или етични правила. Предявяването на сигнал, визиращ основание за дисциплинарно освобождаване от длъжност на магистрат и публичното му оповестяване, се разглежда като опит за влияние върху наблюдаващия прокурор, осъществен в срока за протестиране на постановената оправдателна присъда, с оглед на решението му дали да протестира същата\". В сигнала на адвокат Лулчева се описва по-подробно изказването на Момчев пред медиите: \"Основният и един от малкото очевидци Николай Александров на съдебното следствие промени показанията си. Той твърдеше, че лично Георги Кирчев (защитаван от Лулчева – бел.ред) е нареждал да се режат колони от сградата, което е довело до събарянето ѝ, а след това заяви, че това не е вярно\", коментира пред медиите Момчев. В сигнала срещу него Лулчева обаче излага доказателства, че самият прокурор от години е напълно наясно, че първоначалните показания на въпросния свидетел са били лъжливи и точно по тази причина дори не е повдигнал подобно обвинение на клиента ѝ. \"От диспозитива на обвинителния акт е видно, че според прокурора Момчев г­-н Кирчев е допуснал нарушение при подписването на договора с втория подсъдим, поради което е станало възможно наети от следващия подсъдим - Манчо Антонов, работници да разрушат стени, което пък се твърди, че е довело до падането на сградата. Николай Александров не е сред тези работници\", посочва Лулчева, прилагайки към сигнала си копие от обвинителния акт по делото. Лулчева подчертава, че в самия обвинителен акт, писан от наблюдаващия прокурор, никъде не се споменава тезата, че клиентът ѝ някога е разпореждал на някого да разрушава стени, вследствие на което да е рухнала сградата. \"Допълнително потвърждение за това, че прокурорът Момчев приема показанията на т. нар. свидетел Николай Александров за недостоверни, е и обвинението срещу подсъдимите Манчо Иванов и Николай Симеонов. Подсъдимият Манчо Иванов е обвинен, че наел работниците, които според обвинителния акт са разрушавали стени, сред което не е споменатият пред медиите от прокурор Момчев Николай Александров. От обвинението на подсъдимия Николай Симеонов, управител на дружеството, с което моят подзащитен Георги Кирчев е сключил договор, става ясно, че той също няма нищо общо с Николай Александров\", се казва още в сигнала ѝ. По думите на Лулчева е повече от очевидно, че \"щом поведението на Николай Александров не е отразено в обвинителния акт при повдигане на обвинението на когото и да било от подсъдимите, то тогава прокурорът не е кредитирал показанията му, че той е разрушавал\". Тя припомня и че в хода на съдебния процес самият Александров е потвърдил пред съда, че не е получавал никакви указания от Кирчев, не е разрушавал стени и дори не е влизал в рухналата сграда, а \"излъгал, защото му били обещали пари\".", "date": "2018.11.21", "title": "Прокуратурата протестира оправдателната присъда по делото \"Алабин\""}
{"url": "https://www.dnevnik.bg/bulgaria/2018/11/21/3349535_bulgarskite_medii_sa_zavisimi_kazvat_63_ot_bulgarite_v/", "text": "Българският медиен пазар е малък, но затова пък непрозрачен, и е тъжно, че България е поела ангажимент да спазва ценностите на Европейския съюз, а слезе толкова ниско в класации по независимост на медиите. С тези думи откри представянето в София на ново проучване за свободата на българските медии Хендрик Зитих, ръководител на Медийната програма за Югоизточна Европа на фондация \"Конрад Аденауер\". То е проведено от \"Алфа рисърч\" по поръка на фондацията, като събирането, обработването и анализирането на данните е дело на българската социологическа агенция. Фондацията, близка с управляващата в Германия консервативна партия Християндемократически съюз, е участвала в съставянето на въпросника. Резултатите, потвърждаващи заключения от същото проучване, проведено преди година, \"са плашещи\", казва Зидих за официалното съобщение за събитието. Почти две трети (63%) от анкетираните в национално представителното проучване са заявили, че българските медии са зависими. Данните за \"напълно зависими\" (16%) или \"по-скоро зависими\" (47%) показват промяна в това, че се увеличава (от 42% през 2017 г.) делът на правещите малко по-умерена оценка и намалява (от 25% през миналата година) този на убедените в пълната зависимост. Едва 10% съставлява групата, приемаща пълна (1%) медийна независимост, или че журналистите отразяват събитията по-скоро достоверно (9%). Расте (от 24% на 28%) групата на отговорилите, че медиите в България са \"нито зависими, нито независими\". Профилът на участниците показва, че съмняващите се в независимостта на медиите обикновено са по-образовани (с висше образование) и по-млади (31-40-годишни) жители на градовете. Едно от възможните обяснения според Нели Динева от \"Алфа рисърч\", представила проучването, е, че градските млади жители са по-информирани, следят по-отблизо новините и често познават политическите и социалните процеси отвътре, поради което са и по-критични към качеството на медиите. В София например всеки пети (20%) е убеден в пълната зависимост на медиите, докато в малките градове тази група е едва 6%. На този фон е любопитно заключението от национално представителното проучване, проведено през септември, че има значително по-високо доверие към професионализма на българските журналисти. Запитани \"До каква степен имате доверие на журналистите в България\", 55% отговарят със \"средно доверие\", 8% им имат \"високо доверие\", а 1% дори \"много високо доверие\". Общо една почти трета не се доверяват на репортерите - 17% имат \"ниско доверие\", а 12% им нямат никакво доверие. Доц. Орлин Спасов от Факултета по журналистика и масови комуникации към Софийския университет коментира, че е любопитно да се проучи дали разминаването между недоверие към медиите и относителното доверие към журналистите не регистрира явление, в което самите журналисти стават жертва на медиите. Тук отново хората на възраст 31-40 години водят в отговора \"ниско доверие\", а още по-младите 18-30-годишни - в групата на пълно недоверие, като най-висок (19%) е делът с най-отрицателен отговор в селата. Коментарът на Динева за тези данни бе, че, изглежда, се очертава тенденция необразовани и млади българи да не се интересуват от политически и социални новини и поради това да оформят група, особено податлива на информационни манипулации. Телевизията остава, макар и с понижаване от близо 10 пункта спрямо 2017 г., най-използваният източник за информация. Анкетираните са можели да посочат няколко отговора на въпроса откъде научават за политическите теми и резултатът е, че 83% посочват телевизионните канали, следвани от новинарските интернет сайтове (28%) и по 19-21% оформя групата от три източника - социалните мрежи като \"Фейсбук\" и \"Туитър\", вестници и списания и радио. Доверието към тях е в същия ред, но с различни показатели - 60% към телевизията, 12% към сайтовете и 6-9% за социални мрежи, преса и радиостанции. От друга страна, много голям дял от анкетираните са посочвали печатните медии (37%), социалните мрежи (35%) и дори телевизията - 20%, като най-големи разпространители на фалшиви твърдения (при възможност за няколко отговора). Българите почти нямат представа какво представлява саморегулацията в медиите - 72% не са чували нищо за това, а 21% \"донякъде\" знаят. Едва един от всеки 20 анкетирани (5%) е отговорил с \"да\". Не очаквайте политическа инициатива за подобряване на медийната среда, коментира доц. Орлин Спасов. Той с доза сарказъм посочи, че като гледа последните твърдения на управляващи и лично на премиера Бойко Борисов, че в страната има пълна свобода на медиите, няма да се изненада политиците да се окажат въпросният 1% от анкетираните, за които медиите са \"напълно независими\". Факт е, че има липса и дори отказ от политическо действие от страна на партиите, а и те нямат интерес при толкова \"медии\", готови да обслужват, добави той. Както Спасов, така и Нели Динева от \"Алфа рисърч\" обясниха високото доверие към телевизиите с масовото им присъствие във всекидневието на българина. На пресата - без уточнение дали става дума за сериозни или булевардни издания - имат доверие едва един от всеки 13, независимо че на местата за продажба често има десетки и десетки заглавия.", "date": "2018.11.21", "title": "Медиите са зависими, казват 63% от българите в проучване на \"Алфа рисърч\""}
{"url": "https://www.dnevnik.bg/zelen/2018/11/21/3348420_ucheni_v_ban_sa_ekspertite_koito_triabva_da_dokladvat/", "text": ":  Ръководителят на единия от двата цитирани института, които според екокоалицията трябва да са натоварени с докладването по \"Натура 2000\", заяви в интервю за \"Дневник\", че безспорно институтите на БАН имат доказаните специалисти и капацитет да извършват нужния мониторинг. \"В този случай въобще нямаше нужда от обществена поръчка. Има си научни институти (и те се знаят), които могат да направят на най-високо ниво мониторинга и докладването по \"Натура 2000\" - в това няма никакво съмнение\", каза проф. Спасов. Звената на БАН, които са експертни в изискваните от европейските директиви комплексни области на наблюдение и на които то може да бъде възложено директно от министерството на околната среда, според директора на музея са както природонаучният музей, така и Институтът по биоразнообразие и екосистемни изследвания, а за някои специфични местообитания и видове - Институтът по гората. Други академични институции с капацитет за участие са Биологическият факултет на Софийския университет (в някои отношения и Пловдивският университет) и Лесотехническият университет. Според него има и неправителствени организации, специализирани в природозащитни изследвания, в които също работят квалифицирани специалисти. Все пак, проф. Спасов смята за резонно предложението мониторингът по \"Натура 2000\" да е основно задължение на двата посочени от екокоалицията института: \"Тук са специалистите, доказани от десетилетия и едни от най-добрите, да не кажа най-добрите в България. Няма други институции в България, които да могат да обхванат всички направления на докладването.\" Според него няма причина Министерството на околната среда и водите да не може да възложи директно на институтите на БАН подобни изследвания като част от програмите им и да им предостави наличния чрез Оперативната програма \"Околна среда\" и необходим финансов ресурс за постоянна и дългосрочна работа по наблюдение на защитените видове и местообитания. За проф. Спасов сегашната практика на възлагане на докладването към ЕК на консултантски фирми при процедури с минимални изисквания за експертиза е компрометирана и необоснована. \"В последните години с учудване забелязваме как тази работа се превръща просто в бизнес, и то на хора, които нямат нужната подготовка. Законът за обществените поръчки (ЗОП) с неговите странни изисквания дава възможност именно на такива фирми да излязат напред и да отговорят на неговите формални критерии\". Дори и да има причина мониторингът да се възлага по реда на ЗОП, то изискванията трябва да са за доказан научен капацитет чрез публикации и изследователска работа в областта, а не както досега, просто за \"завършено висше образование\". Според проф. Спасов дори и предлаганият от неправителствените организации от \"За да остане природа в България\" двугодишен период на наблюдения е малък за сериозно докладване за състоянието на видовете и хабитатите. Изискването на директивите за докладване веднъж на 6 години дава възможност за по-дългосрочна и научно издържана работа. За сегашната процедура и обжалвания в момента избор на изпълнители при срока за докладване през април и юли 2019 г., проф. Спасов коментира: \"Въпросът за настоящата процедура е ясен - какво да се направи, като вече е избран изпълнител, а той не разполага с нужните експерти? Не съм аз човекът, който трябва да отговори на този въпрос. Нека отговорят тези, които са направили избора. Те са готови да изхарчат огромна сума обществени пари за резултати, за които предварително е ясно, че ще бъдат некачествени. Тогава държавата на какво стъпва в докладването?\" Доц. Ганева, която ръководи втория институт, който е предложен като експертен по темите на мониторинга на мрежата \"Натура 2000\", отговори с писмена позиция за \"Дневник\" по сигнала на екокоалицията. Според нея при тази обществена поръчка \"ограниченото време за подготовка на това докладване и спазването на формалните срокове и липсата фактологичен масив от данни от целенасочени теренни наблюдения предизвиква основание за тревога. Трябва да се работи по утвърдената европейска методика за събиране и оценка на данните, което изисква висок експертен капацитет и системна теренна работа поне в 3 от 6-те години на периода. Тези условия трудно могат да бъдат компенсирани и забавянето да бъде преодоляно с много финансови средства и компромиси от експертно естество\". В заключение позицията на института подкрепя предложението мониторингът да бъде директно възложен и потвърждава, че при идентифицирана необходимост от страна на държавата институтът по биоразнообразие самостоятелно или в сътрудничество с други научни организации и при наличието на нужното време и финансови средства може да организира събиране на данни и подготовка на доклади за целите двете на директиви\". Изследователи от най-стария в България университет, които са участвали в предишната поръчка за мониторинг като външни експерти, се съгласяват по същество с критиките на екокоалицията към сегашната поръчка за мониторинг на \"Натура 2000\". За тях в предходното докладване от фирми, които и сега са избрани за изпълнители на обществената поръчка, има ключови недостатъци, които са компрометирали националните доклади към Европейската комисия. Те обаче коментираха, че предложението на \"За да остане природа в България\" докладването да се възложи изцяло на двата института на БАН е дискриминативно спрямо тях. Докладването трябва да включи доказани учени и извън на институтите на академията, смятат те. На този въпрос от БАН и екокоалицията реагираха с признаване на капацитета на учените от Софийския университет и разбиране, че експертният им потенциал трябва да бъде използван от държавата - или в част от работата по мониторинга, или като независим качествен контрол и втори поглед върху данните и докладите от процеса според научния принцип на колегиално рецензиране и валидиране (\"peer review\"). Ако има разумни причини за прилагане на Закона за обществените поръчки и търсене на варианти за изпълнител, то досегашната практика трябва да се промени, е мнението на учени и представители на неправителствени организации. Те коментираха пред \"Дневник\", че вследствие на недостатъците на работата при предходното докладване за \"Натура 2000\" вече са обсъждани варианти за промяна на поръчките. Например още през 2015 г. и 2016 г. в срещи с представители на екоминистерството в рамките на гражданската инициатива \"Зелени закони\"  общността от природозщитници и учени лансира сходни на сега обсъжданите предложения . Практиката обаче не се променя. Освен директното възлагане на мониторинга на институти на БАН възможен вариант е и разделяне на поръчката на няколко по-малки. Възлагането трябва да зависи от качествени критерии за подбор на експертен изпълнител, а не да се гледа най-ниската цена. Важно е огромната сума бъде разделена в отделни специализирани лотове, за всеки от който експертните институти могат да намерят финансовия ресурс за изискваните от закона гаранции. Учените коментират, че именно изискването за гаранции за милионния бюджет на общото в момента докладване по \"Натура 2000\" налага на експертите да работят за фирми - администратори, които нямат експертизата, но могат да осигурят изискваните финансови ресурси.", "date": "2018.11.21", "title": "Учени: В БАН са експертите, които трябва да докладват на Брюксел за \"Натура 2000\""}
{"url": "https://www.dnevnik.bg/bulgaria/2018/11/21/3349591_pravitelstvoto_odobri_260_zashtiteni_detski_gradini_i/", "text": "Правителството одобри Списъка със защитени детски градини и защитени училища за учебната 2018/2019 година, в който се включват 260 образователни институции, съобщава правителственият пресцентър. От тях 100 са защитени детски градини и части от детски градини, които се намират в 100 населени места на 25 области. Защитените училища са 160, разположени в 106 общини на 26 области. Списъкът е изготвен в резултат на мотивирани предложения на кметовете на общините след решения на общинските съвети, извършени проверки от регионалните управления на образованието и на анализ на информацията от информационните карти на детските градини и училищата в страната. Критериите за статут на защитени е децата и учениците да нямат възможност да се обучават в най-близката детска градина или училище или трябва да изминават повече от допустимите километри, за да пътуват до най-близките. Поради несъответствие с критериите за защитени училища от списъка, приет на 14 декември 2017 година, отпадат 10 защитени детски градини и части от детски градини. Правителството прие и актуализиран списък на средищните детски градини и училища. След промяната общият брой на средищните детски градини, части от детски градини и училища, включени в списъка, става 990 в 660 населени места. Включени са 29 нови детски градини и части от детски градини и 4 нови училища, които отговарят на критериите и условията за получаване на статут на средищни. От списъка отпадат 57 средищни институции, в това число 20 училища и 37 детски градини или части от детски градини, поради оптимизация на училищната мрежа и липса на минималния брой от 10 ученика или 4 деца, които пътуват от други населени места. Общият брой на децата в новите средищни детски градини, включително части от детски градини, е 1971, а пътуващите деца в задължителна предучилищна възраст са 163. Броят на учениците в четирите нови средищни училища е 487, а пътуващи до 16-годишна възраст ученици са 72. Децата и учениците, които са от населени места без детска градина и училище, се обучават в други съгласно разпоредбите на Закона за предучилищното и училищното образование с осигурен от съответните общини безплатен транспорт до детската градина или училище.", "date": "2018.11.21", "title": "Правителството одобри 260 защитени детски градини и училища"}
{"url": "https://www.dnevnik.bg/politika/2018/11/21/3349590_lokhiid_martin_ne_mogat_da_dostaviat_f-16v_do_2_g/", "text": "Американският производител на F-16V (блок 70) \"Локхийд Мартин\", който е сочен за фаворит в процедурата за избор на нов изтребител за българската армия, няма да може да достави първите самолети до две години. Това се разбра от отговор на въпрос на Джeймc Poбинcън, диpeĸтop нa \"Πpoгpaмaтa зa мeждyнapoднo бизнec paзвитиe – F-16\", на представяне на офертата на \"Локхийд Мартин\" съвместно с Американската търговска камара и посланика на САЩ Ерик Рубин. Според инвестиционния проект на правителството, който е одобрен от парламента, поне два изтребителя трябва да бъдат доставени до две години от подписването на договора, а всички поръчани да се доставят в рамките на три години от първата доставка. Процедурата е за покупка на 8 или 9 изтребителя на обща стойност 1.8 млрд. лв. Сумата включва купуването на самолетите, средствата за наземното им обслужване, за обучение на пилотите и инженерите, въоръжението и поддръжката за 3 години. Плащането ще бъдат разсрочено за 9 години. На втория етап от проекта трябва да се купят още 8 изтребителя и тогава да се снемат от въоръжение МиГ-29. Робинсън не отговори дали офертата на \"Локхийд Мартин\" влиза в тавана на цената, определена от правителството. Той обясни, че преговорите за сумата се водят между правителствата на САЩ и България и той не може да отговори. Подобен беше отговорът му и на въпрос за схемата на изплащане. Договорът за покупката ще бъде подписан на правителствено ниво, като трябва да бъде одобрен и от парламента. Всичко може да бъде променяно без крайната дата на доставката Освен крайната дата на доставката на изтребителите, всичко останало в инвестиционния проект може да бъде променяно, смята заместник-министърът на отбраната Атанас Запрянов, който ръководи военно-политическата група по избор на многоцелеви изтребител. 24 месеца е твърде тежък срок за всички компании, особено за новите самолети, каза Запрянов. Според него срокът и цената са въпрос на договаряне, но \"когато се избере платформата, едно е задължително - до 2024 г. трябва да дойдат и 8-те самолета\". Запрянов смята, че в резултат на преговорите може да се окаже, че и трите оферти, по които се преговаря, може да се окажат под определената цена. Преговорите продължават с Италия, САЩ и Швеция Офертата на САЩ за нови изтребители F-18 не е отговаряла на реквизитите и затова е отстранена от процедурата. \"Всички останали са валидни. Може да имаме \"Еврофайтър\" (втора употреба - бел. авт.), може да имаме F-16 блок 70, може да имаме и Грипен\", каза Запрянов. \"И трите оферти имат нужда от отговаряне на въпроси, включително и ценовите предложения, по определени параметри, които да са дефинирани от специалистите. Те са отворени за подобрения, те могат да ги променят в положителна посока\", каза Запрянов. Той отказа да се ангажира с конкретна дата на привършване на преговорите. \"Не се притесняваме, че договорът ще се подпише следващата година\", каза Запрянов. Той каза, че групата има въпроси към всички оферти и след като бъдат получени отговорите, ще бъдат оценени офертите, което става с използване на математически модел. Запрянов подчерта важността от събирането на максимално голяма информация. F-16V e най-добрият самолет за България, твърди \"Локхийд Мартин\" Ерик Робинсън смята, че F-16V e e най-добрият самолет за България. Той припомни, че в момента в света летят 4600 F-16. А статистиката от въздушен бой сочи 75 победи и 0 загуби за изтребителя. \"Блок 70 е най-добре развитият модел и събира всички най-добри способности на този изтребител\", каза Робинсън и добави, че F-16V е изтребител от последна генерация, в който се използват радар и антена от F-22 и F-35, даващи възможност за следене на много цели едновременно. Последният модел има 50% по-добро време за изкачване и 35% повече стабилност, както и 12 хил. летателни часа живот при 8000 часа стандарт в момента в Българската армия, както и ниска стойност на поддръжка. Робинсън акцентира и върху системата за безопасност, която не позволява разбиването в земята на самолета при загуба на съзнание на пилота, която се получава при голямо натоварване. Предложението на \"Локхийд Мартин\" включва възможност за обучение на целия персонал. Според Πeтъp Ивaнoв, директор на Aмepиĸaнcĸaтa тъpгoвcĸa ĸaмapa в Бългapия, и пocлaниĸ Epиĸ Pyбин избиpaнeтo нa F-16 пpeд ĸoнĸypeнтнитe oфepти щe бъдe \"cтpaтeгичecĸи избop\", ĸoйтo мoжe дa дoнece пoлзи нa cтpaнaтa в иĸoнoмичecĸи плaн, ĸaĸтo и щo ce oтнacя дo oтнoшeниятa в HATO. Иванов припомни, че F-16 е нaй-изпoлзвaният caмoлeт в алиaнca. Той e на въоръжение в 15 дъpжaви в Eвpoпa, a дpyги тpи ca в пpoцec нa пpидoбивaнe. Cpeд тяx ca и cъceдните на България Гъpция, Pyмъния, ĸaĸтo и Cлoвaĸия и Cлoвeния. CAЩ oбeщaxa индycтpиaлнo cътpyдничecтвo и пoддpъжĸa дo 2045 г. Πocлaниĸ Pyбин пpипoмни и чacт oт инвecтициитe нa CAЩ в Бългapcĸaтa apмия, ĸoитo са нaд 300 милиoнa дoлapa, oт ĸoитo 50 млн. във Boeннoвъздyшнитe cили. Caмo зa пocлeднитe 3 гoдини ca влoжeни 43 милиoнa в пpoeĸти в бaзa \"Гpaф Игнaтиeвo\" и \"Hoвo ceлo\". Като възмoжнocт зa инвecтиции от \"Локхийд Мартин\" смятат, че в Бългapия мoже дa се oбcлyжвaт чacти oт изтpeбитeлитe, вĸлючитeлнo двигaтeлитe им.", "date": "2018.11.21", "title": "\"Локхийд Мартин\" не може да достави F-16V до 2 години, възможна е промяна на проекта"}
{"url": "https://www.dnevnik.bg/zelen/2018/11/21/3349580_pravitelstvoto_razreshi_na_obshtinata_da_investira_180/", "text": "Столичната община и дружеството \"Топлофикация София\" ще могат да инвестират до 180 млн. лева от оперативна програма \"Околна среда\", за да  изградят инсталация за изгаряне на преработен  отпадък в \"ТЕЦ София\", след като днес Министерският съвет даде разрешението си за това.  Общата стойност на проекта за инсталацията ще е 370 млн. лева, като общината ще изтегли кредит от Европейската инвестиционна банка, който \"Топлофикация София\" ще изплаща 19 години. Същевременно дружеството ще  спестява между 12 и 15 млн. лева  годишно от доставки на газ, защото ще използва отпадъка като гориво. Освен това ще доставя топлоенергия на 30 хил. домакинства и електроенергия на още толкова. Изграждането на инсинератора е трети етап от усилията на общината да подобри оползотворяването на отпадъците в столицата. Първите два проекта бяха инсталациите за механично и биологично третиране край Горни Богров, известни като Завода за боклук. Именно при обработването на отпадъците там и отделянето на всички нерециклируеми материали се създава РДФ горивото, което ще се изгаря в \"ТЕЦ София\". Технологията  е избрана още преди 11 години  с откриването на инсталациите за третиране на отпадъци, но процесът беше завършен през последната година, когато общинският съвет избра мястото и даде разрешение на общината да вземе заем, за да финансира проекта. Това породи недоволството на общински съветници от опозицията, които поискаха преразглеждане на технологията и мястото, както и провеждане на референдум, а граждани протестираха срещу инсталацията. Това не попречи на управляващите от ГЕРБ,  които отхвърлиха референдума  и започнаха процедура по кандидатстване за кредит от ЕИБ.", "date": "2018.11.21", "title": "Правителството разреши на общината да инвестира 180 млн. лева в инсталация в \"ТЕЦ София\""}
{"url": "https://www.dnevnik.bg/sport/2018/11/21/3349579_chlen_na_etichnata_komisiia_kum_fifa_e_bil_zadurjan_po/", "text": "Членът на Етичната комисия към Световната футболна асоциация (ФИФА) проф. д-р Сандра Раджу e задържан по подозрения в корупционни практики, съобщава \"Асошиейтед прес\". Малайзийските власти са го задържали след прибирането му в страната от служебно пътуване до Цюрих. Заради ареста Раджу е подал оставка от позицията си в Азиатския международен арбитраж. Той бе назначен като заместник-председател към Етичната комисия на ФИФА миналата година. Адвокатът му Чоу Ве заяви пред АП, че клиентът му е бил задържан от Малайзийската комисия за борба с корупцията. Според него съдът е отхвърлил иска на комисията за седемневно лишаване от свобода. По-късно Раджу е освободен. \"Съдията се съгласи с нашата позиция, че той (Раджу) има дипломатически имунитет и привилегии. Той не може да бъде арестуван, нито задържан и не е подложен на наказателна юрисдикция\". АП добавя, че ФИФА не е отговорила на искане за коментар относно статута на Раджу в Етичната комисия.", "date": "2018.11.21", "title": "Член на Етичната комисия към ФИФА е бил задържан по подозрения в корупция"}
{"url": "https://www.dnevnik.bg/biznes/2018/11/21/3349604_banka_na_siv_mesti_centralata_si_ot_moskva_v_budapeshta/", "text": "Международната инвестиционна банка (МИБ) , създадена през 1970 г. в Москва като като банка на тогавашния Съюз за икономическа взаимопомощ (СИВ) на държавите от Източния блок, мести централата си в Будапеща. Освен това тя ще се обедини с друга банка с централа в Москва - Международната банка за икономическо сътрудничество (МБИС), създадена през 1963 г. с цел да улесни разплащанията в преводни рубли на страните от Блока. България членува в двете банки от създаването им. В първата днес тя участва заедно с Виетнам, Куба, Монголия, Унгария, Румъния, Русия, Словакия и Чехия, а във втората - с Виетнам, Монголия, Полша, Русия, Румъния, Словакия и Чехия (Куба и Унгария напуснаха през 2013 г. - бел. ред.) Днес Министерският съвет одобри позициите на българската делегация за заседанията на ръководствата на двете банкови структури, които ще се състоят между 3 и 6 декември във Варадеро, Куба, съобщи правителствената пресслужба. В дневния ред освен преместването на централата е и концепцията за създаването на банкова група. Ще бъде обсъдена и програма за капитализация на МИС до 2022 г. България ще изрази подкрепа за предприеманите стъпки от двете международни финансови институции за подобряване на икономическата им ефективност, за реализиране на балансирано консолидиране на потенциала им, включително на тяхната ресурсна база и натрупания опит за целите на динамичното им развитие в изпълнение на техните мисии и за създаването на основи за стратегическо партньорство в полза на техните акционери, се казва в правителственото съобщение.", "date": "2018.11.21", "title": "\"Банка на СИВ\" мести централата си от Москва в Будапеща"}
{"url": "https://www.dnevnik.bg/gradska_sreda/2018/11/21/3349599_do_kraia_na_meseca_shte_relsite_za_tramvaia_po_graf/", "text": "До края на месеца работата по трамвайното трасе по улица \"Граф Игнатиев\" ще бъде приключена и ще е възможно пускането на тестови мотриси по него. Това казаха днес в комисията по градоустройство в общината представители на фирмата \"Джи Пи груп\", която изпълнява ремонта. Реално кога ще бъде пуснат в движение трамваят не може да се каже със сигурност, защото след приключването на работата обектът трябва да бъде приет от Дирекция \"Национален строителен контрол\". \"Точна дата не можем да дадем, стараем се това да бъде направено възможно най-бързо\", уточни зам.-кметът по транспорт Евгени Крусев в комисия по транспорт. В началото на октомври, когато изпълнението на ремонта беше подложено на критики от граждани, Крусев твърдеше, че  трамваят ще бъде пуснат в началото на ноември . Напълно приключила е работата по линиите в участъка от площад \"Гарибалди\" до площад \"Славейков\", дейностите по настилките там продължават. От фирмата уточниха, че започват поетапно  да премахват загражданията по улицата , но това не означава, че ремонтът е приключил. Целта е \"Граф Игнатиев\" да бъде освободен за движението на пешеходци за месец декември, когато се очаква магазините по улицата да имат повече работа. Продължаващият от 7 май ремонт  създаде сериозни затруднения за бизнеса по улицата , като много от търговските обекти са затворени от месеци. Собствениците им се срещнаха с представители на общината, за да обсъдят проблемите и  да поискат компенсации за пропуснатите ползи . Предстои от общината да обявяват как ще удовлетворят исканията им. Част от тях вече се изпълняват, като всеки четвъртък след 11 ч. представители на строителите и проектанта приемат сигнали и дават информация на ъгъла на улиците \"Паренсов\" и \"Цар Иван Шишман\". Вечер се включва допълнително осветление, а опасните дървени плоскости се заменят с материали, по които пешеходците да се движат безопасно при дъжд и сняг.", "date": "2018.11.21", "title": "До края на месеца трамвайните релси по \"Граф Игнатиев\" щели да са готови"}
{"url": "https://www.dnevnik.bg/sviat/2018/11/21/3349595_korupcionen_skandal_v_polsha_stopi_razlikata_v/", "text": "Подкрепата за управляващата в Полша партия \"Право и справедливост\" е намаляла рязко, откакто най-големият корупционен скандал от години се разрази този месец. Това показва проучване, публикувано късно във вторник и цитирано от \"Ройтерс\". Одобрението за ПиС в проучването на \"Кантар Милуърд Браун\" от тази седмица е с 5 процентни пункта по-ниско, отколкото бе в началото на месеца, и е около 33%. В замяна на това нараства одобрението за центристката \"Гражданска платформа\" и достига 26% - също с 5 пункта повече. Това означава, че дистанцията между двете партии се е стопила от 17 до едва 7 процентни пункта. С около 37.5% от гласовете \"Право и справедливост\" спечелиха убедително изборите през октомври 2015 г. и започнаха реформи, които според Европейската комисия и активисти заплашват демократичните устои на Полша. \"Гражданска платформа\" взе около 24 на сто. Миналата седмица директорът на полския финансов регулатор Марек Шарновски подаде оставка заради  обвинения от милиардера Лешек Чарнецки , собственик на две банки в страната (една от които е деветата по големина). Чарнецки твърди, че Шарновски, назначен от ПиС, е поискал огромен подкуп, за да помогне на една от банките. Акциите на Getin Noble се сринаха с над 70%, а на Idea Bank - с 92 на сто, тази година и това повдигна въпроси за стабилността на полската финансова система. Скандалът доведе и до  обиски в централата  на финансовия регулатор. Управляващите в Полша отхвърлят спекулации в медиите, че може да се стигне до предсрочни избори.", "date": "2018.11.21", "title": "Корупционен скандал в Полша стопи разликата в подкрепата за управляващи и опозиция"}
{"url": "https://www.dnevnik.bg/sport/2018/11/21/3349614_striiming_platformata_dazn_shte_izluchva_visshata_liga/", "text": "Дигиталният  стрийминг канал  DAZN обяви плановете си за сериозно навлизане в испанския телевизионен пазар, след като придоби правата за излъчване на две от най-гледаните спортни надпревари. От 2019 г. испанската публика ще може да наблюдава чрез DAZN английската Висша лига, както и Световния шампионат по мотоциклетизъм в клас MotoGP. Договорът с Висшата лига е за следващите три сезона (2019-20, 2020-21 и 2021-22), като на година ще се излъчват повече от 235 мача на живо. За момента английското първенство се излъчва на територията на Испания от най-голямата телекомуникационна компания \"Мовистар\". \"Футболните фенове в Испания са познати като едни от най-страстните в света. Ние сме много доволни, че DAZN ще бъде наш партньор за територията на Испания през следващит три сезона. По този начин Висшата лига ще достига до възможно най-много хора в тази футболна страна\", каза настоящият изпълнителен директор на Премиършип Ричард Скъдамор, който в края на годината напуска поста си. Компанията Perform Group, която е собственик на DAZN, подписа договор за четири години с MotoGP. Чрез сделката дигиталният стрийминг канал ще излъчва ексклузивно всички стартове от шампионата между 2019 и 2022 г. Испания е сред ключовите пазари на MotoGP. Страната е домакин на четири състезания – Гран при на Испания на пистата \"Херес\", Гран при на Каталуня на пистата край Барселона, Гран при на Арагон и Гран при на Валенсия на трасето \"Рикардо Тормо\". Испания е и втората най-успешна нация в MotoGP с общо 50 титли във всички класове след Италия (77). В последните седем сезона неизменно испанец става шампион в кралския клас. Досега Висшата лига и MotoGP се излъчваха по платените канали на \"Мовистар\". Според новите договори надпреварите ще са много по-достъпни за феновете. Цената на абонамента за онлайн платформата в Испания още не е съобщена. В САЩ едномесечен абонамент струва 9.99 долара. В последните години DAZN навлиза все по-сериозно в бизнеса с излъчване на спортно съдържание. Наскоро компанията подписа договор с боксьора Канело Алварес, който е  най-скъпият в историята . Срещите на мексиканския боксьор ще бъдат излъчвани ексклузивно от DAZN за срок от пет години, за което Канело получи 365 милиона долара. DAZN е втората  стрийминг платформа след \"Амазон\" , която предприема подобен ход. В последната година \"Амазон\" успя да си гарантира правата да излъчва US Open на територията на Великобритания и Ирландия. Също така ще предава турнирите от сериите \"Мастърс\", а преговаря и с \"Уимбълдън\". \"Амазон\" постигна договорка и с  Висшата лига за излъчване на по 20 срещи на сезон  от 2019-20 за срок от три години. Освен това компанията подписа за две години с Националната футболна лига (НФЛ) да излъчва двубоите в четвъртък вечер. Компанията Perform Group  притежава и правата за излъчване на Шампионската лига  на територията на Германия.", "date": "2018.11.21", "title": "Стрийминг платформата DAZN ще излъчва Висшата лига и MotoGP в Испания"}
{"url": "https://www.dnevnik.bg/evropa/2018/11/21/3349631_italiia_otkazva_da_otstupi_v_bjudjetniia_spor_s_es/", "text": "Бюджетните цели на италианското правителство са обосновани, заяви днес вицепремиерът Матео Салвини, след като Европейската комисия  окончателно отхвърли проектобюджета  на Рим, предаде \"Ройтерс\". \"Уверени сме в цифрите в нашия бюджет. Ще говорим за това след година\", каза Салвини, давайки сигнал, че няма да преговаря. Еврокомисията направи днес първата стъпка към дисциплинарни мерки срещу Италия заради бюджетните й планове. Брюксел има подкрепата на правителствата от еврозоната, които са разтревожени, че намеренията на Рим за кредитирането и разходите могат да предизвикат нова дългова криза, която да засегне всички членки на валутния съюз. Санкции на ЕС срещу Рим ще бъдат \"оскърбителни\" за италианците, допълни вицепремиерът. Италианското правителство няма да промени бюджетните си планове, заяви и Франческо Д'Ува, високопоставен член на управляващото Движение \"Пет звезди\", цитиран от ДПА. Решението на Италия да увеличи дефицита си не нарушава европейските правила, настоя Д'Ува, който е лидер на депутатите на партията в долната камара на парламента. \"Чудим се защо Европейската комисия започва процедура за нарушение срещу Италия, която винаги е спазвала правилата за разлика от други страни\", написа той във \"Фейсбук\". \"Казваме на гражданите да не се страхуват, защото няма да отстъпим; не сме избрани, за да следваме същата деструктивна политика като предишните правителства\", допълни Д'Ува. /БТА", "date": "2018.11.21", "title": "Италия отказва да отстъпи в бюджетния спор с ЕС"}
{"url": "https://www.dnevnik.bg/razvlechenie/2018/11/21/3349610_stefan_vuldobrev_i_obichainite_zapodozreni_s/", "text": "Поради големия зрителски интерес към концерта на Стефан Вълдобрев и \"Обичайните заподозрени\" \"По-полека symphony\" в Народен театър \"Иван Вазов\" организаторите обявиха втори концерт на същата дата. Така музиката на известният музикант и актьор ще прозвучи два пъти в последния работен ден преди коледните празници,  Изявата събира на една сцена Стефан Вълдобрев, музикантите от \"Обичайните заподозрени\" - Стоян Янкулов - Стунджи, Веселин Веселинов-Еко, Иван Лечев, Мирослав Иванов и симфоничния оркестър на Държавна опера - Пловдив. Ценителите на музиката ще имат възможност да чуят някои от най-известните песни на Стефан Вълдобрев като ‘’По-полека\", \"Холивуд\", \"Рай\" и \"Обичам те, мила\" в нов аранжимент с оркестър. Това е и последната спирка от зимното турне на Стефан Вълдобрев. Билетите за концерта от 19:00 часа са разпродадени месец преди събитието, а в мрежата и касите на \"Ивентим\" вече са в продажба билетите за извънредния концерт от 17:00 часа. Стефан Вълдобрев и музикантите от \"Обичайните заподозрени\" вече репетират усилено за четиричасовия музикален маратон, който ще изнесат преди празниците пред почитателите си.", "date": "2018.11.21", "title": "Стефан Вълдобрев и \"Обичайните заподозрени\" с извънреден концерт в Народния театър"}
{"url": "https://www.dnevnik.bg/razvlechenie/2018/11/21/3349552_internet_kotarakut_rumen_prectavi_purvata_si_kniga/", "text": "Румен е една от най-известните интернет котки в България. Роден е в София, порода \"британска късокосместа\", зодия Овен, а от близо 2 години живее със своята стопанка Наталия Атанасова. Нарича я чистач на тоалетни, или за по-кратко Ч.Т., когато публикува постове в  собствената си \"Фейсбук\" страница , където до момента има над 34 хил. последователи. \"През 2017 година си взех котарак и поради липса на въображение го кръстих Румен. Той пък разви много тежък характер и стана един доста деспотичен човек\", каза собственичката му вчера в столичния клуб MAZE на представянето на първата му книга. Идеята за съставянето на изданието е на неговите почитатели. Илюстрацията и дизайна в \"Котаракът Румен\" са дело на Виктория Николова, а снимките в нея, както и повечето във фейсбук страницата, са на Христо Хаджиганчев. \"Самият Румен е карлсонът на котките. Той е красив, умен, прилично дебел мъж в разцвета на своите сили\", каза д-р Радосвета Стаменкова, която първа говори за котарака. Добави също, че като лекар препоръчва сутрешна доза \"Румен\" с кафето, защото действала добре на самочувствието \"и те прави умен и красив, а всичко друго е суета, както знаем\". Стопанката му го определя като котарак, който не се притеснява да изразява собствено мнение. Правописът му е ужасен, често заменя едни букви с други. И макар ветеринаря да нарича \"ветеринатор\" и да казва \"добардем\", това не пречи през 2017 г. да стане \"Блогър на годината\". Пише стихове, разказва истории с неприкрит сарказъм и често показва завидно чувство за хумор. Освен това обича да яде най-много лаврак и да спи в средно голяма картонена кутия. Книгата може да се купи от  тук .", "date": "2018.11.21", "title": "Интернет котаракът Румен \"прецтави\" първата си книга"}
{"url": "https://www.dnevnik.bg/evropa/2018/11/21/3349644_rumunskiiat_prezident_othvurli_predlojenata_ot/", "text": "Румънският президент Клаус Йоханис отхвърли номинираната от правителството за главен антикорупционен прокурор на фона на опасения сред магистрати и дипломати, че тя може да е твърде мека срещу корупцията по високите етажи в една от най-корумпираните държави в ЕС, предаде \"Ройтерс\". Предложението за Адина Флореа, слабо познат прокурор от пристанищния град Констанца, е част от поредицата смени, направени от управляващите социалдемократи и смятани за заплаха за независимостта на съдебната система. По-рано този месец Европейската комисия заяви, че предложените промени в съдебната система и наказателния кодекс са знак за  връщане назад  от продължилите 10 години демократични и пазарни реформи. Миналата седмица Европейският парламент  прие резолюция за Румъния , в която призова за повече усилия в борбата с корупцията, осъди използваната от полицията сила по време на антикорупционните  протести през лятото  и настоя да се сложи край на ерозията на правовия ред. Решението на правителството  да отстрани  предшественичката на Флореа, Лаура Кьовеши, изкара хиляди недоволни по улиците. Кьовеши си спечели похвали у дома и в чужбина за усилията си за присъди срещу високопоставени политици. Правосъдният министър обаче я обвини, че е превишила правомощията си. През октомври министърът  поиска отстраняването и на главния прокурор Аугустин Лазар  на същото основание. Миналия месец Флореа заяви, че антикорупционните прокурори не трябва да разследват случаи на злоупотреби с власт, което събуди опасения сред критици на правителството. Досега антикорупционни прокурори са осъдили хиляди държавни служители, включително депутати и министри. Сред тях е и лидерът на социалдемократите Ливиу Драгня, на когото бе забранено да стане премиер заради присъда по едно от трите разследвания срещу него. Той и до днес отрича да е извършил престъпление и твърди, че е жертва на политически лов на вещици от средите на магистратите.", "date": "2018.11.21", "title": "Румънският президент отхвърли предложената от управляващите за антикорупционен прокурор"}
{"url": "https://www.dnevnik.bg/politika/2018/11/21/3349658_karakachanov_odobri_remonta_na_su-25_da_bude_v_belarus/", "text": "Министърът на отбраната Красимир Каракачанов е одобрил сделката с беларуския \"558 Авиационен ремонтен завод\" в Барановичи за ремонт на бойните самолети Су-25 със своя заповед от 16 ноември. Преди две седмици той  спря процедурата и я върна за предоговаряне . В новата заповед се казва, че стойността на договорите по рамковото споразумение, което ще сключи Министерството на отбраната с беларуския завод, не може да превишава 20 962 967 евро без ДДС. Това е сумата, на която министерството може да сключва договори без санкция от правителството и парламента. В същото време в документа пише, че \"сумата от 42 186 693,11 евро без ДДС ще може да бъде достигната само след възникнала необходимост от страна на възложителя и приет с решение на Министерския съвет проект за инвестиционен разход...\". Това е таванът, на който правителството може да сключва договори за инвестиционни разходи. В последния доклад на комисията, водела преговорите, пише: \"Цената на за изпълнение на всички възможни дейности по предмета на поръчката (при възникнала нужда от това) за 14 бр. самолети Су-25 е в размер на 73 665 500 евро без ДДС.\" Това означава, че военното министерство ще може да направи пълен ремонт максимум на 8 \"щурмовака\" Су-25 и то при решение на правителството. В доклада се казва още, че беларуската фирма е отменила изискването си цените й да важат само при извършването на ремонт на самолети в цялост, а не и на агрегати. В сегашното си решение Каракачанов изрично уточнява, че дори максималната сума по рамковото споразумение в размер на 49.2 млн. лв. с ДДС може и да не бъде достигната и споразумението може да бъде прекратено по искане на възложителя. Ремонтът трябва да се направи за 4 години, като процентът на оскъпяване е 6% годишно.", "date": "2018.11.21", "title": "Каракачанов одобри ремонтът на Су-25 да бъде в Беларус, но ще е до 100 млн. лв."}
{"url": "https://www.dnevnik.bg/sviat/2018/11/21/3349653_kosovo_vuvede_100_mita_vurhu_vnosa_ot_surbiia_i_bosna/", "text": "Косово въведе вносни мита от 100% за стоки от Сърбия и Босна и Херцеговина, съобщи радио \"Свободна Европа\". Мярката се обяснява с нуждата да се укрепят домашното производство, икономиката и държавността. Министърът на търговията Ендрит Шала обяви решението, като призова домашните производители да се съсредоточат върху качеството, а търговците - да търсят нови пазари за сътрудничество. Вносът на Сърбия в Косово пък възлиза на около 14.8% от всички продукти, които влизат в страната. Съседни държави като Албания и Македония внасят едва около 5% от чуждата продукция. Кабинетът на Косово вече въведе мита от 10% за производството от Сърбия и Босна и Херцеговина (която също не признава Косово) отново с аргумента за нужда от защита на местните пазари. Тогава Европейският съюз  обвини Прищина , че нарушава правилата на Централноевропейското споразумение за свободна търговия (ЦЕФТА). Междувременно в \"Туитър\" косовският вицепремиер Енвер Ходжай изтъкна още един аргумент за мярката. \"Сърбия продължава агресивната си кампания срещу Косово на международната сцена. Тя също така подрива процеса на нормализация. За да защитим интереса си, правителството на Косово реши да увеличи митата до 100%\", написа той. Ходжай добави, че скоро ще бъдат обявени и други мерки. Вчера международната организация Интерпол  реши да не допусне Косово  като член. Кабинетът в Прищина обвинява за това сръбска кампания, която да попречи на членството му в международни институции.", "date": "2018.11.21", "title": "Косово въведе 100% мита върху вноса от Сърбия и Босна"}
{"url": "https://www.dnevnik.bg/sport/2018/11/21/3349661_bundesligata_premahva_machovete_v_ponedelnik_pod/", "text": "Ръководството на Бундеслигата и 18-те клуба, които в момента играят в германското първенство, постигнаха договорка за премахването на мачовете в понеделник вечер. Решението, обявено от Германската футболна лига (DFL), идва под натиска на феновете, които от няколко месеца изразяват недоволството си от провеждане на срещи в първия ден от седмицата. Като причина бяха изтъкнати късният час (20.30 ч. местно време) и неудобството за пътуване в работен ден. Премахването на мачовете ще стане от сезон 2021-2022, когато влиза в сила новата сделка за телевизионните права в Бундеслигата. Тогава ще се излъчва един мач допълнително в неделя, който най-вероятно ще бъде насрочван в ранния следобед. \"В последните години насрочването на мачове в понеделник беше сериозно намалено. Но то продължава да бъде необходимост, особено за тези, които играят в Лига Европа и са гости в четвъртък. На практика те почти нямат време за възстановяване и са поставени при неравни условия спрямо съперника си\", обясниха от Футболната лига. DFL добави, че насрочването на мачове в понеделник е било продиктувано от спортни причини, а не от търсене на по-голяма печалба. Протестите на запалянковците  започнаха в началото на годината . През август Обединението на германски футболни фенклубове прекрати разговорите си с Германския футболен съюз (DFB) и с местната лига (DFL) и обеща протестите да продължат.  Недоволството е насочено към прекалената комерсиализация на футбола  и алчността на двете организации, казват феновете. От началото на сезона мачове в понеделник все още не е имало, но първият е насрочен за 3 декември, когато се срещат \"Нюрнберг\" и \"Байер\" (Леверкузен). Във вторник феновете обявиха, че ще има нови протести, планирани за срещите от 13-ия кръг (30 ноември – 3 декември). Настоящата сделка за телевизионните права включва пет мача на сезон, които да се играят в понеделник вечер. Срещи в делнични дни има и в другите големи първенства – Англия, Испания и Италия.", "date": "2018.11.21", "title": "Бундеслигата премахва мачовете в понеделник под натиска на феновете"}
{"url": "https://www.dnevnik.bg/bulgaria/2018/11/21/3349660_shofyorut_karal_pokazno_pred_parlamenta_poluchi_1_g/", "text": "Мъжът, който беше задържан заради дрифт пред Народното събрание в неделя  по време на протеста срещу високите цени на горивата , е осъден на 3 години пробация. Това се разбра от днешното заседание по делото в Софийския районен съд (СРС), на което беше одобрено сключеното между подсъдимия и прокуратурата споразумение, което има сила на окончателна присъда. Освен това колата, с която беше извършен дрифта - \"Голф\", се отнема в полза на държавата. Решението в частта за отнемане на автомобила подлежи на обжалване.  Според съда предварително договореното между обвинения и прокуратурата наказание от 3 месеца затвор е \"обидно ниско\" и затова прецени, че трябва да му се наложи една година затвор, което наказание съдът замени с 3 години пробация. Причината да наложи по-тежко наказание е, че Антонов е съден за хулиганство тази година.  Директорът на СДВР Ивайло Иванов уточни в неделя, че извършеното не е било планувано. \"Той дрифтираше по улицата. Създаде пряка предпоставка за пътнотранспортно произшествие, имаше опасност да бъдат наранени случайно граждани и полицаи, които участваха в протеста. Той веднага беше задържан след действията. Лицето е 98-­и набор, младо момче, криминално проявен\", обясни тогава Иванов. Той отрече в кръвта на мъжа да са установени алкохол и наркотици, от полицията отдадоха действията му на \"адреналина и младостта му\".", "date": "2018.11.21", "title": "Шофьорът, карал показно пред парламента, получи 3 г. пробация и се лиши от \"Голфа\" си (коригирана)"}
{"url": "https://www.dnevnik.bg/biznes/2018/11/21/3349667_ot_mart_benzinostanciite_shte_davat_razbivka_kak_se/", "text": "До края на февруари 2019 г. търговците на горива трябва да променят софтуера на касовите си апарати така, че да могат да дават на клиента информация за това как се формира цената. Това предвижда проект за промени в наредба на Министерството на финансите, публикувана за обществено обсъждане. Разчетите на ведомството сочат, че разходът на компаниите ще е около 200 лв. на обект. До предлаганото изменение се стигна след масови протести срещу високите цени на горивата, които държавата не успя да успокои с обяснението, че причината е в поскъпването на суровия петрол на международните пазара. Затова  финансовият министър Владислав Горанов и премиерът Бойко Борисов обявиха идеята , която според тях ще даде повече яснота на потребителите за ценообразуването в сектора. С промените се въвежда изискване при извършване на продажби или зареждания на течни горива чрез електронна система с фискална памет (ЕСФП) във фискалния бон да се отпечатва информация за размера на данъка върху добавената стойност (ДДС), акциза, продажната цена на горивото без акциз и без ДДС (нето стойност) и покупната цена на горивото без акциз и без ДДС (покупна стойност). Предлага се информацията да бъде изписвана на отделни редове по видове течни горива. Промяната се отнася както за търговците на течни горива, така и за лицата, които извършват зареждания с течни горива за собствени нужди и регистрират и отчитат зарежданията чрез електронна система с фискална памет, информира Министерството на финансите. Целта е крайният потребител да бъде информиран за това каква част от платената от него сума за купените течни горива представлява косвени данъци, както и каква е продажната стойност на горивата и стойността на тяхното придобиване от търговеца.", "date": "2018.11.21", "title": "От март бензиностанциите ще дават разбивка как се формира цената"}
{"url": "https://www.dnevnik.bg/bulgaria/2018/11/21/3349677_semeistvo_banevi_da_bude_ekstradirano_v_bulgariia/", "text": "Бизнесменът Николай Банев и съпругата му Евгения Банева да бъдат екстрадирани в България, реши Апелативният съд във френския град Екс­ан ­Прованс, съобщи БНР, като се позовава на информация от адвоката на семейството Венсан Пенар. Защитникът е обяснил, че предаването на двамата ще се извърши в посочения срок само ако решението на съда не бъде обжалвано. Но не е коментирал дали възнамерява да обжалва съдебното решение. Баневи бяха задържани във френския град Ница в края на октомври след издадена от българските власти европейска заповед за арест. Заповедта е във връзка с разследване на приватизацията на девненския завод \"Полимери\", укриване на данъци, финансови машинации и сговор за престъпления в чужбина.", "date": "2018.11.21", "title": "Семейство Баневи да бъде екстрадирано в България, реши френски съд"}
{"url": "https://www.dnevnik.bg/biznes/2018/11/21/3349645_oisr_ochakva_zabaviane_na_ikonomicheskiia_rastej/", "text": "Напрежението в търговските взаимоотношения по света и повишаващите се лихви забавят световната икономика, въпреки че засега няма признаци за наближаващ рязък спад, обяви Организацията за икономическо сътрудничество и развитие (ОИСР) в прогнозата си за 2019 г., цитирана от \"Ройтерс\". Оценката й е, че глобалният икономически растеж ще се забави от 3.7% през тази година до 3.5% през 2019 и 2020 г. В предходната прогноза очакването беше за ръст от 3.7% през следващата година. Забавянето в икономическия растеж ще бъде най-силно за страните, които не са в организацията, което включва много от тези с развиваща се икономика, от които може да се очаква оттегляне на капитали, за което помага и решението на Федералния резерв на САЩ да повиши лихвите. Организацията намалява прогнозите си конкретно за страни като Бразилия, Русия, Турция и Южна Африка. Покачването на лихвите може също да разклати финансовите пазари и така да накара инвеститорите да преоценят рисковете, които са готови да поемат, което да ги тласне отново към по-видима волатилност. \"Не очакваме \"твърдо приземяване\", но въпреки това се очертават доста рискове, а \"мекото приземяване\" е винаги трудно\", коментира пред агенцията главният икономист на организацията Лоурънс Бууни. Според експерта този път предизвикателствата са по-големи от обичайно заради нарастването на напрежението по света в търговската сфера и защото капиталите се изтеглят от развиващите се страни към такива, които нормализират монетарната си политика. Разразяването на търговска война може да изтрие 0.8% от глобалния брутен вътрешен продукт до 2021 г., смятат анализаторите на организацията. ОИСР не променя прогнозите си за икономическия растеж на САЩ за тази и следващата година, като очаква ръстът на най-голямата икономика да се забави до 2% през 2020 г. За Китай организацията очаква свиване на растежа от 6.6% до 6%, което е най-ниското му равнище от 30 г. насам, през 2020 г. заради опита на властите да измислят \"меко приземяване\" на фона на завишаващите се търговски тарифи от страна на САЩ. По-мрачно е очакването и за страните от еврозоната, където се очаква очакваният за тази година растеж от 2% да се ограничи до 1.6% приз 2020 г. въпреки разхлабената монетарна политика. За Великобритания, която се очаква догодина да напусне ЕС, ОИСР очаква лек ръст до 1.4% на икономическия ръстеж през 2019 г., за което принос се очаква да има по-либералния бюджет. След като фискалните стимули достигнат своя пик през 2019 г., икономическият растеж на Великобритания може да се свие до 1.1%, което налага правителството да се подготви да отговори, ако икономиката отслабне значително в резултат на Брекзит, посочва ОИСР. България е сред кандидатите за присъединяване в организацията, която до неотдавна беше известна като клубът на богатите.", "date": "2018.11.21", "title": "ОИСР очаква забавяне на икономическия растеж особено в развиващите се страни"}
{"url": "https://www.dnevnik.bg/bulgaria/2018/11/21/3349616_visshiiat_sudeben_suvet_ne_mojem_da_prinujdavame/", "text": "\"Висшият съдебен съвет няма правомощия, не може да влияе или да задължи съдиите, прокурорите и следователите да правят публични разяснения във връзка с постановени от тях съдебни актове, дори по дела от обществен и медиен интерес.\" Такава позиция разпространи Висшият съдебен съвет по повод \"ескалиращото напрежение, породено от реакции на медии, съсловни организации и адвокати във връзка с постановени съдебни актове по неприключили дела\". Като признава за \"безпрецедентно и грубо нарушаване на независимостта на прокурори и съдии чрез внушения за определен правилен резултат по висящи производства\", ВСС обединява в едно всички поводи, които са принудили съвета да излезе с позицията: става дума за материали в медиите през последната седмица по повод оправдателната присъда по делото за рухналата сграда на ул. \"Алабин\", в които се напада съдът; декларацията на Съюза на съдиите в България /ССБ/ от вторник с призива до ВСС за реакция; петицията на журналисти от агенция \"Монитор\" съдиите да обясняват присъдите си публично освен в съдебните решения; както и \"изявления на адвокати\" - се казва в позицията, като се визира явно адвокат Ина Лулчева, която изпрати  сигнал до Прокурорската колегия  с искане за дисциплинарно наказание на наблюдаващия прокурор по делото \"Алабин\" заради негово манипулативно според сигнала изявление пред медиите. Като изявява обща позиция по повод разнопосочни твърдения на медии и институции, ВСС изразява тревогата си от \"безпрецедентното и грубо нарушаване на независимостта на прокурори и съдии чрез внушения за определен правилен резултат по висящи производства; опитите за натиск върху Висшия съдебен съвет и провокациите към действия, противоречащи на конституционно определените му правомощия\". Висшият съдебен съвет казва, че няма правомощия, не може да влияе или да задължи съдиите, прокурорите и следователите да правят публични разяснения във връзка с постановени от тях съдебни актове, дори по дела от обществен и медиен интерес. Същевременно апелира към административните ръководители на съдилища и прокуратури и към техните говорители, да предоставят \"информация, коментари и изявления по актуални въпроси\". Отправянето на неоснователни упреци към съдебната власт и към ВСС, създаването на обществени очаквания Съветът да въздейства и влияе върху работата на магистрата, органи на съдебната власт, както и да ревизира действията им е напълно недопустимо, в нарушение на закона и води до неправилно разбиране за функциите на ВСС, заключава ВСС.", "date": "2018.11.21", "title": "Висшият съдебен съвет: Не можем да принуждаваме магистратите да обясняват решенията си"}
{"url": "https://www.dnevnik.bg/sport/2018/11/21/3349672_mbape_ostana_izvun_nominaciite_za_nai-dobur_mlad/", "text": "Звездата на Франция и \"Пари Сен Жермен\" Килиън Мбапе не попадна сред петимата финалисти за наградата за най-добър млад футболист \"Златно момче\" (Golden Boy). 19-годишният нападател беше в разширения списък с 20 номинации, но остана извън финалната петица, която беше обявена днес. Претендентите за отличието са Трент Александър-Арнолд (Англия и \"Ливърпул\"), Матайс де Лихт (Холандия и \"Аякс\"), Джъстин Клуиверт (Холандия и \"Аякс/\"Рома\"), Патрик Кутроен (Италия и \"Милан\") и Винисиус Жуниор (Бразилия и \"Реал\" (Мадрид). Отсъствието на Мбапе е много голяма изненада, тъй като той е един от фаворитите за най-ценното индивидуално отличие във футбола - \"Златната топка\". Френският тийнейджър спечели  наградата за най-добър млад играч през миналата година  и се очакваше да я дублира през 2018 г. Мбапе имаше фантастична година, като беше с ключова заслуга за световната титла на Франция. Той вкара четири гола на мондиала в Русия и беше избран за най-добър млад играч. За националния отбор се разписа общо девет пъти в 17 мача през 2018 г. Мбапе се представя изключително силно и на клубно ниво. Той спечели требъл с ПСЖ и за втори пореден сезон беше избран за най-добър млад футболист в Лига 1. От началото на настоящия сезон младият нападател има 13 гола в 13 мача във всички турнири. В номинациите за Golden Boy попадат футболисти, родени след 1 януари 1998 г., които се състезават в елитните дивизии в Европа. Наградата се организира от италианското издание \"Тутоспорт\", а в допитването участват 20 от водещите спортни медии на континента. Всеки журналист определя списък от петима играчи, като за първо място се дават 10 точки, за второ - седем, за трето - пет, за четвърто - три, а за пето - една. Наградата се връчва от 2003 г., а първият й носител беше холандецът Рафаел ван дер Варт. Сред носителите на отличието са Уейн Рууни, Лионел Меси, Пол Погба и др. Носителите на наградата Golden Boy 2003 г. Рафаел ван дер Ваарт (\"Aякс\") 2004 г. Уейн Рууни (\"Евертън\"/\"Манчестър юнайтед\") 2005 г. Лионел Меси (\"Барселона\") 2006 г. Сеск Фрабрегас (\"Арсенал\") 2007 г. Серхио Агуеро (\"Атлетико\" Мадрид) 2008 г. Андерсон (\"Манчестър юнайтед\") 2009 г. Алешандре Пато (\"Милан\") 2010 г. Марио Балотели (\"Интер\"/\"Манчестър сити\") 2011 г. Марио Гьотце (\"Борусия\" Дортмунд) 2012 г. Иско (\"Малага\") 2013 г. Пол Погба (\"Ювентус\") 2014 г. Рахим Стърлинг (\"Ливърпул\") 2015 г. Антони Марсиал (\"Монако\"/\"Манчестър юнайтед\") 2016 г. Ренато Санчес (\"Порто\"/\"Байерн\") 2017 г. Килиан Мбапе (\"Монако\"/ПСЖ)", "date": "2018.11.21", "title": "Мбапе остана извън финалистите за най-добър млад футболист"}
{"url": "https://www.dnevnik.bg/sport/2018/11/21/3349705_spas_rusev_ochakva_pavel_kolev_da_reformira_levski/", "text": "Собственикът на \"Левски\" Спас Русев потвърди, че  заместник изпълнителният директор на Българския футболен съюз (БФС) Павел Колев  става изпълнителен директор на сините от 1 януари. Той обясни, че е провел \"преговори в продължение на няколко месеца\". \"Впечатлен съм от личните му качества, отличното му футболно образование и работата му в Българския футболен съюз. Това ме накара да му гласувам доверие и очаквам от него да направи пълна реформа в клуба и детско-юношеската школа\", каза Русев пред \"Дарик\" радио. Русев обясни, че от \"Левски\" са били коректни към БФС и са изчакали участието в Лигата на нациите да завърши. \"Смея да твърдя, че представителният отбор на \"Левски\" има сериозен игрови облик благодарение на треньора Славиша Стоянович и неговия екип, затова се надявам, че Павел Колев, който ще има свобода на действие, ще успее да реформира и организира клуба до високи европейски стандарти\", добави Русев. Собственикът на сините уточни, че настоящият изпълнителен директор Красимир Иванов остава като финансов директор. Колев е бивш журналист, а през 2009 г. стана пресаташе на футболния съюз. Той участва в организацията на Евро 2015 за юноши до 17 г., като след добрите оценки беше повишен в заместник изпълнителен директор на БФС. Преди няколко месеца Колев се дипломира в Лимож като магистър в програма за управление на европейския спорт. Назначението му идва в момент, в който се появиха твърдения за структурни промени в \"Левски\" и евентуално влизане на нови акционери и спонсори. Наскоро  Русев отрече, че ще се оттегля от клуба . В последните седмици имаше твърдения, че Васил Божков ще влезе в клуба като акционер или чрез спонсорство. От неговата \"Нове холдинг\" обаче заявиха пред \"Дневник\", че това са спекулации.", "date": "2018.11.21", "title": "Спас Русев очаква Павел Колев да реформира \"Левски\""}
{"url": "https://www.dnevnik.bg/sviat/2018/11/21/3349629_amazon_otvori_v_evropa_purviia_si_vremenen_magazin/", "text": "Амазон\" (Amazon) откри днес първия си магазин от типа \"поп-ъп\" (временно съществуващи магазини) в Испания в стара сграда в един от престижните мадридски райони за пазаруване, предаде \"Ройтерс\". Той представлява къща с всякакви стоки за продан - от електроника до видеоигри и дрехи. Такива магазини ще бъдат открити в Италия, Германия и Великобритания, уточни говорител на \"Амазон\". Европейските поп-ъп магазини, показват как най-голямата в света онлайн търговска верига, известна с това, че преобрази търговията на дребно, все по-често се обръща към физическите магазини, за да привлича и задържа клиенти. \"Амазон\" откри нов магазин в Ню Йорк през септември, който позволява на купувачите за купуват стоки от сайта с помощта на приложение за смартфон. \"Амазон\" купи миналата година веригата  магазини за биохрани \"Хол фуудс\"  (Whole Foods) за 13.7 млрд. долара и сега доставя от него прясна храна по домовете в САЩ. /БТА", "date": "2018.11.21", "title": "\"Амазон\" отваря \"временни магазини\" в 4 европейски държави"}
{"url": "https://www.dnevnik.bg/analizi/2018/11/21/3349574_gospodin_borisov_razrushete_modela_peevski/", "text": "Господин Борисов, Признавам си, че докато бях говорител на българското председателство на Съвета на ЕС, ме беше страх само от един въпрос: за състоянието на медиите в България. Неотдавна разбрах, че той не Ви плаши. Аз обаче се страхувах, защото нямаше начин да отговоря на такъв въпрос хем честно, хем правилно. Ако трябваше да бъде правилно, нямаше да бъде честно. Ако трябваше да бъде честно, нямаше да бъде правилно. Не че нямах опорни точки. Имах и ги знаех. Те са подобни на Вашите: 1. Медиите от сутрин до вечер критикуват правителството, понякога неуважително, и никой нищо не им прави; 2. Повечето от тях са в частни ръце и не е работа на властта да се меси в сектора; 3. Документите за разпределяне на европейски средства за популяризиране на програми на ЕС са публикувани, следователно всичко е съвсем прозрачно. Знаех обаче, че тези точки можеха да минат само у дома, откъдето беше малко вероятно да дойдат въпроси по темата. Нямаше начин да ги пробутам на някогашните ми колеги от прескорпуса в Брюксел. И ако те не ми задаваха трудния въпрос, трябва да благодаря на обстоятелството, че ЕС има по-тежки проблеми от \"значителното влошаване на медийната среда в България\". За шестте месеца на председателството един-единствен български вестник ми прати въпроси, засягащи част от тази обширна тема, и колегите ми от дирекция \"Пресцентър и връзки с обществеността\" му отговориха с част от въпросните опорки. За последните десет години повечето от българските медии престанаха да задават трудни въпроси и дори изобщо да задават въпроси. Вероятно това изглежда добре за Вас, за колегите и за съветниците Ви. Ще се опитам да обясня защо според мене такава \"стабилност\" е илюзия. И защо медийният проблем, за който Европейската комисия говори в последния си доклад за България, е проблем на правителството. Краткият отговор е: Този проблем не започва от Вашите три правителства, но по време на тяхното управление видимо се задълбочи и стана видим навън, което показва цитираният доклад на комисията. Не се опитвам да стоваря върху Вас цялата отговорност за деградацията (думата не е силна) на българската журналистика. Тя има обективни причини - неспособността на някои традиционни медии у нас да се приспособят навреме към промените, свързани с интернет и новите медии; икономическата криза, която не само в България доведе до декласиране на маси от хора, до лумпенизация, до разцвет на популизма, до кризи в образованието и културата, а оттам и до промени в медийната среда; емиграцията, която лиши страната ни от част от потенциалната й средна класа, а следователно и от активната и критично мислеща публика; комерсиализацията; разцветът на фалшивите новини в световен мащаб. В такава ситуация политическата власт има избор: да помогне да бъде опазено от ефектите на кризата здравето на медиите, т.е. бистрото всекидневно съзнание на обществото, или да се възползва от тези ефекти едностранно, за краткосрочни цели. Опасявам се, че Вие избрахте второто (не знам дали съзнателно или не). В споменатия си доклад Европейската комисия се позова на \"Репортери без граници\", които пък поименно посочват проблема на българската медийна среда: Делян Пеевски. Неговият случай отдавна не е частен и персонален. Под Вашия поглед Пеевски стана нарицателно за срастване между капитал, политическа и съдебна власт и медии. Проблемът не е, че медиите, които Пеевски притежава де юре, и тези, които зависят от парите му, са булевардни. Такива има по целия свят и те обикновено са най-евтините и с най-голямата аудитория. Проблемът е, че държавата позволи те с непозволени средства да убият почти изцяло качествената журналистика в България и да наложат вкус и \"стандарти\", които връщат страната ни години назад. Няма да е пресилено за кажем, че днес България е медийният идиот на Европа. Тя стана такава през Вашето управление. Кризата засегна медиите във всички страни в Европейския съюз, но сред тях единствено България изпъква със 111-ото си място в класацията на \"Репортери без граници\" - най-зле от всички държави членки и дори далече зад развиващи се страни. Да твърдите, че този факт няма отношение към българското правителство, е не само несериозно. То е и недостойно за министър-председател. Когато се появят съмнения за обществени поръчки, Вие не се колебаете да наредите анулирането им дори при сключени договори. Ваши министри предлагат държавата да регулира ту цените на хляба, ту на основни хранителни продукти. Когато става дума за регулация на медийния пазар обаче, твърдите разпалено, че това не е Ваша работа. Красноречив е фактът, че последният медиен закон беше прокаран от опозицията, която днес иска оставката Ви. При това негов автор беше депутатът и олигархът, когото \"Репортери без граници\" сочат като главен медиен проблем на страната. В разделения и поляризиран български парламент внезапно се появи голяма коалиция в подкрепа на \"Закона Пеевски\". Проблемът, който ни сочи Европа, не само че не е отстранен. Той пише закон, за да се самоциментира. При това с подкрепата на управляващото мнозинство. Това е цинизъм, на който биха могли да завидят и Владимир Путин, и Доналд Тръмп, и Реджеп Ердоган. И това ли не Ви смущава като лидер на управляващата партия и министър-председател? След катастрофата край Своге Вие отстранихте трима Ваши министри, които не носеха пряка отговорност за нея. Те платиха политическата цена заради общественото мнение и заради репутацията на правителството Ви. Изглежда обаче забравяте за тази репутация, когато върху кабинета Ви падне дебелата сянка на медийния олигарх от ДПС. Между другото, какво общо има олигархията с демокрацията? Или ще кажете, че и това е въпрос, който не засяга правителството? Надявам се разбирате, че при тези обстоятелства става незаобиколим въпросът: защо Борисов не смее да пипне Пеевски? Добре известно е, че до разрива между Пеевски и Цветан Василев финансов гръб на медиите на първия беше фалиралата по-късно Корпоративна търговска банка (КТБ). Нейните пари им позволяваха да продават под себестойността и така да убиват конкуренцията. Сигурно си спомняте, че в тази банка бяха парите на най-богатите държавни дружества. С тях тя финансираше частните медии на олигархията, които пък старателно обслужваха всяка нова власт, включително и Вашата. С други думи, българският данъкоплатец сам си плащаше, за да му промиват мозъка. Вие можехте да сложите край на този порочен модел, но не го направихте. Предпочетохте да го използвате. Ще пропусна де факто господстващото положение на фирмите, свързани с Пеевски, на пазара на разпространение на печата и че единствено Комисията за защита на конкуренцията като че ли не забелязва това положение. Мисля, че роля на правителството с неговата законодателна инициатива и на управляващото мнозинство е да се погрижат в България да има независими регулатори, включително и в медийния сектор. Работейки в Брюксел, бях личен свидетел на усилията, които българската държава положи, за да спре още в предварителната му фаза разследване на Европейската комисия за незаконна държавна помощ срещу КТБ. Днес Ви чувам да казвате: \"Олигарх – създал си медия да си защитава това, което е откраднал. Който и да е той. Всеки подсъдим може да си прави медия.\" Любопитно ми е кого точно имате предвид и ако случайно това е Цветан Василев, защо не му попречихте да краде и да си прави медии, когато имахте пълната власт за това? Докато работех в държавната администрация, бях свидетел на това как немалка част от бюджетните пари за популяризиране на българското председателство на ЕС отиваха в сметките на медии с открити антиевропейски позиции. Когато повдигнах въпроса, колегите ми отговориха, че те имат най-голям тираж или най-много посещаемост в интернет. Ако това можеше да бъде решаващият критерий, ЕС би трябвало да възложи популяризирането си на най-еврофобските британски таблоиди, на които до голяма степен дължи успеха си кампанията за \"Брекзит\". Оставям настрана въпроса доколко са достоверни данните за тиражите и за интернет трафика у нас. Но се и чудя - не ви ли смущава вас, \"Гражданите за европейско развитие на България\", че част от най-влиятелните й медии са антиевропейски? Накратко, Вашето правителство абдикира от длъжността си да установи равно игрално поле на медийния пазар. Това е главната причина положението на него да се влоши и критиката на Европейската комисия е основателна. Тя е и към Вас, трябва да я приемете. Номинираната от Вас българска еврокомисарка Мария Габриел излезе с инициатива за борба с фалшивите новини. Вие обаче посочвате изобилието им у нас като доказателство, че медиите са свободни. Казвате:  Наистина ли смятате това за признак на свободни и плуралистични медии? Наистина ли това Ви успокоява? Струва ми се, че би трябвало да Ви тревожи. До какво доведе установеният с Ваше съдействие (или бездействие) модел \"Пеевски\"? Главният резултат е, че почти не останаха медии, които да служат на гражданите и на обществения интерес. Преобладават медиите, обслужващи (често в най-вулгарния смисъл на думата) частни интереси, включително на управляващите. Обслужването води до деформация на съдържанието – то се дели на два големи блока: (а) окепазяване и възхвали; (б) разсейване на публиката с жълтини и пошлости. Тук-там мъждукат следи от някогашната просветителска и лидерска мисия на медиите. Водещи политически предавания се оказват две музикално-сатирични шоута, където актуалните теми са между голите бедра на балерини и адреналинки. Нелоялната конкуренция от групата на Пеевски, съчетана с натиска на кризата, накара някои от най-големите западни инвеститори в българския медиен сектор да го напуснат, а с тях си отидоха и професионалните стандарти, които налагаха, макар понякога и непълно. Моделът \"Пеевски\" се възпроизвежда. Той отглежда публика, която иска още от същото. Вероятно тя е удобна за управление, защото е лесно манипулируема, но Вие не сте единственият, който може да я манипулира. Днес нарастващи части от тази публика блокират пътища и искат оставката Ви с косонастръхвателни искания като по-евтин бензин и \"съд и затвор за отговорните България да бъде най-бедната страна в ЕС\". Най-интересното е, че зад тези протести (поне според партийния Ви заместник Цветан Цветанов) са именно отговорните за българската бедност - тези, които са виновни и за външния дълг, и за грабежа при правителството на \"Мултигруп\", и за кризата от 1996-1997 г., и за АЕЦ \"Белене\", и за \"Южен поток\", и за скандала с КТБ. Ако днес те могат да ви предизвикват с утопично-популистки \"визии\" за България и да организират протести срещу Вашето правителство, ако те могат да поставят под въпрос европейския избор на страната ни, за това голяма заслуга има и медийният модел, на който и Вие се осланяхте, модела \"Пеевски\". Той отглежда техните последователи. Неговият краен продукт е безпаметна и безкритична маса, готова да бъде водена в произволна посока. Това е дългосрочната цена на краткосрочните ползи, които извличахте от квазимедиите на корпулентния олигарх. Няма здрава демокрация с болни медии. За да оздравеят българските медии, трябва да бъдат освободени от модела \"Пеевски\". А за да бъдат освободени от него, той трябва да си плати за незаконните предимства, които през годините е получил със съдействието на властта. Това е работа на правителството. Ако не на Вашето - на някое друго. С най-добри чувства Веселин Желев", "date": "2018.11.21", "title": "Господин Борисов, разрушете модела \"Пеевски\""}
{"url": "https://www.dnevnik.bg/bulgaria/2018/11/21/3349770_v_nso_e_naznachena_otnovo_proverka_zaradi_kolata_na/", "text": "Началникът на Националната служба за охрана (НСО) генерал майор Данчо Дяков е назначил проверка заради видео, публикувано в социалните мрежи, в което се вижда как служител на Столичната пътна полиция е спрял за проверка автомобил на службата за охрана. Във видеото, публикувано от Богдан Филипов се казва, че в скандала участват шофьор и охранител, \"които пазят президентшата Радева\". Във видеото се обяснява, че колата е била спряна, защото е навлязла в насрещното платно, но това не се вижда на записа. Вестник \"Сега\", цитирайки източници от МВР, пише, че спряната кола на НСО е именно тази, в която пътува съпругата на президента Десислава Радева. Колата е идвала от бул. \"България\" и вместо да завие надясно в посока бул. \"Васил Левски\", е влязла в еднопосочния участък на \"Фритьоф Нансен\". На видеото се вижда скандалът между полицая и екипа на НСО - мъж и жена. Сред разменените реплики имало такива от рода на \"Знаеш ли кои сме?\", посочва вестникът. След това служителите на НСО започват да звънят по телефона, а полицаят търси съдействие по радиостанцията. На видеото не се вижда самата Десислава Радева. Колата е навлязла в насрещното движение, са обяснили още за вестника източници от МВР. От полицията уверяват, че ще напишат акт на нарушителите. От НСО обявиха, че са започнали проверка по случая. \"Законите трябва да се спазват от всички. Служителите на НСО не правят изключение\", се казва на сайта на службата. Това е вторият скандал между МВР и НСО заради колата, която вози Радева.  В началото на февруари патрул на Столичната полиция  преследва колата, в която пътуваше първата дама в столичния квартал \"Бояна\", след като специалният автомобил отказа да спре. Оправданието на властите беше липса на координация между МВР и НСО.", "date": "2018.11.21", "title": "В НСО отново е назначена проверка заради колата на съпругата на президента"}
{"url": "https://www.dnevnik.bg/evropa/2018/11/22/3349686_kak_es_shte_opita_da_disciplinira_italiia/", "text": "Европейската комисия днес  отново отхвърли проектобюджета  за 2019 година на управляващата популистка коалиция в Италия, което може да доведе до глоби за страната, замразяване на европейски средства и европейски мониторинг върху пускането на нови италиански държавни облигации, предаде \"Ройтерс\". Сблъсъкът между Рим и Брюксел вероятно ще ескалира през следващите седмици, тъй като  Рим не отстъпва  от бюджетния си план, в който са заложени високи разходи въпреки предупрежденията на ЕС, че нарушава европейските разпоредби. Днес Европейската комисия направи първата стъпка от процедурата, като публикува доклад, който се изисква, когато дадена страна има съотношение на дълга към брутния вътрешен продукт (БВП) над 60 процента и не го намалява с нужното темпо. Дългът на Италия е 131% от БВП, а еврокомисията прогнозира, че съотношението ще остане на практика без изменение през следващите две години. Рим е на мнение, че дългът ще намалее благодарение на приходите от приватизацията и защото италианската икономика ще расте по-бързо благодарение на повечето разходи. Това са евентуалните следващи стъпки:  заместник финансовите министри и централни банкери от икономическия и финансов комитет на ЕС ще дадат мнението си по доклада на комисията и се очаква да го подкрепят. Финансовите министри от еврозоната, демонстрирайки единство по бюджетните правила,  подкрепиха еврокомисията  по-рано този месец. След като икономическият и финансов комитет подкрепи доклада, еврокомисията може да препоръча официално да бъде открита дисциплинарната процедура, изпращайки на Рим мнението си, че италианският дефицит е прекомерен, и може да поиска от финансовите министри на ЕС да подкрепят това мнение. Европейските лидери се събират за редовната си среща в края на годината в Брюксел, на която ще обсъдят множество икономически въпроси, включително по-тясна интеграция в еврозоната. Неофициално те могат да окажат натиск върху италианския премиер Джузепе Конте за бюджета, но това няма да е част от официалната процедура. Министрите на финансите от еврозоната ще се съберат на първото си редовно заседание за годината и могат да вземат решение официално да обявят дефицита на Италия за прекомерен. Те вероятно ще приемат препоръки на еврокомисията за това какво трябва да направи Италия, за да отговаря на европейските бюджетни изисквания, и да постави срок от 3 до 6 месеца, в който Рим да реагира. Ако Италия не вземе мерки, това може да доведе до санкции, каквито досега не са били въвеждани за страна от еврозоната. Избори за Европейски парламент. Според европейски представители, ако решението за санкциите не бъде взето преди изборите, то може да бъде отлагано неопределено дълго. Възможни санкции Като предпазна мярка Брюксел може да поиска от Италия да задели безлихвен депозит в размер 0.2 процента от БВП. Това решение може да бъде взето до 20 дни от официалното начало на дисциплинарната процедура през януари. След като бъде открита процедурата, еврокомисията може да постави срок още до март Италия да намали дълга си. Ако не бъде спазен този срок, може да се прибегне до по-строги санкции, включително до реална глоба от до 0.2 процента от БВП, спиране на милиарди евро фондове и по-строг бюджетен мониторинг от Европейската комисия и Европейската централна банка, включително мисии в Италия, подобни на мисиите в страните, които получиха спасителна финансова помощ като Гърция. Ако продължи да не сътрудничи, Рим ще се блъска с още по-тежки наказания, включително глоба от 0.5 процента от БВП, орязване на многомилиардни заеми от Европейската инвестиционна банка, в която най-големият бенефициент от ЕС за миналата година е била Италия, както и предпазен мониторинг върху плановете на Италия за пускане на нови държавни облигации. /БТА", "date": "2018.11.21", "title": "Как ЕС ще опита да дисциплинира Италия"}
