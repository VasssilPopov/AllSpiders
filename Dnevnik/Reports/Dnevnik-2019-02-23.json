{"url": "https://www.dnevnik.bg/sport/2019/02/23/3394892_snimka_na_denia_uels_specheli_bitkata_za_britaniia_v/", "text": "Ръгбистите на Уелс победиха Англия с 21:13 на \"Принсипалити стейдиъм\" в Кардиф в дербито от третия кръг на Шестте нации. Тимът остава единственият непобеден дотук и е начело в турнира с 12 точки. Уелсците продължават да мечтаят за Голям шлем (спечелване на Шестте нации без загуба).", "date": "2019.02.23", "title": "Снимка на деня: Уелс спечели битката за Британия в ръгбито"}
{"url": "https://www.dnevnik.bg/sport/2019/02/23/3394735_ljuboslav_penev_cska_se_celi_v_purvoto_miasto_ne_e/", "text": "Само ден преди дербито с \"Левски\" треньорът на ЦСКА Любослав Пенев отправи нови критики към съдиите в Първа лига. Повод за тях стана назначението на пловдивския рефер  Владимир Вълков  да свири срещата в неделя. ЦСКА влиза в двубоя след успех над  \"Ботев\" (Враца)  в средата на седмицата, който доближи тима на пет точки зад \"Лудогорец\". \"Моето мнение е, че съдията не е готов за този мач. Г-н Вълков ще ръководи мача. Знаете ли кои са съдиите и останалите назначения? Като ниво и подготовка не е готов да води такъв двубой. Моето мнение е, че е подготвен за бушон. Съдийският наблюдател е счетоводител към хлебозавод, в който, случайност или не, акционер е Боби Михайлов. Налице е безпристрасно и професионално съдиство, на което ще се даде висока оценка\", каза Пенев на пресконференция.  По думите на Пенев съдиите не водят добре срещите. \"Те искат да изпъкват, да са по-важни от мача и от празника, който предстои\". През миналата седмица той получи  глоба от 9000 лева  за обиди и квалификации срещу ръководството на БФС и съдиите. \"Не искам да ни помагат, но не искам и да ни пречат. Това го казвам от името на много треньори. Другото минава и не се анализира\", обяви Пенев. Треньорът на червените каза, че мачът с \"Левски\" не зависи от състоянието на двата тима. \"Не винаги в този тип двубои по-силният побеждава. Не искам да говоря за фаворит, настройвам момчетата ми да си свършат работата, да изпълнят поставените задачи. Резултатите от мачовете и позицията, на която се намираш, те правят фаворит. Интересува ме утрешния мач. Има подобрение в играта има, има, но ни трябва още време\".", "date": "2019.02.23", "title": "Пенев: Съдията не е готов да свири \"Левски\" - ЦСКА, готвят го за бушон (видео)"}
{"url": "https://www.dnevnik.bg/bulgaria/2019/02/23/3394740_bulgariia_e_protiv_voenna_namesa_vuv_venecuela_obiavi/", "text": "България не подкрепя евентуална военна намеса във Венецуела. Това каза вътрешният министър Екатерина Захариева пред \"Дарик радио\". Тя изрази надежда, че в южноамериканската страна няма да се повтори сценарият от страни от Близкия изток. Спорът за вкарването на хуманитарни помощи - храни и лекарства - от САЩ се очаква да нажежи обстановката във Венецуела днес, часове след \"войната на концертите\", която започнаха президентът Николас Мадуро и обявилият се за държавен глава Хуан Гуайдо. Чавистките власти тази нощ затвориха частично границата с Колумбия, а вчера напълно тази с Бразилия. \"Ситуацията вече е доста конфликтна и ескалира. Призивът е да се проведат демократични избори и венецуелците сами да решат кой да им е президент\", каза Захариева. Тя каза още, че за първи път от 80 години историци от Северна Македония са казали, че има Средновековна българска държава. Вицепремиерът посочи, че тази седмица участниците в комисиите на България и Северна Македония са имали четвърто заседание. \"Най-важното е какво ще пише в учебниците и на какво ще учим децата си – това е основната цел на комисията\", обясни Захариева и уточни, че за момента договорът за добросъседство няма да се налага да бъде променян, за да се гарантира, че Северна Македония няма да си промени решението. По думите ѝ инфраструктурата между двете страни трябва да се подобри. Сред основните проблеми тя посочи липсата на жп връзка. Интересът на българските компании за инвестиции в Северна Македония пък се е удвоил в последните месеци. Вицепремиерът добави, че България няма намерение да премести посолството си в Израел от Тел Авив в Еруслаим, както направи САЩ и още няколко страни.", "date": "2019.02.23", "title": "България е против военна намеса във Венецуела, обяви Екатерина Захариева"}
{"url": "https://www.dnevnik.bg/razvlechenie/2019/02/23/3394736_donald_trump_poluchi_zlatna_malinka_za_roliata_na/", "text": "Доналд Тръмп получи \"Златна малинка\" за най-лош актьор за участието в ролята на самия себе си в документалните филми  \"Смъртта на една нация\" и \"Фаренхайт 11/9\", съобщава \"Би Би Си\". Филмът \"Фаренхайт 11/9\" на Майкъл Мур проследява именно избирането на Тръмп за президент на САЩ. Независимо от факта, че е номинирана за \"Оскар\" за ролята си в \"Ще можеш ли да ми простиш някога?\" Мелиса Маккарти получи и \"Златна малинка\", при това за участието си в два филма - \"Убийства в Хепитайм\" и \"Безкраен купон\". Журито на наградите я удостои и със \"Златна малинка\", с която се отбелязват носители на наградите, които след това са станали \"уважавани артисти\". Въпреки ролята, която играе в \"Ще можеш ли да ми простиш някога?\", Маккарти се смята за аутсайдер за наградите \"Оскар\", защото се съревновава с актриси като Оливия Колман и Глен Клоуз. Големият \"победител\" на тазгодишните \"Златни малинки\" е филмът \"Холмс и Уотсън\" с участието на Уил Фарел, който четири награди, включително за най-лош филм и за най-лош актьор в поддържаща роля за превъплътилия се в образа на д-р Уотсън Джон С. Райли. Режисьорът на лентата Итън Коен също ", "date": "2019.02.23", "title": "Доналд Тръмп получи \"Златна малинка\" за ролята на самия себе си"}
{"url": "https://www.dnevnik.bg/razvlechenie/2019/02/23/3394689_roma_i_zelenata_kniga_sa_favoritite_v_zalozite_za/", "text": "Продуцираният от \"Нетфликс\" мексикански филм \"Рома\" на режисьора Алфонсо Куарон, както и първият драматичен филм на Питър Фарели с елемнти на комедия \"Зелената книга\" са основните претенденти за спечелването на най-важната награда на Американската филмова академия - за най-добър игрален филм. Откакто академията  обяви своите номинации на 22 януари , бяха раздадени някои от ключовите награди в киното - на режисьорската гилдия, на актьорската гилдия, на гилдията на писателите, на критиката и на британската филмова академия (БАФТА). Предстои да разберем кой ще вземе наградата в неделя, 24 февруари, когато оскарите ще бъдат раздадени за 91-ви път на бляскава церемония в \"Долби Тиътър\" в Лос Анджелис. Тя ще бъде не само първата без водещ от 1989 г. насам, но и първата, за която легално могат да се правят залози в САЩ. Съображенията те да бъдат забранени досега бяха, че поне двама души - онези, които броят гласовете - знаят реалните победители предварително и е достатъчно да заложат само веднъж, за да не им се наложи да броят нищо друго, освен собствените си пари и то за дълго време. Базираният в Ню Джърси сайт Fan Duel обяви обаче, че ще е първият в САЩ, който предлага да се поставят залози за фаворитите в някои от основните категории на филмовите награди. Засега това е възможност, която се открива единствено в Ню Джърси и то само за изданието през 2019 г., но предстои да се реши дали ще продължи и през следващите години и дали ще стане достъпна опция и в други щати на страната, отбелязва Deadline. Според залозите във Fan Duel най-големи шансове да спечели в категорията за най-добър филм има \"Рома\", чийто режисьор Алфонсо Куарон води и в залозите за най-добър режисьор. Рами Малек е фаворит за най-добра главна мъжка роля, а Глен Клоуз - за най-добра актриса в главна женска роля. При поддържащите роли фаворити са Махершала Али от \"Зелената книга\" при мъжете и Реджина Кинг от \"Ако Бийл Стрийт можеше да говори\" при жените. Във Великобритания, където традициите в залозите за кино отличията датират от години и са едно стабилно перо в букмейкърските компаниите, общата картина на предполагаемите фаворити не е много по-различна. Според букмейкърите на Острова, в категорията за най-добър филм основните шансове за отличие са при \"Рома\" с коефициент 2/7, следван от \"Зелената книга\" с 9/2. Третото място на \"Фаворитката\" в залозите с коефициент 8/1 е и британският начин на букмейкърите да покажат, че няма начин Академията да гласува за британско заглавие в тази категори, но пък изненади винаги са възможни и историята го доказва.  При жените в главна роля заложените пари показват, че настроенията клонят основно към Глен Клоуз в \"Съпругата\", следвана от Оливия Колман във \"Фаворитката\", след това от Лейди Гага в \"Роди се звезда\" и накарая Ялица Апарисио в \"Рома\".  Сред мъжете в главни роли пък букмейкърите виждат най-големи надежди за Рами Малек с 1/4. След него е Крисчън Бейл във \"Вице\" със 7/2, докато Брадли Купър остава на трето място сред залозите в Лондон с 16/1. След тях се нареждат Виго Мортенсен с 33/1 и Уилям Дефо с 50/1. В този случай би било забавно, ако някой заложи за Дефо, но пък за сигурна печалба е по-добре да се сложат пари за Купър и Бейл, отбелязва \"Форбс\". При поддържащите роли залозите във Великобритания припокриват очакванията и в Ню Джърси за това кой ще вземе статуетката със себе си в Лос Аднжелис утре вечер. При жените надеждите са основно в Реджина Кинг, която вече има \"Златеб глобус\" за ролята си в \"Ако Бийл Стрийт можеше да говори\".  Очевдино се очаква, че \"Зелената книга\" не може да си тръгне без поне една наградата в голямата нощ на оскарите, защото Махершала Али вече показа, че умее да прибира отличията в категорията за най-добра мъжка поддържаща роля, а освен това води и сред залозите с 1/14.  Коефициентът на Алфонсо Куарон в категорията за най-добър режисьор е 1/20. На второ място след него се нарежда Спайк Лий (BlacKkKlansman) с 9/1, Йоргос Лантимос (\"Фаворитката\") e трети в надпреварата с 33/1, а четвъртото място си делят Павел Павликовски (Cold War) и Адам Маккей (\"Вице\"). ", "date": "2019.02.23", "title": "\"Рома\" и \"Зелената книга\" са фаворитите в залозите за големия \"Оскар\""}
{"url": "https://www.dnevnik.bg/bulgaria/2019/02/23/3394744_novite_sankcii_shte_garantirat_opazvaneto_na_djunite/", "text": "Според министъра на туризма Николина Ангелкова новите глоби за къмпингуващи и плажуващи върху пясъчни дюни са важни, защото гарантират опазването на дюните, предаде \"Фокус\". Така тя коментира бъдещите промени в Закона за устройството на Черноморското крайбрежие, които предвиждат санкции до 50 хил. лева. Ангелкова припомни, че на неохраняеми плажове са намирани преместваеми обекти и са събирани пари за шезлонги и чадъри, но до момента в законодателството са липсвали глоби за подобни случаи. Ангелкова изтъкна, че концесионерите или наемателите на даден плаж са длъжни да обозначат къде има дюни с указателни табели и че Министерството на туризма отговаря само за границите на морския плаж, защото той е територия на изключителна държавна собственост. Тъкмо тези територии попадат в обхвата на закона и в техния обхват ще могат да се налагат глоби. Ако концесионерите и наемателите на даден плаж са пропуснали да отбележат къде има дюни, те също ще бъдат санкционирани. Според Ангелкова притесненията в бизнес средите от новите правила в закона се дължат на по-тежките процедури по обжалване. Също така има и редица нови изисквания за представителите на малкия и средния бизнес. Ангелкова изрази надежда промените да влязат в сила още това лято и да започнат да се прилагат.", "date": "2019.02.23", "title": "Новите санкции ще гарантират опазването на дюните, твърди Ангелкова"}
{"url": "https://www.dnevnik.bg/sport/2019/02/23/3394738_video_da_prigotvish_pasta_s_shef_rodjur_federer/", "text": "Роджър Федерер е считан за най-талантливият тенисист, който се е раждал някога, а освен постиженията си на корта показа, че се справя добре и в...кухнята. Швейцарецът го направи само в рамките на реклама за италианската марка за макаронени изделия Barilla. Федерер засне видео, в което приготвя паста, заедно със световноизвестния шеф-готвач Давиде Олдани. Носителката на Големия кристален глобус в алпийските ски Микаела Шифрин също участва. Това е втора реклама, която Федерер заснема за италианската компания. Първата беше преди близо две години. Barilla е спонсор, както на Маестрото, така и на Шифрин. Наскоро  американката говори за отношенията си с Федерер , описвайки го като нейн идол. \"Имах възможност да се срещна с Роджър Федерер през миналата година. Той е един от моите идоли и имах какво да науча от него. Говорихме за всичко, което е постигнал в кариерата му, и как, когато е най-натоварен, успява да си \"открадне\" време, за да оцени победите си и да ги отпразнува\", каза Шифрин.", "date": "2019.02.23", "title": "Видео: Да приготвиш паста с шеф Роджър Федерер"}
{"url": "https://www.dnevnik.bg/politika/2019/02/23/3394741_stanishev_prizova_socialistite_da_specheliat/", "text": "На втория ден от предизборния конгрес на Партията на европейските социалисти (ПЕС) в Мадрид президентът ѝ Сергей Станишев обяви, че социалистите могат да спечелят европейските избори през май при две условия - да са единни и да бъдат близо до хората. Той определи като мисия и отговорност на партиите от политическото семейство да спасят Европа от национализма. Днес ПЕС ще утрвърди предизборния си манифест, в който предлага нов социален договор за Европа. Акценти в него са преодоляването на неравенствата и борбата с климатичните промени. \"Днес тук сме хора от цяла Европа, които говорят различни езици. Но има има една фраза, която всеки социалист, всеки прогресивен човек знае на изуст: \"No pasaran\" (бел. авт. от исп. \"Няма да мине\"). Днес, както казва кандидатът ни за президент на Европейската комисия (ЕК) Франс Тимерманс, битката е за душата на Европа, която е безценна. Наша мисия и отговорност е да я спасим от национализма. Не можем да стоим безучастни, гледайки този съюз между ЕНП и националистите\", обяви Станишев. Според лидера на ПЕС исторически факт е, че крайната десница идва на власт, когато класическата десница приеме нейната реторика и е готова да й даде властта, за да спре социалистите. По думите му социалистите са потресени от действията на Народната партия в Испания, която била готова на \"брак по сметка с дявола\". Той благодари на Педро Санчес, че е успял да извади испанците от отчаянието и да им даде надежда за по-добро бъдеще. \"Днес ще приемем много силен манифест, изработен от всички партии-членки, който е гаранция за бъдещето на Европа - свободна, демократична, солидарна и социална\", каза още Станишев. Пред медиите той определи документа като \"план за по-добро бъдеще\". Пред делегатите на конгреса той каза как в петък вечерта, когато за последно обсъждали и се обединили около предложенията в манифеста, левите лидери разгледали изложба в Музея \"Кралица София\" в Мадрид, където е и \"Герника\" на Пабло Пикасо. По думите му били ужасени от избображенията на жертвите на войната. \"Това е предупреждението към Европа и целия свят за това какво може да бъде изгубено. Да не забравяме думите на Франсоа Митеран - че национализмът е война\", обяви още той. \"Искаме да спасим Европа, променяйки я, борейки неравенствата, които са ужасяващи за Европейския съюз (ЕС). Имайки план за младите хора, въвеждайки инициативи за страните, където има висока безработица за защита на работните места, така че хората да имат сигурност. За това работните места навсякъде в Европа да бъдат защитени; за работни места, които не са без договор, без социална осигуровка\", каза още Станишев пред медиите.", "date": "2019.02.23", "title": "Станишев призова социалистите да спечелят евроизборите, за да спасят Европа от национализма"}
{"url": "https://www.dnevnik.bg/politika/2019/02/23/3394747_bsp_shte_obiavi_vodacha_na_listata_si_s_kandidati_za/", "text": "Водачът на листата на БСП с кандидати за евродепутати ще бъде определен до 15 март. Това обяви зам.-председателят на партията Деница Златева пред журналисти днес. Тя води делегацията на БСП на предизборния конгрес на Партията на европейските социслити (ПЕС) в Мадрид. Голямата политическа интрига е дали ръководството на БСП ще изпълни намеренията си да определи надпартиен водач като Елена Йончева, която да смени лидерът на ПЕС Сергей Станишев, който водеше листата на изборите през 2014 г. Кое ще бъде неговото място в листата все още не е известно. Кандидатската листа на БСП се уствърждава от Националния съвет на партията, но подредбата на кандидатите в нея е предложение на Изпълнителното бюро. В момента текат конференциите на местните структури, които номинират кандидати. Днес Златева каза, че няма информация кои са хората с най-много номинации. Самата тя се очаква да бъде на едно от челните места в листата. В петък Станишев обяви, че е благодарен за номинациите и каза, че винаги е бил и ще бъде човек на БСП. До 15 март БСП трябва да определи и местата на коалиционните партньори в листата. След това ще бъдат подредени и останалите кандидати. Сред тях се очаква да бъдат депутатите Антон Кутев и Петър Витанов, както и досегашните евроддепутати Момчил Неков и Петър Курумбашев. ", "date": "2019.02.23", "title": "БСП ще обяви водача на листата си с кандидати за евродепутати до 15 март"}
{"url": "https://www.dnevnik.bg/photos/2019/02/23/3394755_fotogaleriia_izlojba_subira_nai-krasivite_kotki_v/", "text": "Днес и утре в Националния музей \"Земята и хората\" се провежда международна изложба и конкурс за котки, в рамката на която ще бъде избрана \"Котка на годината\".", "date": "2019.02.23", "title": "Фотогалерия: Изложба събира най-красивите котки в България"}
{"url": "https://www.dnevnik.bg/sport/2019/02/23/3394768_albert_popov_e_gotov_da_se_bori_s_nai-dobrite_v_sveta/", "text": "Най-добрият български скиор Алберт Попов гледа с оптимизъм към дебютното си участие в старт от  Световната купа на родна земя . 21-годишният българин ще участва в гигантския слалом, който ще се проведе в неделя в Банско. \"Целта ми е да бъда в топ 30 в първия манш, за да може да се класирам за втория и там вече да атакуваме по-предни места\", каза Попов пред медиите, след като в продължение на близо час раздаваше автографи и се снимаше с почитателите си. Той сподели, че подобен интерес към него е нещо непознато. \"Много емоция. Нещо ново за мен, но опитвам да се снимам с всички. Все пак са дошли да ме видят и да стискат палци, така че съвсем нормално.\" Попов познава отлично пистата и се надява това да му помогне за силно представяне. \"Алберто Томба\" е писта, на която от малък карам, тренирам. Знам я от горе до долу. Надявам се това да ми помогна и вече времето също да е на наша страна\", каза още той. Той ще разчита и на подкрепата на публиката. \"В България сме, а у дома и стените помагат. Мисля, че ще има доста хора. Надявам се да ги зарадвам. Пожелавам си  отново да кажа, че българите можем . И сигурно ще го кажа.\" \"Всички най-добри скиори са тук. Всеки иска да даде най-доброто от себе си, но аз обичам трудностите. Пожелавам си успех\", завърши Попов, който прави най-силния сезон в кариерата си. В началото на годината българският скиор записа две впечатляващи класирания в слалома -  шесто място в Шладминг  и  девето място в Кицбюел . Той е първият българин с точки за Световната купа от времето на Петър Попангелов.  Днес трябваше да се проведе вторият от предвидените три старта в Банско - супергигантският слалом.  Състезанието обаче беше отменено  заради натрупалия сняг. Очакванията са времето в неделя да позволи провеждането на гигантския слалом.", "date": "2019.02.23", "title": "Алберт Попов е готов да се бори с най-добрите в света при дебюта си в Банско"}
{"url": "https://www.dnevnik.bg/zelen/2019/02/23/3394781_beur_grils_suznatelno_narushava_pravilata_za_razlika/", "text": "Министърът на околната среда и водите Нено Димов заяви, че Беър Грилс съзнателно е нарушавал правилата по време на заснемането в България на епизод от документалната си поредица за оцеляване в дивата природа. Грилс, партньорът му, както и компанията, организирала снимките в Рила, са застрашени от глоби (между 1000 и 10 хил. лв. всяка), за общо три нарушения. (Повече по темата четете  тук  и  тук .) Димов направи аналогия със случая от миналата година, при който деца в носии танцуваха хоро в едно от Седемте рилски езера. По думите на екоминистъра наложената санкция от 5 хил. лв. за това нарушение ще бъде платена, тъй като глобеният е поел ангажимент. Ако това не се случи, още следващата седмица Димов щял да сезира приходната агенция. \"Има разлика между двата случая. В епизода на предаването самият господин - Беър Грилс, заявява, че \"тези преходи са забавни, защото нарушаваме всички правила\". Тук има съзнателно нарушаване на правила, за разлика от хорото на децата. Направили сме акт на юридическото лице, което е отговаряло за снимките на предаването. Съмнявам се, ако същият господин отиде в САЩ или Великобритания няма да бъде санкциониран, ако наруши закона\", заяви Нено Димов. Той призна, че парковите служители обхождат огромна територия и трудно могат да я покрият. Въпреки това в последните 7-8 години случаите на нарушения в планините драстично намалели. Екоминистърът каза още, че в началото на следващата седмица ще бъде подписан договор с една от четирите големи консултантски компании, която трябва да приведе концесионния договор за ски зоната в Пирин към настоящото законодателство. Такова изискване постави главният прокурор Сотир Цацаров в края на миналата година. Тогава той заплаши, че ще  подведе под наказателна отговорност  членовете на правителството, ако то не промени концесионния договор. През юни 2018 г. прокуратурата обяви резултати от проверка, според които със знанието на Министерски съвет фирмата концесионер  \"Юлен\" е ползвала с две трети по-голяма площ  от определената по договор и поиска правителството да промени споразумението.", "date": "2019.02.23", "title": "Беър Грилс съзнателно нарушава правилата, за разлика от случая с патриотичното хоро, смята Димов"}
{"url": "https://www.dnevnik.bg/bulgaria/2019/02/23/3394780_kandidatut_na_pes_za_shef_na_ek_se_obiavi_za/", "text": "Кандидатът за Партията на европейските социалисти (ПЕС) за председател на Европейската комисия (ЕК) Франс Тимерманс обяви, че ако оглави комисията, ще предложи проект за забрана на насилието, основано на пола. \"Ще трябва да сме сигурни, че с европейско законодателство ще изтръгнем насилието в нашите общества. Ако съм председател на Европейската комисия, в края на моя мандат няма да има разлика в заплащането между мъжете и жените\", каза Тимерманс на предизборния конгрес на социалсите в Мадрид днес. Европейските социалисти многократно са призовавали страните-членки да предприемат мерки за ограничаване на насилието над жени и деца. На предишния конгрес в Лисабон през декември м.г. те поискаха всички държави в Европейския съюз (ЕС) да ратифицират и прилагат т.нар. Истанбулска конвенция. В предизборния манифест на ПЕС, който бе утвърден днес, тя обаче не се споменава. За справедлива данъчна система Франс Тимерманс каза, че ще работи за справедлива данъчна система, с която да спре случаи на неплащане на данъци при огромни печалби. Той говори за необходимостта от нов социален договор в Европа, който ПЕС предлага в предизборния манифест и обеща да работи с профсъюзите. Също така обяви, че ако е председател на ЕК, ще работи за това финансиране от еврофондовете да получават градове, които освен небостъргачи, строят и социални жилища. \"Не искам да видя поколението на моите деца във война за чиста вода и въздух\", обяви още Франс Тимерманс. Мерки за борба със замърсяването на въздуха са част от предизборния манифест. \"Борим се за душата на Европа\", каза Тимерманс пред конгреса. Той обяви, че децата, родени през 2000 г., за първи път ще гласуват на тези избори. По думите му социалистите трябва да върнат мечтите на децата си. \"По въпроса за миграцията имаме нужда от партньорство с Африка. Всички говорят за проблемите на Африка, но нека обърнем внимание на потенциала на Африка. Имаме нужда на устойчиво решение на въпроса за миграцията. Разбира се, не всички трябва да дойдат в Европа, но имаме нужда от решение, което не излага на риск човешки животи - недопустимо е да допускаме трагедиите в Средиземно море. Това е още един белег върху Европа\", каза още Тимерманс. Мобилизация на социалистите \"Време е за социална революция - да избавим хората от бедността и да спасим нашата планета. Ние искаме да променим Европа, в която хората получават ниски заплати и се чудят как да си платят кредитите и сметките\", обяви председателят на социалистите и демократите в сегашния Европейски парламент Удо Блумън. Премиерът на Испания Педро Санчес, който обяви предсрочни парламентарни избори на 28 април, каза, че първо борбата е за бъдещето на Испания, а след това и за Европа. Той призова всички социалисти да се мобилизират, за да спечелят изборите и да променят Европа. \"Нека обаче бъдем внимателни с либералите. В Европа, те защитават свободите - либералите в Испания обаче правят договорки са националистите\", каза още Санчес. В конгреса участваха 1200 делегати и 400 активисти. Сред участниците бяха премиерите на Португалия и Швеция Антонио Коста и Стефан Льовен.", "date": "2019.02.23", "title": "Кандидатът на ПЕС за шеф на ЕК се обяви за европейско законодателство срещу насилието, основано на пола"}
{"url": "https://www.dnevnik.bg/bulgaria/2019/02/23/3394854_ucheni_ot_bulgariia_i_severna_makedoniia_postignaha/", "text": "На 4-тото заседание на многодисциплинарната експертна комисия по историческите и образователните въпроси, в която участват български и македонски учени, двете страни са постигнали съгласие да предложат на правителствата да бъдат чествани съвместно цар Самуил, Св. Климент Охридски и Св. Наум \"като забележителни личности в общата ни история от времето на средновековната българска държава\", съобщи днес пред БНР проф. Ангел Димитров.  Проф. Димитров е съпредседател на смесената комисия от българска страна. На въпрос дали неговите колеги в Скопие са готови да признаят, че цар Самуил е български цар, той отговори, че това твърдение фигурира в българското предложение, което вече е прието от комисията. В следващата среща на комисия учените ще разгледат целия период на Средновековието до епохата на Възраждането. Основната част от бъдещата дискусия ще е за съдържанието на учебниците за това историческо време. Проф. Димитров обаче не очаква тази година да има промени в учебниците, тъй като диалогът за тях още не е започнал. Следващото заседание на комисията ще бъде в края на март. Според проф. Димитров най-труден за постигане на компромис ще бъде периодът около Втората световна война, тъй като интерпретацията на това време в Северна Македония е \"силно идеологизирана\". \"Ние просто смятаме, че трябва да започнем още на следващото заседание да разискваме за Илинденското въстание, за Гоце Делчев, за Даме Груев. И успоредно да свършим работата по учебниците, които третират миналото до XIX век, и да пристъпим към епохата на Българското Възраждане. Защото и Илинденското въстание, и Гоце Делчев, и Даме Груев, са деца на това историческо време\", завърши проф. Димитров. ", "date": "2019.02.23", "title": "България и Северна Македония да честват заедно цар Самуил, предложи съвместната комисия"}
{"url": "https://www.dnevnik.bg/sport/2019/02/23/3394600_ceko_minev_nagradi_kralev_za_uspeshno_razvitie_na_ski/", "text": "Спортният министър Красен Кралев получи отличие за успешно развитие на ски спорта в България. Той беше награден от председателя на Българската федерация по ски Цеко Минев по време на официалното откриване на  Световната купа в Банско . Кралев получи специален сребърен медал с частично позлатяване, изработен по повод десетата годишнина от провеждането на първите стартове от Световната купа в българския курорт. По време на събитието бяха отличени още носителят на Големия кристален глобус за последните седем години Марсел Хиршер и водещият български състезател Алберт Попов. Те получиха почетния знак на община Банско за принос в популяризирането на курорта в световен мащаб. Топ дестинация  Откриването премина с традиционните благодарности, в основната на които бяха Кралев, Минев и кметът на Банско Георги Икономов.  Спортното министерство отпусна 1 милиона лева  за провеждането на кръг от Световната купа. \"Много съм щастлив, че за поредна година Банско посреща световния ски елит. Това показва какво е мястото на нашия курорт на световната карта - и на спорта, и на туризма\", заяви Кралев по време на церемонията на площада в Банско. По думите му \"няма никакво съмнение, че Банско е топ дестинация, която може да провежда състезания от най-висок ранг\". Спортният министър призова за благодарност към организаторите на събитието. \"Нека да благодарим първо на кмета Икономов на председателя на Българската федерация по ски Цеко Минев.\" От своя страна Минев благодари на спортното министерство за подкрепата. \"Доказахме, че сме едни от най-големите в света на белите спортове с тези три състезания\", допълни той. Същите, но не съвсем \"Здравейте, приятели на Банско, на планината и на ските. Десет години от първата Световна купа и ние пак сме тук. Може би сме същите, но не съвсем\", обърна се кметът на Банско Георги Икономов към присъстващите на официалното откриване. По думите му организационният екип получава все по-голямо признание по света. \"Доста по-опитни сме, с много по-голямо самочувствие и с много повече признание. Най-вече от чужбина\", отчете той. \"Да не забравяме, че за пръв път имаме три старта в мъжките ски. Това е поредното голямо признание и за града домакин, и за федерацията по ски\", допълни Кралев. Световната купа по ски алпийски дисциплини се завърна в Банско след пауза от четири години. За последното българският курорт беше домакин на два старта при жените през март 2015 г. Дебютът на Световната купа в Банско беше през 2009 г. с три състезания при дамите. През 2011 г. курортът посрещна за пръв път звездите на мъжките ски. Година по-късно имаше състезания както при мъжете, така и при жените. Стартове от Световната купа ще се проведат в Банско и през следващите две години. На 25 и 26 януари 2020 г. ще има две състезания при жените, а на 27 и 28 февруари 2021 г. - две при мъжете. Веднага след това - между 1 и 10 март - Банско ще приеме световното първенство в алпийските ски до 20 г. Напред с късмет В пожеланията си Красен Кралев акцентира върху необходимостта от късмет, тъй като уменията и възможностите са налице - и при Алберт Попов, и при българския народ. 21-годишният българин ще направи дебют в старт за Световната купа на родна земя. Той ще участва в гигантския слалом в неделя. \"Много съм щастлив, че мъжкото присъствие тук, в Банско, съвпада с най-силния сезон в кариерата на Алберт Попов. Нека да му пожелаем изключително голям късмет, защото той майсторството и талантът си ги има. Късмет в утрешните стартове, за да може да се зарадваме на едно добро каране на нашия най-добър български алпиец\", каза Кралев. \"Бъдете живи и здрави. Бог да пази България и все така с късмет и упоритост да вървим напред\", завърши спортният министър, след като обяви Световната купа в Банско за открита. При едно от излизанията на Кралев на сцената водещият на церемонията направи грешка и го представи като \"президента\". \"Все още не\", пошегува се спортният министър с кариерното си развитие.", "date": "2019.02.23", "title": "Цеко Минев награди Кралев за успешно развитие на ски спорта в България"}
{"url": "https://www.dnevnik.bg/kultura/2019/02/23/3325782_evgeni_kuzmanov_potisnichestvoto_e_moiata_tema/", "text": "- Знаете ли как станах писател? Бях в гимназията, купих си една книжка с разкази, не си спомням името на писателя. Тогава бях футболист, китарист, бях всякакъв, слаб ученик, в смисъл не учех въобще, но много четях, в четенето бях прилежен, като чета, чета с часове. Прочетох цялата книга и нито един разказ не ми хареса. Все пак трябва поне един разказ да те хване... Много говорех, не слушах и не се подчинявах. Нямам нито един приятел началник, нито офицер в казармата, нито учител в училище... Отношението към властта, към системата, това е отношението към живота, това е животът от сутрин до вечер. Свободолюбие имам някакво... Имам написани неща 74-та, пета, шеста, които не са публикувани и кой знае къде са сега, но си пишех съвсем откровено за това какво изживявам. А и разпитвах старите кое как е било, за девети септември. После пък ме викаха в Държавна сигурност, три часа ме разпитваха защо съм питал за тези неща.  - Е, ми, да, това е! Насилие! Това е насилие! Животът се преобръща! Хората се приспособяват към насилието, към робството, към всичко. Това е инстинктът за самосъхранение. Така го виждах. Представях си дори, че мухата е точно на площад \"Славейков\" в София, на линията на трамвая - огромна зелена муха. Пет метра! Тя е заспала там и идва една кола по \"Раковска\", спира. Хората слизат и преместват мухата на по-широкото. За да може колите да вървят, хората да идат на работа.  И целият град се е приспособил, целият народ се приспособява. Каквото е било за нашите, когато им вземаха нивите, дюкянчетата, и толкова народ измря, но народът се приспособява... – Потисничеството. Да се види, че това е диктатура, потисничество. Първият ми роман е \"Островът на горилите\", към 600 страници, първо го писах на ръка, а след това си купих машината, \"Марица\", и още пиша на машина. Но вече не пиша. Имам една \"велика\" статия – \"Негодници и негодяи\". Когато пишеш нещо, в което вярваш, много хора ще видят, че е истина. И това влияе. Затова комунистите най-много се плашат от писателите и от журналистите. Започнах да пиша сериозно седемдесета година, като бях в Академията... Бързо осъзнах, че не можеш да напишеш всичко както е. Разбрах, че трябва да пиша с метафори, станах фантаст. После прочетох някъде, ама го бях открил и сам, как един отива в бюрото за патенти, че може да лети. Гонят го, а той си слага крилата и отлита.  Когато започнах да пиша, престанах да чета толкова, както дотогава. Но много здраво запомних \"Сто години самота\" и \"Параграф 22\". Има нещо магическо в тях.  - Изобщо изследвам това явление - Диктатурата... Светозар Игов ми каза: тази книга на никого няма да я даваш.  – Ивайло Петров така се запозна с мене. Жена му Офелия била приятелка с библиотекарката в Балчик. Дошли двама от Варна от Държавна сигурност и питали за \"Чайки далеч от брега\". Има една – казала библиотекарката, и те я взели. Но имало и други. Така стигнала до Ивайло Петров и той я прочел. Но мен не са ме викали. Бяха се усетили, че не трябва да има гонения. Защото като подгонят някого, се научава, правят човека герой - \"Свободна Европа\" и Би Би Си вече много силно работеха. Но иначе – няма работа, откупки да не говорим. Жена ми работеше в Кремиковци...  Научих - щом излиза книга от писател, веднага го наблюдават и му правят досие. Искам да кажа още за приспособяването, за мимикрията... Направих бюст на Ленин, глава на Ленин. Купуват я за 2000 лева. Пишех и разкази партизански – първо, защото ми е интересно, и второ – мимикрирам.  Има авторитарни държави – не ти взима имота, казва: не се занимавай с мене и с моята власт. Онези, които се борят против режима, ги затварят, бият ги. Това не е комунистически режим. А при комунизма е тотално. Не само, че ти взима всичко, ами иска и да го обичаш. И да го хвалиш, и да му се възхищаваш, иска непрекъснато да го възхваляваш. Е, това е най-гадно... Интелектът, талантът – това е много опасно нещо. Но зависи за каква цел ще го използваш.  - Когато започнах, питах писателя Тодор Велчев. По-късно той се самоуби. Беше капитан далечно плаване, и първичен писател такъв, и художник беше и той, от него имам един портрет на Радичков. Казах му, че искам да ме вземе да видя кое какво е на кораба, а той вика: Евгени, това е затвор, и ти нямаш представа какъв ужас е. Особено за такива като тебе, какво ще правиш там, ще белиш картофи. И не отидох. Затова в книгата имам само това – носа, кърмата, палубата, каюткомпанията, нищо друго от кораба не описвам. Който не е разбрал, че това не е кораб, не е разбрал нищо. - Не поправям. Печатни грешки - да, но думи - малко. При мене няма паразитни изречения, подготвителни. Моите сюжети са железни. Сюжетът си върви, и го затваряш. Винаги знам какво ще бъде и как ще свърши.", "date": "2019.02.23", "title": "Евгени Кузманов: Потисничеството е моята тема. Свободолюбие имам някакво"}
{"url": "https://www.dnevnik.bg/skorost/2019/02/23/3393988_volvo_zapochva_da_priema_poruchki_za_elektricheskite/", "text": "Шведският производител на товарни автомобили \"Волво тръкс\" обяви, че започва да приема поръчки за първите си електрически камиони, предназначени за градска дистрибуция, сметосъбиране и други дейности в урбанизираните зони. Серийното производство на новите модели ще започне в Европа през втората половина на годината. Моделът \"Волво Еф Ел Електрик\" (FL Electric) е предназначен за дистрибуция, сметосъбиране и други приложения в градски условия, в зависимост от надстройката. Той има брутно тегло на композицията 16 тона. Камионът се задвижва от електромотор с максимална мощност 248 конски сили (постоянна мощност 174 к.с.), който е комбиниран със скоростна кутия с две предавки. \"Еф Ел Електрик\" разчита на литиево-йонни батерии с капацитет между 100–300 кВтч. С тях камионът изминава до 300 км. Купувачите на товарния автомобил могат за избират между две различни зарядни системи – за бързо зареждане с максимална зарядна мощност 150 кВт, постоянен ток, и бавно зареждане с максимална зарядна мощност 22 кВт, променлив ток. С първата зареждането от изтощени до напълно заредени батерии става за 1-2 часа, а с втората за до 10 часа. \"Волво ЕФ И Електрик\" (FE Electric) е предназначен за дистрибуция, сметосъбиране и други приложения в градски условия, като брутно тегло на композицията е до 27 тона. Той използва два електромотора с максимална изходяща мощност 496 коня (постоянна мощност 349 к.с.). Капацитетът на литиево-йонни батерии е между 200 и 300 кВтч, а пробегът е до 200 км. Предлаганите зарядни станции са същите. Батериите се запълват напълно за около 1 час и 30 минути от станцията за бърз заряд и приблизително 10 часа с тази за бавен.", "date": "2019.02.23", "title": "\"Волво\" започва да приема поръчки за електрическите си камиони"}
{"url": "https://www.dnevnik.bg/zelen/2019/02/23/3393416_budeshteto_na_hija_ambarica_-_spor_mejdu_stopanite_i_i/", "text": "Любителите на планината следят от две седмици тревожните сигнали във  фейсбук на хижаря на \"Амбарица\"  Ема Гатева. Тя разказва за спор с Българския туристически съюз (БТС), който вероятно няма да продължи договора ѝ, изтичащ в началото на април. Според Гатева, съюзът, който ползва безвъзмездно държавната хижа, е отказал да признае направените от нея финансови вложения в ремонти и оборудване на хижата и възнамерява да търси друг стопанин. Според БТС направените ремонти не дават право на хижаря да не плаща наема, който тя дължи от януари 2016 г. досега. История за промяна През последните години расте популярността на хижа \"Амбарица\", която се намира в сърцето на Стара планина, близо до най-високите ѝ части и на територията на Национален парк \"Централен Балкан\". До 2012 г. тя е известна с неприветлив хижар и е в лошо състояние, което дори е документирано от Българския туристически съюз в негово официално становище (виж  тук ). Тогава съюзът констатира, че хижата е без водоснабдяване, без електричество, без отопление, с \"крайно овехтяло и износено\" обзавеждане и със събрани подпочвени води в основите на сградата. Тя не само не носи приходи, но и се издържа с пари на БТС, който е похарчил за нея 25 хил. лв от 2006 г. до 2012 г. В разговор за \"Дневник\" през тази седмица председателят на Управителния съвет на БТС Алексей Стоев заяви, че състоянието е било \"лошо, но не отчайващо\", а туристите не търсят лукс в планината. При все това, като тогавашен член на Управителния съвет, през 2013 г. той се е застъпил хижата да бъде дадена на Ема Гатева с гратисен период - неплащане на наем в продължение на една година (2014 г.), докато се правят нужните ремонти. След изтичането на тази година, Стоев е подкрепил отновое сключването на нов договор с Гатева (виж  тук ), за 5 години, който също включва допълнителна една година без плащане на наем в замяна на инвестиции - като втората и последна гратисна година изтича през декември 2015 г. Този договор включва и инвестиционна програма до 2019 г. за вложения в ремонти от по 5 хил.лв. годишно, независимо от наема. Така Ема Гатева е стопанин на \"Амбарица\" от 2013 г. насам и планинарите са свидетели на непрестанни ремонти - изграждане на санитарни възли, на покрив и вътрешни помещения, транспорт до хижата на ново оборудване и обзавеждане, въпреки тричасовия тежък преход без автомобилен път. Това се случва с подкрепата на привлечени от нея доброволци и дарители. Този 5-годишен принос, който възстановява хижата като планински туристически обект, се дължи на собствени инвестиции на сдружението на Ема Гатева (общо над 25 хил. лв. за периода 2014 - 2019 г. досега), на привличане на дарения и на доброволен труд от стотици, подкрепящи идеята - само един пример е \"Фестивалът на боровинките\", провеждан ежегодно и изцяло с труда на доброволци. От 2016 г. насам между БТС и Ема Гатева няма допълнително споразумение, което да позволява инвестициите да се правят вместо плащане на наем. Към момента БТС не отрича, че хижата е възстановена и е в добро състояние, но изисква неплатеният наем - от януари 2016 г. досега - да се издължи. Според договора, наемът е в размер на една минимална работна заплата месечно, която е нараснала от 420 лв. през 2016 г. на 560 лв. в момента. Според съюза, заедно с неплатената такса смет за хижата, дългът на хижарката е близо 18 хил. лв. за изтеклите 2 години и 2 месеца. Този дълг е обсъждан с нея няколко пъти от 2016 г. насам, макар и да няма протоколи за това, твърди председателят на Управителния съвет Алексей Стоев. Ема Гатева, обаче, твърди, че е имало споразумение, макар и то да не е било подновено писмено, според което наемът не се дължи заради направените инвестиции. Към момента, Ема Гатева е осигурила напълно ремонтирана хижа с баня, водя, електричество и оборудване и неколкократно нарастване на посещаемостта на хижата. БТС посреща изтичането на договора за наем след месец с решение да не го подновява. Алексей Стоев твърди, че всеки друг би прекратил договора много по-рано, заради неплащания наем. Спорът През октомври 2018 г. БТС изпраща комисия за инспекция на хижата, която да изиска тя да бъде предадена поради неизпълнение на договора. В докладната записка от инспекцията (виж  тук ) е записано, че Ема Гатева е твърдяла, че туристическият съюз няма права над хижата. През последните две седмици спорът ескалира с взаимни обвинения. Гатева твърди, че хижата не е собственост на БТС, а му е предоставена от държавата за развитие на туризъм и съюзът няма право да иска приходи от чужда собственост, след като тя изпълнява задълженията си да развива туристическата дейност на хижата. БТС твърди, че има ясен договор и Гатева дължи плащания по него. Според Алексей Стоев, макар и след края на комунистическия режим \"Амбарица\" заедно с други хижи, да е станала държавна собственост, това е направено с цел да се избегне разграбване - хижата е построена \"от БТС и за БТС\" и държавата я е предоставила на БТС официално като законен стопанин, твърди той. Труд или пари За \"Дневник\" Гатева разказа, че вложеното и като труд, и като пари е много повече от първоначалната инвестиционна програма към договора (виж  тук ) за ремонти на тоалетни, плочник, бани, кухня, столова, тераса и фасада за общо 25 хил. лв. Разходите за обслужване на вече силния туристически поток са също нараснали значително - за хижата е необходим непрекъснат транспорт на консумативи и храна, както и поне един постоянен служител. Към февруари 2019 г., когато започва спорът с БТС, хижарката е очаквала наемът (в момента 560 лв. на месец) да се приспадне и да се компенсира напълно от тези регулярни инвестиции и разходи, както е било в минали периоди. Гатева каза още, че за нея най-важното е, че туристическият съюз говори само за пари и не признава, че проблемите от периода до 2012 г. са решени благодарение на сегашните стопани на хижата. Тя смята за недопустимо нейният труд и вложения да не бъдат признати, а хижата да бъде предоставена в готов за стопанисване вид на хора, които не познават трудностите на снабдяването и поддържането ѝ. Друг хижар едва ли ще може да си позволи да плаща наема, както и високите разходи за осигуряване на функционирането на вече изградената система от доброволци и регулярна доставка на консумативи за хижа Амбарица, която е на 3 часа ходене по стръмното било над село Черни Осъм без автомобилен път. Развитието на туризма - над междуличностните спорове Пред \"Дневник\" Алексей Стоев заяви, че е възмутен от клеветите и личните нападки, които е получил от Гатева и от медии при обсъждането на спора. За него е важно да се пази чистотата на идеята на туристическия съюз, който следващата година ще навърши 125 г. \"БТС е оцелял и при фашисткото, и при комунистическото управление, той е създаден от светли личности с идеи и именно програмата за развитието му и в бъдеще трябва да обсъждаме, а не лични спорове, които се решават с документи,\" заяви Стоев. Той твърди, че хижата в момента е в добро състояние, но това не я прави собственост на Гатева. Именно за да могат да се извършат нужните ремонти през 2013 г. е даден гратисен период без плащане на наем, който е бил удължен еднократно през 2014 г. Възстановяването на хижата е планирано в инвестиционната програма на наемателя към договора, която предвижда ремонти до 2019 г. включително. Това е документирано, както и задължението за плащане на наем след изтичането на гратисния период през декември 2015 г., разяснява председателят на БТС. Адвокатът на туристическия съюз Ася Гебова допълни за \"Дневник\", че при разговорите с Ема Гатева през последния месец от БТС са очаквали тя да предложи план за разсрочено плащане. Категоричният и груб отказ да издължи наема и решението ѝ да търси отнемане на правата на БТС над хижата са били изненада за съюза. БТС няма желание да търпи нови загуби, като води дела за неизпълнението на договора и би приел отложено плащане, но за това инициативата трябва да е от виновната страна, разяснява адвокатът. Към момента Управителният съвет, сключил договор с Гатева, е отговорен за щетите, нанесени на БТС. Ако управителите не защитят правата на съюза - най-малкото като не продължат договора - то те биха отговорни за безстопанственост, допълва адвокат Гебова. Между парите и планините - какво следва? В момента, хижата работи всеки уикенд на пълен или почти пълен капацитет, като турист без запазено място рискува да спи в столовата - макар и ремонтирана, уютна и добре отоплена (за разлика от  проблеми отново на БТС, но на Витоша ). Само според документа от 2012 г. на БТС, заетостта на същата тази хижа преди да бъде стопанисвана от Ема Гатева е \"изключително ниска\" и е изчислена на общо \"5-9 дни годишно\". Кой ще стопанисва тази популярна хижа е отворен въпрос. БТС не вижда вариант за нов договор с Ема Гатева, при дължимия наем за 2 години и 2 месеца и нейния отказ да признае това задължение. Ема Гатева не вижда вариант да се откаже от 5-годишния си труд и инвестиции и ще търси начин именно тя да продължи да развива хижата. И двете страни казват, че искат \"Амбарица\" да бъде добро изходно място за туристите, тръгнали към високите части на Национален парк \"Централен Балкан\". Дали една от най-посещаваните хижи в България ще продължи да се развива и как - ще бъде решение на Българския туристически съюз. Той ползва безвъзмездно хижата, предоставена му от областната администрация, която е представител на собственика - държавата. Ема Гатева планира да търси правни възможности за оспорване на правата на БТС и смята, че не е редно възстановената от нея хижа да се даде за бъдеща експлоатация другиму. Въпросът остава отворен до 9 април, когато настоящият договор между БТС и Гатева изтича. Все още споровете могат да бъдат решени в полза не на някоя от страните, а на планинарите, които оценяват направените в \"Амбарица\" ремонти и доброволчески дейности и се надяват те да продължат. Разбира се, при спазване на закона.", "date": "2019.02.23", "title": "Бъдещето на хижа \"Амбарица\" - спор между стопаните ѝ и туристическия съюз"}
{"url": "https://www.dnevnik.bg/evropa/2019/02/23/3394437_tova_e_nai-golemiiat_udar_v_es_sreshtu_ruskata/", "text": "\"Най-важното е, че ние им спряхме кранчето\" - с тези думи сътрудник на прокуратурата в Мюнхен обобщи резултата от  специализирана операция  на Федералната криминална служба за углавни престъпления. По време на тридневна акция в баварските градове Нюрнберг, Регенсбург, Мюлдорф на Ин, както и в хесенския Швалбах на Таунус бяха конфискувани четири сгради. Беше замразена и банкова сметка с почти 8 милиона евро. Общата сума на конфискуваните активи е около 50 милиона евро. Въпросните недвижими имоти и финансови средства са пряко свързани със схемата за пране не пари, позната под имената \"Ландромат\", \"Руска перачница\" или \"Молдовска схема\". Само за три години чрез тази система от Русия са били изнесени колосални суми: става дума за най-малко 22 милиарда долара, изнесени между 2011 и 2014 година. Помощ от разследващите журналисти  Запозодрените по делото в Германия са трима. Единият живее със семейството си в Мюнхен. От прокуратурата съобщават, че той притежава германски паспорт. Той не е арестуван, тъй като правоохранителните органи считат, че няма опасност да се укрие. Прокуратурата не съобщава други детайли за заподозрените и досега не е повдигнала официални обвинения срещу тях. Това е първият мощен удар в Западна Европа срещу т.нар. \"Руска перачница\", за чието съществуване се знае от 2014 година насам, когато журналисти от Центъра за изследване на корупцията и организираната престъпност (OCCRP) разказаха за схемата. От мюнхенската прокуратура признават, че докладът на разследващите журналисти е изиграл важна роля за следствието. \"Естествено, това беше много важно\", заяви пред ДВ прокурорът от Мюнхен Ане Лайдинг. По нейните думи разследването в Германия е започнало година преди публикуването на доклада. Но до този момент полицията успяла да установи само фактите за пране на пари, но не и да проследи цялата схема до Русия. Как е действала \"Руската перачница\"? Най-мащабната схема за изнасяне на пари от Русия е изглеждала така: мошениците получавали фиктивни решения от молдовски съд за глоби на подставени руски фирми-еднодневки за милиони. Парите в тези фирми съществували само на хартия и по \"чуден\" начин се прехвърляли на фирми-кредитори във Великобритания или в офшорни зони. Схемата е наречена \"молдовска\", защото голяма част от средствата са били изнесени с помощта на молдовската банка Moldindconbank. Друга част от парите са преведени в латвийската Trasta Komercbanka, откъдето са постъпвали в Германия чрез Deutsche Bank и Commerzbank. Попадайки в компетентността на ЕС, парите се смятали за \"изпрани\". В хода на разследването беше арестуван съсобственикът на Moldindconbank Вячеслав Платон, който в родината си Молдова бе осъден на дълги години затвор. Пред съда е изправени и руснакът Александър Григориев. Той е превеждал чрез подопечните си банки парите в Молдова. Процесът срещу Григориев все още продължава, тъй като сътрудничеството между руските и молдовските следствени органи се бави още от 2014 година. Досега е известно малко за произхода на тези пари и за това кой стои зад тях. Журналистите от OCCRP посочват като най-големи бенефициенти руските \"крале на държавните поръчки\" Алексей Крапивин и Валерий Маркелов. По данни на OCCRP, свързаният с тях холдинг \"Группа компаний 1520\" се явява най-големият предприемач в руските държавни железници. Медиите съобщават, че от ноември 2018 година Маркелов е арестуван, а Крапивин е обявен за издирване. В случая с пране на пари в Швейцария пък бяха замесени едновременно няколко сътрудника на руски оръжейни компании в състава на концерна \"Ростех\". Швейцарското издание Beobachter разкрива, че руснаците са били членове на търговска фирма в град Винтертур, замесена в получаването на мръсни пари от Русия. Германия всъщност не играе централна роля в силно разклонената система за пране на пари. Средствата са били разпределени в 732 банки в 96 държави. От мюнхенската прокуратура твърдят, че конфискуваните активи за 50 милиона евро са \"значителна част\" от целия нелегален паричен поток. Според някои експерти, общият нелегален оборот може да достигне до 100 милиона евро. Често изпраните пари са били влагани в германски промишлени стоки. \"Поне им попречихме навреме\" Журналистите от центъра за изследване на корупцията и организираната престъпност са доволни от операцията по конфискуване на мръсните пари. \"Радваме се, разбира се! Това беше добре свършена работа\", казва изпълнителният директор на OCCRP Паул Раду в разговор с ДВ. Радостта му обаче е помрачена от факта, че участващите в разследването журналисти са били подложени на силен натиск след публикуването на информациите. Без да споменава имена, Паул Раду заявява, че някои от неговите колеги са били принудени да се преселят в други държави. Най-големият успех се състои в това, че европейските банки започнаха \"да проверяват по-щателно своите клиенти\", казва той. Изпълнителният директор на OCCRP предполага, че истинските мащаби на прането на пари са много по-големи. \"Мисля, че ни се удаде само да разчовъркаме повърхността на цялата система\", заключава той.", "date": "2019.02.23", "title": "Най-големият удар в ЕС срещу \"Руската перачница\""}
{"url": "https://www.dnevnik.bg/sviat/2019/02/23/3394675_nigeriicite_otnovo_shte_opitat_da_glasuvat_za/", "text": "За втори път в последната седмица в Нигерия започва изборен ден, след като малко преди началото на президентския вот миналата събота той бе отложен. Предишното гласуване не се състоя - часове преди да отворят избирателните секции, властите казаха, че  то ще се случи на 23 , а не на 16 февруари. Това изненада неприятно милиони нигерийци, изминали голямо разстояние, за да упражнят правото си на глас, пише Би Би Си. В последната седмица и двете основни партии се обвиняваха взаимно за отлагането. Това обаче не бе първият подобен случай при президентски избори - случи се и при двата предишни вота, през 2011 и 2015 г., и мнозина поставиха и тогава под въпрос способностите на избирателната комисия да подготви процеса. Комисията изреди проблеми като забавяне с доставка на изборни книжа и участници в избирателни комисии, проблеми с регистрацията на някои кандидати, унищоаването на книжа и подозрения за саботаж и лоши метеорологични условия. Заради проблеми с т. нар. постоянни карти за гласуване, каквито трябва да притежава всеки от 84-те милиона избиратели, се очаква например милиони да не могат да пуснат бюлетини. Технически проблеми, а и липсата на качествени пътища, по които да бъдат доставени бюлетините в страната с площ над 900 хил. кв. км и 200 млн. души, заедно с въпроси, свързани със сигурността, също може да помрачат изборния ден. Според компанията за анализи SBM Intelligence Нигерия може да е загубила над 2 млрд. долара или 0.5% от БВП заради забавянето.", "date": "2019.02.23", "title": "Нигерийците отново ще опитат да гласуват за президент днес"}
{"url": "https://www.dnevnik.bg/zelen/2019/02/23/3394383_predlagani_globi_za_plajuvane_vurhu_djuni_sbluskaha/", "text": "Природозащитници определиха като абсурдни новите мерки за защита на дюните, които  бяха о добрени от Министерски съвет в сряда с приемането на Закона за изменение и допълнение на Закона за устройство на Черноморското крайбрежие. Предстои внасянето им в парламента, минаване през комисии и две четения в зала. Проектът за промяна на Закона за устройство на Черноморското крайбрежие въвежда глоби за поставяне на палатки или плажни принадлежности (кърпи, чадъри и т.н.) върху дюни, като глобата е от 500 до 1000 лв. За паркиране или преминаване с пътни превозни средства през пясъчните образувания санкцията ще е от хиляда до 3 хил. лв, като може да се конфискува и имущество, на стойност между 3 и 5 хил. лв. Предвижда се законът да важи не само за плажните дюни, но и за тези в близост до крайбрежието зони. Като аргумент за въвеждането на глобите се посочва, че така ще се гарантира опазването и съхранение на дюните, както и на защитени видове на флората и фауната, които попадат в тях. Новите санкции били приети, след анализ на забранителните и ограничителните разпоредби на закона, като новото е, че вече са разписани конкретни административнонаказателни текстове. Според авторите на промените административните наказания са определени в съответствие с извършена преценка на степента на засягане на обществения интерес при нарушаването на съответната разпоредба на закона. Прецизирани били и текстовете, касаещи органите, ангажирани с административното производство при установяването на нарушенията и определянето на наказанията. Любопитна подробност е, че кабинетът одобри промените в закона броени дни, след като министърът на туризма  Николина Ангелкова обяви , че срещу скандалните строежи по морето от тази зима вече нищо не може да се направи, защото ставало дума за заварени обекти, получили зелена светлина преди 2008 година, когато е приет Законът за черноморското крайбрежие. Заменени за стотинки, а се опазват с глоби за хиляди \"Текстовете, които бяха приети няма да подобрят управлението и опазването на дюните, а по-скоро ще го затрудни. За да могат гражданите да спазват закона, те трябва да знаят къде са дюните – това не е заложено в закона, което поставя под въпрос неговото прилагане\", заяви пред \"Дневник\" председателят на управителния съвет на Асоциацията на парковете в България (АПБ) Тома Белев. \"Смешно е да има едно и също наказание за дете с пояс и за този, който е тръгнал да бетонира дюни\" смята той и и очерта един от основните проблеми – бездействието на държавата да си върне собствеността върху тези ценни природни образувания. \"Дюните бяха приватизирани или заменени за 12 ст. квадратния метър а сега не се прави нищо, за да се премахнат разрешенията за строителство, които бяха приети с много нарушения. В същото време наказва хората, които преминават през тях\", допълни той. Според него, за да бъдат защитени, освен че държавата трябва да си ги върне, е необходимо да бъдат картирани изцяло. Белев коментира и твърдението на министъра на регионалното развитие и благоустройството Петя Аврамова че  изкупуването ще бъде много скъпо – около 1 млрд. лв.  \"Не е възможно един декар дюни да се оценява на 80 хил. лв. след като строителството е забранено. Те трябва да се изкупят обратно, на цената, за която са заменени\", каза той. Дискотека и басейн върху дюна може, хавлия – не  По думите на Тома Белев в момента всеки е потенциален нарушител, защото няма закон, който да задължава дюните да бъдат отбелязани с колчета или заградени. \"Това не е заложени в закона, която поставя под въпрос прилагането му\", каза той. Белев, заедно с колегите си, ще участва в заседанията на парламентарните комисии, на които ще има законопроектът ще се обсъжда и очаква \"да има разум\". \"Не сме видели още успешни реакции за реалното опазване на дюните. Имаше сигнали за строежи до дюни, което очевидно им оказва въздействие, както и много издадени разрешения за строеж\" припомни той и акцентира, че опазването на дюните е много важно и за ефективното развитие на туризма. Мнението му беше подкрепено и от Стефан Аврамов, който е експерт на Българска фондация \"Биоразнообразие\". \"Промените се насочват към най-дребните нарушения, това за хавлията на плажа, е леко безумно и неадекватно\" смята той. Мнението на Аврамов е, че всичко се прави в угода на строителната мафия и срещу диво къмпингуващите, защото те са последната бариера срещу бетонирането. Ако мерките, които той и колегите му предлагат и които скоро ще бъдат внесени, не бъдат приети, се обмислят и активни протестни действия. Опит да се яхне вълната Съпредседателят на \"Зелените\" Борислав Сандов определи промените като \"насипни\" и \"опит да се яхне вълната\", именно и заради това се бърза и не се търси системно решение. \"Виждаме опит за дискриминационно отношение към посетителите на плажната ивица, а не към онези, които унищожават дюните\" заяви той и акцентира, че не е правилно да се разписват режими на защита към животинския и растителен свят чрез Закона за устройство на Черноморското крайбрежие, вместо в Закона за биологичното разнообразие. Според него е недопустимо държавата да е е разпродала 70% от дюните зад плажа и е допуснала върху тях да има хотели, басейни, дискотеки и други реално унищожителни дюните обекти. \"Необходима е реципрочност на глобите за нарушителите. Не може за хавлия върху дюна да се търси глоба равна на багер върху дюна. Големият проблем с унищожението на дюните никога не е бил създаван от плажуващите. Напротив, често пъти те са онези, които са гласа на природата и не допускат унищожението й\", заяви съпредседателят на \"Зелените\". Как се появи проектът за закон За първи път проектът за Закона за изменение и допълнение на Закона за устройство на Черноморското крайбрежие беше  представен миналото лято . Една от основните критики към него беше, че рядко дюните са обозначени. В текстовете, приети от Министерски съвет, обозначаване на дюните, не е предвидено. Въпреки това, в мотивите към закона пише, че той е в съответствие с изискванията на Закона за защитените територии, а целта е опазването и съхранението им. По-строгите санкции идват месец след като  1205 квадратни метра дюни  на къмпинг \"Смокиня\" бяха унищожени с багер от собственик на терен в района. Една от версиите за вандалски акт, която не беше потвърдена официално, е че са \"закривали гледката\". Под отговорност бяха  подведени двама души  - собственикът и багеристът.  Случаят на \"Смокиня\" стана повод Коалицията от неправителствени организации и граждански групи \"За да остане природа в България\" да поиска държавата да си изпълни задължението по Закона за устройство на черноморското крайбрежие и да одържави всички приватизирани или реституирани дюни. Въпреки строгите санкции за поставянето на палатки и кърпи върху дюни, до момента има редица случаи на строителство върху дюни, един от най-известните казуси беше на Несебър и остана известен като  \"Дюнигейт\". На кого са дюните Случаят насочи вниманието и към проблема със собствеността на дюните. По думите на министъра на регионалното развитие и благоустройството Петя Аврамов голяма част от дюните са попаднали в частни имоти през 2006 и 2007 г. Те били получени чрез заменки или при връщане на земеделски земи на собствениците им. Във времето на част от имотите е променено предназначението и те станали част от урбанизирана територия и като такива са получили разрешение за строеж. По думите на Аврамова не може да се обещае на собствениците на имоти с дюни да им бъде направена заменка.  Министърът подчерта, че заменките отпреди повече от 10 години са станали, преди да бъде приет действащият в момента закон за устройството на черноморското крайбрежие. Аврамова уточни, че в специализираната карта на кадастъра вече са нанесени всички дюни, които са по българското Черноморие.", "date": "2019.02.23", "title": "Предлагани глоби за плажуване върху дюни сблъскаха отново природозащитници и управляващи"}
{"url": "https://www.dnevnik.bg/bulgaria/2019/02/23/3394569_nai-goliamata_regata_v_cherno_more_sponsorirana_ot/", "text": "Международната регатата \"Тол Шипс\", чийто старт трябваше да бъде даден във Варна на 21 септември т.г., беше внезапно отменена. В четвъртък цялата информация за събитието беше свалена от сайта на организатора й - благотворителната организация Sail Training International, базирана във Великобритания, а информацията за отпадането на най-голямото спортно събитие в Черно море за тази година беше официално потвърдена за \"Дневник\" от пресофиса й. От там обаче отказаха да отговорят дали това е свързано с основния спонсор на регатата – руският държавен корабособственик \"Совкомфлот\". \"Към този момент мога само да потвърдя, че регата няма да има, но нито аз, нито някой друг би могъл да говори за причините\", каза за \"Дневник\", рекламният координатор на Sail Training International Алисън Шорт. Няколкото опита за телефонен разговор с централата на \"Совкомфлот\" в Санкт Петербург вчера останаха без резултат с обяснението, че \"администрацията е в обедна почивка\". Не беше получен и отговор на изпратения мейл. Пак вчера обаче електронното издание  Maritime.bg , което първо съобщи за отменената регата, цитира свой неназован източник от мениджмънта на Пристанище Новорусийск. То трябваше да бъде последен етап от гонките в тазгодишното издание на регатата. Според информация, публикувана в сайта, източникът му е споделил, че причините за отмяната на \"Тол шипс\" са \"геополитически\". Варна, Сочи и Новорусийск, без Констанца Още в средата на м.г., когато Sail Training International публикува първата информация за това, че предстои ново издание на регатата в Черно море, стана ясно, че Румъния не е сред участниците в нея. Източници на \"Дневник\" коментираха, че причините за това най-вероятно са свързани с обтегнатите отношения на Русия с НАТО и  събитията в Керченския проток от края на м.г. В същото време Варна бе обявена като стартово пристанище на регатата, а провеждането й в дните от 21 до 24 септември вероятно щеше да бъде щастливо съвпадение с началото на кампанията за местните избори в града. Така трите пристанища, през които трябваше да мине състезанието, останаха – Варна, Сочи и Новорусийск. В този триъгълник руските ветроходни кораби, най-големите от които - част от състава на руския Военноморски флот, щяха да се окажат на стартова линия в \"натовско\" пристанище, коментира още източникът на \"Дневник\". При това като участници в събитие, чийто основен спонсор е държавна компания, твърде близка до руския президент Владимир Путин. Хората от \"вътрешния кръг\" Според официалната информация, публикувана в сайта на \"Совкомфлот\", дружеството управлява флотилия от 145 кораба с общ дедуейт тонаж от близо 13 млн. тона. Компанията е 100% държавна собственост и по тази причина Управителният й съвет винаги се ръководи от високопоставени членове на президентската администрация на Русия. Така например през юли 2007 г. за председател на Борда на директорите на \"Совкомфлот\" е назначен Игор Шувалов, близък помощник на Владимир Путин. Той е заменен по-късно от Сергей Наришкин, началник на президентската администрация. Сегашният изпълнителен директор на \"Совкомфлот\" Сергей Франк ръководи компанията от октомври 2004 г. Според биографичната му справка той е \"руски политически деец\" и бивш министър на транспорта на Руската федерация, назначен от Владимир Путин. През 2012 г. британският журналист Джон Хелмър публикува в изданието Asia Times разследване под заглавието \"Клопката за олигарси на Путин\". В него се твърди, че заедно с Роман Абрамович и Олек Дерипаска Сергей Франк е бил разследван от Върховния съд на Обединеното кралство. В рамките на това разследване са били документирани \"вериги от офшорни парични потоци\", подобни на тези, с които руски компании с преобладаващо държавно участие са източвани в свързани частни дружества. В друго разследване, този път на Reuters и публикувано през ноември 2015 г. синът на Сергей Франк, Глеб е упоменат като \"една от изгряващите звезди на второто поколение в руския елит\". Според същия текст Глеб Франк е женен за дъщерята на нефтения милиардер Генадий Тимченко - дългогодишен приятел на Путин. Година по-късно 32 годишният Франк се присъединява към борда на директорите на \"Стройтрансгаз\", собственост на Тимченко и изкупува голям обем от акциите му в \"Русская аквакултура\", компания за рибовъдство. Произходът на парите за бизнес операциите на Глеб Франк обаче остава семейна тайна. Инкогнито Размера на сумата, получавана от Sail Training International като спонсорство от \"Совкомфлот\" за организирането на регатата \"Тол шипс\" в Черно море никога не е обявявана публично. Факт е обаче, че  ефектът от партньорството с руската държавна корабна компания е твърде спорен . В края на април 2014 г. източници на \"Дневник\" потвърдиха, че Сергей Франк лично (но инкогнито) е пристигнал във Варна на борда на 374 тонната си яхта \"Varyety Voyager\". За разлика от други случаи, в които варненското пристанище е било посещавано от луксозни плавателни съдове в този клас, пристигането на \"Varyety Voyager\" бе премълчано. Моторната яхта бе акостирала на най-отдалеченото кейово място в западната част на пристанището, а достъпът до нея бе напълно блокиран със стена от контейнери. От палубите на яхтата обаче се разкриваше \"широкоекранна\" гледка към  пищното рекламно шоу на несъстоялия се проект \"Южен пток\" , в което бе превърнато варненското домакинство на регатата \"Тол шипс\". \"Имаме един главен спонсор и няколко допълнителни, обясни пак през 2014г.Пол Томсън, търговски директор на благотворителната компания пред \"Дневник\". Главният е компанията Sovkomflot, а второстепенните \"Южен поток\" и \"Транснефт\". Проверка на \"Дневник\" обаче показа, че спонсорството на \"Южен поток\" е било обявено едва на 16 април с.г. - твърде кратък срок при сключването на договори за подкрепа на събития от подобен мащаб, проведено само две седмици по-късно. Вчера \"Дневник\" изпрати до Община Варна няколко въпроса във връзка с отменената регата. Според получените отговори местната администрация е била информирана от Sail Training International по имейл, \"че мероприятието Регата Тол Шипс през 2019 г. няма да се проведе\". В общинската дирекция \"Спорт\" все още очаквали официално писмо с подробна информация. В отговорите на общинската администрация се прави и уточнението, че \"според предварителните преговори и в сключения предварителен договор с организаторите Sail Training International, е предвидена клауза за евентуална отмяна на мероприятието, в която се уреждат и последиците от това. Към момента е платена 1/3 част от таксата за участие, която ще бъде възстановена на Община Варна, както е уредено в сключения предварителен договор. До сега не са направени никакви разходи, относно организирането на регата \"Тол Шипс\" - 2019 във Варна\", пише още в отговорите на местната администрация. \"Аз искам в Черно море да виждам платноходи, яхти, туристи – мир и любов\". Това каза през юни 2016 г. премиерът Бойко Борисов във връзка с отказа на страната ни да участва заедно с Румъния и Турция в обща флотилия на НАТО в Черно море. Мечтата му вероятно беше вдъхновена от приключилото само дни по-рано второ издание на регатата \"Тол шипс\", спонсорирана пак от Совкомфлот. За сега тази мечта на Борисов остава зад хоризонта.", "date": "2019.02.23", "title": "Регатата \"Тол шипс\" в Черно море, спонсорирана от руската \"Совкомфлот\", беше отменена без обяснения"}
{"url": "https://www.dnevnik.bg/sport/2019/02/23/3389777_kak_elektronnite_sportove_se_prevrushtat_v_biznes_za/", "text": "Вероятно за мнозина компютърните игри са загуба на време. За други обаче това е възможност. В последните години огромният интерес и големите инвестиции превърнаха електронните спортове в бързо развиваща се индустрия. Според Newzoo 2019 г. ще е повратна точка в развитието на пазара за електронните спортове, които ще се превърнат в  бизнес за милиарди . В свой доклад водещата компания за анализ на данни в сферата очаква парите в индустрията да достигнат близо 1.1 млрд. долара, което ще означава ръст от 26.7% спрямо година по-рано. Основна част от приходите ще дойдат от продажбата на медийни права, реклама и спонсори. Трите пера ще генерират 897.2 милиона долара или 82% от стойността на пазара за електронни спортове. С най-голям дял ще са парите от спонсори, като това перо се очаква да генерира 456.7 милиона долара през 2019 г. или увеличение с 34.3% спрямо година по-рано. Newzoo прогнозира най-висок ръст при продажбата на медийни права. С 41.8% увеличение тази графа се очаква да генерира 251.3 милиона долара през годината. Прогнозираните приходи от реклама и продажба на артикули и билети са съответно 189.2 милиона и 103.7 милиона долара. Намаление ще има единствено към таксите при производителите на игри, които за 2019 г. ще са 95.2 милиона. \"В момента много първенства и турнири се радват на голяма аудитория, така че компаниите се позиционират, за да монетизират феновете на електронните спортове. Докато това започна да се случва миналата година, пазарът се разширява постоянно\", коментира собственикът на Newzoo Петер Варман. Той допълни: \"Резултатът е, че 2019 ще бъде първата милиардна година за електронните спортове. Пазар, който ще продължи да привлича марки от всички индустрии\". Компанията очаква аудиторията да нарасне с 15% до 453.8 милиона души, които са обвързани по някакъв начин с  електронните спортове . От тях 201.2 милиона ще са хората, които активно следят случващото се и се интересуват от турнирите. Очаквано най-много са феновете от държавите в Далечния изток, които ще образуват 57% от всички запалянковци на компютърните игри. За поредна година Северна Америка се очаква да бъде най-доходоносният пазар, като ще образува 37% от общите приходи с 409.1 милиона долара. На континента има 23.9 милиона фенове на електронните спортове, като Newzoo прогнозира всеки от тях ще похарчи средно по 17.13 долара през 2019 г. В проучването си Newzoo e уловил тенденциите около пазара за електронни спортове. Изведените суми не включват приходи от залагания,  наградни фондове  и заплати на състезатели. Интересът към електронните спортове продължава на расте, като с него се увеличава и желанието на големите компании да уловят тази вълна. През 2017 г. бизнесът беше оценен на 655 милиона долара, а през 2018 г. стигна 865 милиона. С узряването на пазара Newzoo очаква приходите в електронните спортове да нараснат до близо 1.8 млрд. долара през 2020 г. ", "date": "2019.02.23", "title": "Как електронните спортове се превръщат в бизнес за милиарди"}
{"url": "https://www.dnevnik.bg/kultura/2019/02/23/3392003_otkus_ot_sbornika_literaturen_obiad_i_drugi_razkazi_na/", "text": "През последната седмица сякаш от нищото се появи полемика за правото на майката да прекъсне бременността по свое желание. Темата, както много други, раздели българското общество и много бързо се превърна в поредното упражнение в стил \"какво би станало, ако...\" – появиха се редица статуси, коментари и статии по темата, различни както като позиция, така и като ниво и стил. Литературата има силата да отговаря на въпроса \"какво би станало, ако... \" по-добре от всеки анализатор. Тя ни дава възможност да изживеем всички разклонения на вероятностите, да се поставим на мястото на другия. Литературата, особено добрата литература, възпитава емпатия и човечност. Разказът на ирландската писателка Ейлиш ни Гуивна \"Джаф-джаф-джаф за Де Валера\" разказва за две сестри близначки, чийто живот поема по различни пътища в момента, в който едната от тях – по-находчивата и с по-привлекателна външност – забременява. Ирландия е една от последните държави в Европа, легализирали правото на жената да избере дали да направи аборт. Ирландското законодателство е сред най-рестриктивните на Стария континент. Ейлиш ни Гуивна е носителка е на множество награди, в това число Stewart Parker за драма, Butler за проза, няколко награди Oireachtas за ирландски роман и три Bisto за детска литература. Романът ѝ Танцът на танцьора е финалист за наградата Orange през 2000 г., а сборникът Лед от вътрешността на страната е отличена книга на Ню Йорк Таймс. През 2015 г. получава наградата Irish PEN за изключителен принос към ирландската литература. Книгите ѝ са преведени на различни езици, но за пръв път на български. Историите в \"Литературен обяд и други разкази\" са специално подбрани за българското издание. В навечерието на най-любимия ирландски празник Свети Патрик, по покана на ирландския посланик Н. Пр. Майкъл Форбс, авторката ще гостува в България. Сред събитията с нейно участие е литературната вечер в клуб \"Перото\", където ще бъдат представени излизалите през 2018 г. български преводи на ирландски книги. Официалната премиера на сборника е в зала \"Виктория\" на Столична библиотека на 15 март от 18:00 ч. Превод Димитър Камбуров Джаф-джаф-джаф за Де Валера Сестра ми Полин и аз пристигнахме в Тенерифе в събота на зимна почивка. Трябваше да бъде почерпка от мен, но тя не щеше и да чуе, тъй че разделихме сметката по братски, което в началото ми скапа прекарването. Ох, толкова ми се щеше аз да оправя тази сметка! Ала трябва да кажа, че удоволствието ѝ от цялото преживяване донякъде компенсира начал¬ното ми разочарование. Беше като дете на летището – подобен ентусиазъм не ме беше обземал, откак бях на двайсет. – Сега накъде? – попита, след като се чекирахме, неспособна да сдържи радостта в гласа си. Мисълта, че не знае пътя за изходите към самолетите, който аз изминавах по трийсетина пъти на година, почти ме разплака. – Дай, ще те водя! – рекох ведро и захванах да бутам количката, след като с облекчение отбелязах, че куфарите ѝ стоят достатъчно представително, а и самата тя изглежда не по-зле от повечето на опашката, без да си затваряме очите (нито за тютюнджийския тен, нито за деветдесетте кила провиснала плът). Трудно е да се повярва, че Полин някога изглеждаше къде-къде по-добре от мен. Двете с нея сме близначки, не еднояйчни. От най-ранна възраст тя беше красивата, тая, дето обича да се налага, докато аз бях свитичка и покорна като мишчица, както се и полагаше, след като бяхме родени в Уилкинстаун, в общинско жилище с размери, близки до тези на удобна миша дупка. Улицата ни носеше името Моцарт Роуд, което звучи добре, но за съжаление, повечето от обитателите ѝ не биха различили Моцарт от Томас Мур. Хората се претрепват да пишат за отдавна загърбени пролетарски детства като нашето: наплюти от мухи магазини на кьоше, хладка баня веднъж седмично, непомерни неугледни дрехи. По къщите светът на възрастните беше стереотипно бозав и неособено хармоничен. Ала навън, игрите на открито – това беше друга работа. Вълшебно царство на въртене на обръчи, скачане на въже, тупкане на топки с целия ритъм и енергия на възторжена симфония. Детската Моцарт Роуд беше Музикална улица, дирижирана от властната и красива Полин, която си умираше да командва парада. Свирехме и пеехме по цял ден, редяхме стихчета за скачане на въже, стихчета за топка, стихчета за броилка.* Влиза, излиза Мери Блубел; Простичък пакет от Ринзо и моята любима: Глас, глас, глас за Де Валера.** Влиза Полин през вратата хайде хо! Полин се явява, таз, дет’ се забавлява, не щеме Бърни вече хайде хо! Чух едни деца да пеят тези стихчета преди ня¬колко години в парка в Клондолкин. Джаф-джаф-джаф за Де Валера! – това пееха те, стихчето беше останало, но не и значението му. Удивително! Полин беше умна и амбициозна, а освен това обичаше да се разпорежда. Когато бяхме на седемнайсет, тя реши, че отиваме да учим в университета; не беше чак Октомврийската революция на Моцарт Роуд, тъй като историята беше предопределила, дето се вика, да бъдем от поколението на онези, които първи в семейството стъпват в университет ИЛИ ДОРИ В ГИМНАЗИЯ. Но няма¬ше как да се мине без първи, тъй че откъде чак пък такава драма? Но настояването да отидем именно в Тринити беше категоричен преврат, знак за амбицията и решителността на Полин. Няколко деца от Моцарт Роуд учеха в Белфийлд, но ние избрахме Тринити; Полин обожаваше Завръщане в Брайдсхед, а по-близо до Оксфорд нямаше как да се озовем. Амбицията ѝ беше огромна, но имаше своите граници: Колидж Грийн.*** – Можем да отидем където си поискаме! – из¬хвърляше се тя, опитвайки да компенсира факта, че няма как да учим в Лейди Маргарет Хол.**** – Рим! Париж! Триест! – Беше чела и Джойс. Вярвах ѝ. Да отидем в Тринити, беше скок – дотам голям, че след него всичко щеше да изглежда просто като добавка. И за мен горе-долу така си и стана. Не пътувах, както го бяхме мислили – нали разбирате, през втората година в колежа срещнах Конър, оженихме се три години по-късно и това един вид сложи край на бохемската ни страст към пътешестване, тъй като Конър реши да прави кариера тук (започна в банката; днес ръководи консултантско бюро по мениджмънт). Но съм била на около хиляда почивки. Не е точно екзотичният живот на път, който някога си представях, но е далеч по-добър от съдбата на бедната стара Полин. Тя се справяше добре в колежа, поне в начало¬то. Бяхме със специалност английски и испански. Испанският е езикът, който винаги са преподавали в кварталните училища, един Господ знае защо, може би защото е майчин на много бедни хора. Тринити ни направи голямо впечатление и макар ние от своя страна да не направихме никакво впечатление на Тринити, бяхме прилично щастливи там. Към края на първата година получихме добри оценки, но нищо дотам впечатляващо, че да прикове чието и да е внимание, и въпреки че Полин обичаше да говори за книги, по време на упражне¬нията се въздържаше, тъй като на асистентите им беше трудно да разбират дъблинския ѝ акцент и не бяха дотам тактични да си спестят коментарите. След като един от тях я помоли да повтори хиберно-английската фраза, която беше използвала в час – Както съм вече казала – тя млъкна. Хиберно-английски! Всички я зяпаха – ся¬каш беше прекрачила от зелевата си бахча право на сцената на Аби Тиътър. През втората година тръгнахме в различни посоки и поотделно се сприятелихме с различни хора. Аз срещнах Конър, а Полин явно също бе срещнала някого; така или иначе за Коледа беше бременна. И като цяло това е, което ѝ се случи. – Искам да направя аборт – каза, когато ми до¬вери ужасната си тайна. Изразът ме порази дори повече от страховитата дума бременна; никога не бях я чувала да го използва. Знаех смътно за момичета, които са минали през аборт, момичета от Тринити. Но тези момичета завинаги оставаха безименни и на разстояние, което ги правеше невъзможни за контакт. Приятелки на приятелки. Понякога се чудех дали не са митични същества. Със сигурност бяха недосегаеми като нимфи или русалки. Чувала си за тях, но никога не си ги виждала, камо ли да си говориш с някоя или да ѝ поискаш съвет. Нямахме към кого да се обърнем. По онова време в Дъблин имаше клиника за се¬мейно планиране, в която хората ходеха за все още забранените контрацептиви. Тъй че в отчаянието си ние се вмъкнахме там, озъртайки се през рамо да не би да ни мерне някой познат. Клиниката беше на тиха странична уличка, в едно мазе. Шмугнахме се крадешком надолу по влаж¬ните стъпала в свърталището на порока, което се оказа доста свежо и приятно местенце, малко като битово кафене: бледозелено с репродукции на Ван Гог по стените. Всички от персонала, из¬глежда, бяха англичани или поне имаха акцент, който звучеше английски, малко като в Тринити, тъй че не бяхме толкова стъписани, колкото можеше да се очаква. Отне им време, преди да предоставят на Полин информацията, отнасяща се до аборта. Предложиха всякакви други варианти: да се омъжи, да даде детето за осиновяване, да го задържи. Всички до един невъзможни – нито тя искаше да се омъжва за бащата, нито той да се жени за нея. Ако изкараше цялата си бременност, щеше да си изпусне изпитите и догодина нямаше да получава стипендия. А да задържи детето къде ще го гледа? С какви средства? Никой не постъпва така. Никой не би ѝ проговорил, ако го стори. Щеше да бъде като прокажена. Накрая неохотно ѝ дадоха един телефонен номер в Лондон. Дори самото обаждане до Лондон за нас си беше цяло изпитание. Вкъщи нямахме телефон, а и да имахме, не бихме могли да го използваме. Отидохме до Централна поща и се намъкнахме в една от онези кафяви кабинки с летящи врати. Джобовете ми бяха пълни с монети от по десет пени. Трябваше да преминем през оператор и умирахме от ужас да не би някой да вдигне с думите: Клиника за нелегални аборти, с какво можем да ви бъдем полезни?, и така цялата телефонна централа да разбере какво гласим. Но жената от клиниката беше образец за дискретност. И просто информира Полин, с ясен безстрастен глас, че цената за процедурата плюс една нощувка в клиниката е триста английски лири. Триста лири. И пътуването отделно. Със същия успех можеше да бъде три милиона. Годишните ни разходи бяха по-малко от сто лири. Стипендията за ниски доходи беше сто и петдесет и я получаваше майка ни. Нямахме никакви пари. Полин нямаше приятели с пари. Никога не бяхме ходили до Англия, не бяхме си купували билет за ферибота, не бяхме отсядали в хотел, нито дори в частна квартира. Всичко това ни дойде в повече и ние капитулирахме пред съдбата. – Ще се върна, проклета да съм, ако не се върна! – просъска през зъби Полин. – Щом се намери някой да осинови малкия сополанко, ще си довърша следването. Как възнамеряваше да го стори, не беше ясно, тъй като не се яви на изпитите и си загуби сти¬пендията. Една от католическите агенции за самотни майки все пак ѝ помогна много и щом се съгласи да даде детето, онези организираха всичко – дом, болница, осиновители. Ала планът се оказа такъв кьорфишек! Бебето се роди в един от онези домове, но с лека форма на синдром на Даун, и двойката, за която бе предназначено, се отказа, никой друг не го пожела. Полин можеше да остави бебето – Себастиан – в дома, но отказа да го направи, тъй като имаше едно наум относно тези институции. И освен това ѝ беше жал за Себастиан. Повече ѝ беше жал за него, отколкото за нея самата. – Така и така нямаше да им позволя да го осиновят, дори да го искаха, след като вече го бях родила – ежеше се тя (вероятно си вярваше, аз на нея – не). – Да го дам да го осиновят, би било все едно да си отрежа ръката и да я даря на някого, който си няма ръка. Нали ме разбираш? Нае гарсониера в една съборетина в Инчикор, преструвайки се, че няма бебе, тъй че оставяше Себастиан при една жена, докато е на работа, а през първите една-две години и аз доста го погледах. По-късно Себастиан тръгна на детска градина, където се грижеха за него през по-голямата част от деня. Той вече е възрастен, но още живее с майка си. Главната ѝ тревога е какво ще стане с него, ако нещо се случи с нея, т.е. когато умре. Все за това говори, направо си се вайка, дето се вика, че нямало държавни служби и помощи. Това е така, но какво да се прави? Каквото е можело да се направи, направила го е. Синът ѝ вероятно няма да свърши на улицата. По-добре да спре да се коси. И Тенерифе сякаш помогна. – Ей това е живот! – казва тя. От години не съм я виждала така отпусната, не че я виждам толкова често, движим се в твърде различни кръгове. Седим си на балкона и пием червено вино. Тя пуши като комин, пие като смок, кой може да я кори, но вероятно оттам идва и проблемът ѝ с килограмите. – Да, нали? – потвърждавам. – Някога съжалявала ли си, че нямаше парите за оня аборт? – питам. Доволна съм от приятния кафеникав загар, а още сме само към края на третия ден, вече съм изпила може би цяла бутилка вино, знаете как става, като ви се отвори глътка. Има да си плащам следващата седмица. Никога не сме обсъжда¬ли тази работа с аборта, минаха вече трийсетина години, и не знам защо повдигам темата. Тя не отговаря. Само се усмихва и запява: Джаф-джаф-джаф за Де Валера! Влиза Бърни през вратата хайде хо! Бърни се явява, таз, дет’ се забавлява. Не щеме Полин вече хайде хо! Удивена съм. Не мислех, че друг освен мен знае тази версия. Но ето ти тебе. Мислиш си, че имаш малка тайна, и изведнъж осъзнаваш, че всички я знаят. Включвам се и аз в песента. Джаф, джаф, джаф!, припявам и после почвам да се кискам, и тя почва да се киска, ще се скъсаме на две от смях, сякаш сме две деца, дето се търкалят по пода и се гъделичкат. Когато Полин ми каза, че е бременна, бях заета с друго. Бях яко хлътнала по Конър, пияна от любов, както се случва на деветнайсет. Хрумна ми да го попитам за заем за Полин. Баща му беше банков управител, изглеждаха ми заможни. Но бяхме заедно само от няколко седмици; той дори не знаеше, че имам сестра. Как питаш готиния пич, с когото тъкмо си почнала да излизаш, за триста лири, че сестра ти да абортира? Конър беше непрактикуващ католик, също като мен, но на оня етап не знаех доколко не практикува, дето се вика. За него това да ходи с момиче от Уилкинстаун вече си беше голямо нещо; виждаше се как щурмува Бастилията, като ме покани на кино – живееше в голяма къща в Ратфарнъм, там живеем сега, в същата къща впрочем. Наследихме я преди две години, когато майка му най-сетне лъсна петалата. Тъй че не рискувах.", "date": "2019.02.23", "title": "Откъс от сборника \"Литературен обяд и други разкази\" на Ейлиш ни Гуивна"}
{"url": "https://www.dnevnik.bg/sviat/2019/02/23/3394684_guaido_i_trima_prezidenti_se_subraha_na_granicata_na/", "text": "Спорът за вкарването на хуманитарни помощи - храни и лекарства - от САЩ се очаква да нажежи обстановката във Венецуела днес, часове след \"война на концертите\", която започнаха президентът Николас Мадуро и обявилият се за държавен глава Хуан Гуайдо. Чавистките власти тази нощ затвориха частично границата с Колумбия при  основните пешеходни мостове  - \"Симон Боливар\", \"Сантандер\" и \"Унион\". Освен опозиционера и негови сподвижници на границата пристигнаха и трима президенти - колумбийският Иван Дуке, чилийският Себастиан Пиниера (двамата се появиха заедно с Гуайдо, излязъл нелегално от Венецуела, тъй като му е наложена забрана) и парагвайският Марио Абдо Бенитес - които вече обявиха, че признават Гуайдо и поскаха от Мадуро да допусне помощите в страната. Гуайдо, чието местоположение бе неизвестно в продължение на 30 часа, обяви, че е преминал с помощта на група военни. Тримата държавни глави на границата пък обявиха, че денят е \"исторически\". Опозицията, която контролира парламента на страната и чийто представител (и председател на парламента) е Гуайдо, вече обяви планове помощите, блокирани от дни на границата с Колумбия и Бразилия, да преминат, за да достигнат до венецуелците. Кабинетът на Мадуро повиши степента на тревога във всички гранични райони и затвори дългата хиляди километри граница с Бразилия и морския участък, разделящ я от три карибски острова. Още преди началото на концерта в Кукута, Колумбия, организиран от  Ричард Брансън  за доставка на хуманитарните помощи, поне един (според някои информации - двама души) човек загина в района на границата с Бразилия, след като военни откриха огън по жители, опитали да попречат на служителите на реда да стигнат до граничната зона с Бразилия. Ранени са поне 12 души. Президентите отправиха послание за бъдещето на страната - Пиниера, например, каза, че \"демокрацията във Венецуела вече изгрява\" На концерта, освен президентите, присъстваха и гости като генералния секретар на Организацията на американските държави Луис Алмагро. Двата концерта трудно могат да се сравнят - при 160 хил. зрители в Кукута от другата страна на границата множеството е от  не повече от 1000 души , пише \"Ел паис\". По същото време от високопоставен бивш служител на управлението на Мадуро имаше призив за подкрепа на Гуайдо. Той дойде от бившия шеф на контраразузнаването Уго Карвахал, който призова венецуелците да се бунтуват, отричайки се от Мадуро. В последните дни границата с Колумбия не бе изцяло затворена от венецуелска страна - първоначално военните блокираха единствено големия мост \"Тиендитас\", но не и пешеходните мостове, по които хиляди хора минават всеки ден. Вицепрезидентът Делси Родригес по-късно определи случващото се като \"тотално временно затваряне\" (според Би Би Си и агенция \"Ефе\" не всички пунктове са недостъпни), нужно заради заплахи срещу сигурността и суверенитета на Венецуела. Преди затварянето колумбийските власти призоваваха хората да ограничат използването на мостовете утре, за да гарантират, че помощите ще могат да преминат. Хуманитарни доставки има и в Бразилия, при това с обем 200 тона, но само един венецуелски камион е бил докаран, за да си вземе, казва говорител на президента, цитиран от \"Ройтерс\". Мадуро настоява, че хуманитарната помощ служи единствено да прикрие плановете за интервенция на САЩ. Въпреки че държавният глава отрича страната да има нужда от помощи, той обяви, че Русия е изпратила около 300 тона, но от тях днес пристигнаха едва 7.5 т. Русия повтори тази позиция вчера. Говорителят на външното министерство Мария Захарова обвини опозицията, че се опитва с \"украинска връзка\" да вкара оръжия на венецуелска територия и планът е предвждал това да стане в началото на другия месец. Според Захарова има данни, че компании от САЩ и съюзниите им в НАТО работят по въпроса голяма оръжейна пратка да бъде предадена през \"източноевропейска страна\" до опозицията. Говорителят обаче не навлезе в подробности.", "date": "2019.02.23", "title": "Гуайдо и трима президенти се събраха на границата на Венецуела и Колумбия заради помощите"}
{"url": "https://www.dnevnik.bg/video/2019/02/23/3388969_video_anton_i_svetut_na_bulgarskata_tehnika/", "text": "Антон Оруш е на 27 години и събирането на стара българска техника е негова страст. Старателно описва всеки експонат от колекцията си, която вече надхвърля 400 предмета. Написал е над 1100 статии, свързани с българската техническа история. Започва да колекционира предметите през 2010 г. В помещенията, които използва за склад всичко изглежда безразборно струпано, но Антон Оруш знае къде се намира всеки уред и как да стигне до него. Мечтае да добави към сбирката си първия български персонален компютър ИМКО 1 от 1979 г., български радиотелевизор и компютърни запаметяващи устройства на магнитна лента . ", "date": "2019.02.23", "title": "Видео: Антон и светът на българската техника"}
{"url": "https://www.dnevnik.bg/evropa/2019/02/23/3394603_bezprecedenten_protest_na_prokurori_i_sudii_zapochva_v/", "text": "Магистрати протестираха в петък пред съдилищата на няколко места в Румъния и много прокурори ще спрат работа следващата седмица в безпрецедентна демонстрация на несъгласие с промените в законодателството за правораздаването, което предизвика тревога за върховенството на закона. Във вторник правителството използва извънреден указ, за да промени закона така, че да лиши прокурорите от още от правомощията им. Това е поредната промяна от серията действия на управляващите социалдемократи през последните две години, предизвикали масови улични протести. От понеделник за 3 до 7 дни прокурорите от столицата Букурещ до малкото източно градче Сучава няма да работят, освен по спешни случаи. Мнозина съдии ще се присъединят към протеста им. Сдружения на прокурори и съдии заседават за взимане на решение какви други форми на протест да изберат. \"Внезапните промени в правното законодателство чрез извънредни укази и без консултации с Върховния съвет на магистратите и работещите в системата имат голямо въздействие върху способността на прокуратурата да изпълнява конституционния си дълг\", се казва в декларация на букурещките магистрати. Европейската комисия, Държавният департамент на САЩ и хиляди румънски магистрати заявиха, че промените заплашват независимостта на правораздавателната система и върховенството на закона. Управляващите отвръщат, че целта им е да премахнат злоупотребите в системата и пренебрегват препоръките на Европейската комисия какво да се промени. Указът, внесен от министъра на правосъдието Тудорел Тоадер, променя процеса за назначаване на главните прокурори и премахва надзора на инспектората, който разследва действията на магистратите и - според критиците му - понякога се използва за тормоз. Мълчаливият протест в петък премина с издигане на плакати, на които пишеше \"Върховенство на закона\", \"Независимото правораздаване се прави с независими прокурори\" и \"Господин министър, достатъчно!\" Румъния редовно е класирана сред най-корумпираните държави в ЕС и евроинституциите от 2007 г. насам следят правораздавателната ѝ система чрез механизъм за мониторинг. Специалната прокуратура за борба с корупцията (DNA) обвини и постигна осъждащи присъди за хиляди служители на публичната администрация, включително депутати и министри на различни равнища и от различни партии. Действията ѝ са приветствани от Брюксел, дипломати и чуждестранни инвеститори, но са ненавиждани от повечето местни политици.", "date": "2019.02.23", "title": "Безпрецедентен протест на прокурори и съдии започва в Румъния"}
{"url": "https://www.dnevnik.bg/sport/2019/02/23/3394664_aleks_honuld_i_filmut_vduhnoven_ot_nevuzmojnoto/", "text": "Когато през януари 2015 г.  Томи Колдуел и Кевин Йоргесон изкачиха с голи ръце  914-метровата Стена на зората на Ел Капитан в националния парк \"Йосемити\", постижението им беше определено за \"Изкачването на века\" (те използваха единствено осигурително въже, но не и помощни алпийски средства). Само че векът беше още в началото си... Две години по-късно се появи Алекс Хонълд, който стана първият човек, изкачил гранитния монолит в стил \"фрий соло\" (с голи ръце и без осигурително въже). Не е изненада, че впечатляващото постижение на родения през 1985 г. американец носи вдъхновение за създаване на филм. \"Free Solo\", дело на екип на \"Нешънъл джиографик\", спечели награда от БАФТА, а сега е сред  номинираните за \"Оскар\"  в категорията за документални филми. Хонълд каза, че изпитанието е повече психическо, отколкото физическо, като припомни, че стената е изкачвана с въже от много катерачи. \"Но идеята да го направиш без въже е крачка по-напред\", заяви той пред Си Ен Ен. Изкачването на Ел Капитан е висш пилотаж в катеренето. Затова и американецът говори със задоволство за вълнението да бъде в историята. \"Сигурен съм, че всеки космонавт иска да има възможността да стъпи на Луната. Но ако си първият човек, стъпил на Луната, това е нещо невероятно\", каза той. И добави: \"Все пак съм сигурен, че и десетият космонавт е също толкова развълнуван по пътя си\". Израснал в Калифорния, Хонълд се насочва към катеренето от малък. Признава, че когато започва с необезопасеното катерене, е чувствал страх. Във филма американецът се подлага на изследване, показващо, че неговата амигдала - частта от мозъка, отговорна за усещането за страх, не се стимулира по обичайния начин. \"Необезопасеното катерене ми се стори плашещо, когато започнах, но също така ми се стори и вълнуващо. Вероятно за други хора е по-плашещо и по-малко удовлетворяващо, така че те никога нямат желание да вложат време и усилия\", смята американецът.", "date": "2019.02.23", "title": "Алекс Хонълд и филмът, вдъхновен от невъзможното изкачване на Ел Капитан"}
{"url": "https://www.dnevnik.bg/sport/2019/02/23/3394720_vtoriiat_start_v_bansko_e_otmenen_zaradi_natrupaliia/", "text": "Второто от предвидените три състезания за Световната купа по ски алпийски дисциплини в Банско е отменен заради обилен снеговалеж. Днес трябваше да се проведе шестият от осемте супергигантски слаломи за сезона. Натрупалият сняг и метеорологичните условия обаче няма да позволят това да се случи. Организаторите на Световната купа в Банско съобщиха, че въпреки усилията на екипите, разчистващи пистата от 4 часа сутринта, е невъзможно да се разреши провеждането на състезанието. Световната купа се завърна в Банско след пауза от четири години. В петък се проведе последната за сезона алпийска комбинация. Тя беше спечелена от световния шампион Алекси Пинтюро, който грабна и малкия кристален глобус в дисциплината. За неделя е предвиден гигантски слалом, в който трябва да участва и водещият български скиор - Алберт Попов. Първият манш е насрочен за 10.30 часа, а вторият - за 13.30 часа. Засега прогнозите за провеждането на гигантския слалом са обнадеждаващи. Предишният старт за Световната купа в тази дисциплина не се състоя. Той беше насрочен за 3 февруари в Гармиш-Партенхкирхен,  но беше отменен заради гъста мъгла и силен снеговалеж. Банско е домакин на стартове от Световната купа по ски алпийски дисциплини за шести път.  Министерството на младежта и спорта отпусна 1 милиона лева  за организирането на събитието тази година. Спортният министър Красен Кралев пък беше награден  от президента на Българската федерация по ски Цеко Минев за приноса му в развитието на ски спорта в България. Поводът беше десетата годишнина от първата Световна купа в Банско.", "date": "2019.02.23", "title": "Вторият старт в Банско е отменен заради натрупалия сняг"}
{"url": "https://www.dnevnik.bg/photos/2019/02/23/3394712_snimka_na_denia_da_nahluzish_tank/", "text": "Домашни чехли, наречени \"Тапки Танки\", се продават в магазин в Санкт Петербург, Русия. Чехлите обаче са в много нестандартен вид - те са във формата на танк с руското знаме.", "date": "2019.02.23", "title": "Снимка на деня: Да нахлузиш танк"}
{"url": "https://www.dnevnik.bg/bulgaria/2019/02/23/3394726_zatvoren_e_prohodut_troian-kurnare/", "text": "Проходът \"Троян-Кърнаре\" е затворен за всички превозни средства, съобщава \"Нова телевизия\". За движението през прохода \"Печинско\" има ограничение за автомобили над 12 тона. 20 сантиметра е снежната покривка на прохода Петрохан, съобщават от Областно пътно управление Монтана, цитирани от \"Фокус\". Пътят през прохода е почистен и опесъчен, но остава забраната за преминаване на автомобили над 12 тона. Вече е отворен пътят Лом-Монтана. Трафикът е с нормална интензивност. Ограничения заради снегопочистването за автомобили над 12 тона има и в двете посоки на магистрала \"Тракия\". Във Варна вятър със скорост до 24 метра в секунда и падналият мокър сняг създадоха проблеми - паднали дървета, паднал стълб на улично осветление. Но няма пострадали хора и сериозни аварии. От Пътна полиция съветват шофьорите да карат с гуми, подходящи за зимни условия, с пълни резервоари и да карат внимателно. Съществува риск от сериозни заледявания по пътища в ниските части. В София по почистването на снега работиха 188 снегопочистващи машини във всичките 24 района на града. Обработена е и Южната дъга на Околовръстния път, а градският транспорт се движи навсякъде по обичайните си маршрути. От Националния институт по метеорология и хидрология предупреждават, че температурите през неделя ще са най-ниските за седмицата. През следващата седмица обаче времето ще се затопли.", "date": "2019.02.23", "title": "Затворен е проходът \"Троян-Кърнаре\""}
{"url": "https://www.dnevnik.bg/kultura/2019/02/23/3392798_zavrushtaneto_na_modata_kum_obiknovenite_hora/", "text": "Чува се приглушена електронна музика. На плоския екран на телевизора дефилират модели. Слаби, млади, високи и с пропорции, недостижими на нормалния човек. Тази форма на красотата му се струва както естетична, така и нереална, защото не е част от живота му. Въпросната ситуация често е жестока и за двете страни - за хората, които страдат, че не отговарят на масовата представа за красотата. Но и за моделите, които се \"изхабяват\" на 25-26, когато изхвърчат от подиумите, за да бъдат заменени от силните на деня - по-младите момичета. Новите критерии за красотата  От известно време насам обаче модата сякаш се стреми да се обърне към хората, вместо да ги комплексира, бомбардирайки ги с нереалистична представа за красотата. Все по-често по подиумите дефилират възрастни модели или хора, излизащи от рамките на това, което доскоро се смяташе за допустимо, поради наднорменото си тегло или други свои черти. Те намират място и по страниците на списанията. Тъкмо това е основната тема на документалния филм  (Timeless beauty), който ще бъде показан на тазгодишното издание на \"София филм фест\". Негов автор е Деян Парушев - режисьор, оператор и фотограф, който от години живее в Париж. Пълнометражната лента е посветена на тази позитивна тенденция в модния свят, а водещият въпрос е дали това е хитра маркетингова стратегия, или е промяна в обществото. Брадат мъж над 60-те, жена с тегло 180 килограма, модел със заболяване на кожата - това са само част от героите на филма. \"Красотата е нещо много индивидуално, много лично. А част от героите на филма смятат, че тя се крие в черти, които вероятно не са особено красиви, но те правят уникален. Че красотата не е това, което се вижда, а е отпечатана в излъчването, характера, начина, по който се държиш\", разказва Деян. Във филма участва най-възрастният модел в света - 88 годишна Дафне Селф, влязла в книгата с рекорди \"Гинес\". Тя с усмивка заявява пред камерата, че сега има много повече работа, отколкото когато е била млада. Голяма роля за всичко това играят социалните мрежи. Независимо дали е хитра маркетингова стратегия, или не, промяната носи успокоение на младите модели, които виждат, че имат възможност да продължат да бъдат част от света на модата и след като навършат 26 години. Човекът зад филма  Деян се мести във Франция с майка си през 1991 г., когато е на 9 години. На тази възраст получава достъп до фотоапарат, който бързо се превръща в любимата му играчка. Завършва визуална комуникация и реклама и започва работа в кинопродукцията. Междувременно не спира да снима и фотографията постепенно се превръща в източник на доходи. През 2008 г. отваря своя фирма и става професионален фотограф. Постепенно навлиза и в кинопродукцията първо като оператор, след това и като режисьор. Самоук е - не е учил нито фотография, нито кино. Придобива знанията си чрез четене на книги и гледане на филми. Изкарал е единствено неколкомесечен курс по режисура в едно от най престижните кино училища във Франция Люмиер. Създава късометражни филми и рекламни клипове, а с фотографа Никола Михов са автори на видеото Cinematography of time - анимация от 20 хил. снимки, която за времето си се превръща в най-гледаното българско видео в \"Ютюб\" и се озовава на началната страница на известния сайт. Деян и отказът от модата  В продължение на кариерата си Деян се занимава и с модна фотография, нещо, което днес прави все по-рядко. От една страна това се дължи все по-голямата роля, която киното играе в живота му, а от друга предпочита да влага енергията си в художествена, а не в комерсиална фотография. \"Всъщност като фотограф аз малко се бях отвратил от модата\", не крие той. \"Прекалено често трябва да се съобразяваш със стилисти, модни редактори, манекени. От теб искат да си техничар\", допълва той. Още повече го дразни постоянното изискване да ретушира снимките, което за него е изкуствено и не отговаря на вижданията му. \"Защо трябва да се сменят пропорциите, когато снимаш перфектни модели. И да ги правиш по-слаби, по-високи, с което да комплексираш читателите, особено младите, до които се опитваш да достигнеш?\", недоумява той. Неочаквано предложение  За Деян документалното кино никога не е било на преден план, въпреки че е снимал няколко късометражни филма в този жанр. Дори заявява по една френска медия, че предпочита игралното кино, защото при него ситуациите са по-контролируеми. Месец по-късно получава обаждане от френски продуценти, които търсят някой с опит в модата и с достатъчно свободно време. Те му обясняват, че искат този филмов проект да бъде алтернатива на масовостта и да покаже различните хора в модата - възрастни, с проблеми с кожата, с наднормено тегло. \"Съгласих се бързо. Просто имах нужда да изкрещя няколко истини\", казва Деян. За него филмът не е скандален, по-скоро представя една алтернатива, която му се струва по-човешка, по-достъпна за всяка жена. Когато му предлагат проекта, той е още в начална степен на развитие. Изпълнителните продуценти са французи, продукцията е китайска. Постепенно се стига и до снимките - 30 снимачни дни на три континента. Локациите са внимателно подбрани - Париж, Лондон, Лос Анджелис и Пекин. Леки забавяния има само с намирането на нови герои, когато някой се откаже. В процеса на работа Деян свиква да реагира бързо - това е ценно качество, когато екипът е малък, а филмът - нискобюджетен. По време на монтажа решават да обособят всяка част от филма с цитати от големи дизайнери. Две от най-съществените теми, които засягат са как моделите се поддържат, когато са в напреднала възраст, и влиянието на социалните мрежи върху тяхната кариера. Част от героите на филма достигат до света на модата именно чрез тях и поддържат активни профили в \"Туитър\" и \"Инстаграм\". Филмът, моделите и пазарът  Екипът на филма предварително е проучил житейските истории на моделите. По време на снимачния процес се провеждат еднодневни интервюта с тях. След това в рамките на ден-два се фокусират върху ежедневието им, защото искат да покажат начина им на живот. Моделите помагат на екипа, изпращайки снимки на любимите си места, за да се намерят най-подходящите локации. А по време на снимките се опитват да не отдават голямо значение на присъствието на камерата. Единствено снимането в Китай се оказва по-проблематично покрай забавянията с превода. Премиерата на Timeless beauty е на кинофестивала в Талин в края на 2018 г. След това е показан на най-големия азиатски фестивал в Гуанджоу в Китай. \"Сега съм щастлив, че ще представя филма в родината си на \"София филм фест\". Надявам се хората от средите на модата да видят хуманност, надежда и светлината в иначе идеализирания бутафорен и комерсиален свят на модата. Нямам почти никакви съмнения, че публиката ще приеме филма добре\", казва Деян. За момента режисьорът не може да каже дали възрастните и различните хора са приети като част от пазара в България, както е на Запад. И доколко е автентична тази тенденция. Но отбелязва, че не става дума за някаква кой знае каква новост. Ив Сен Лоран използва чернокожи модели още от 60-те години. А Жан-Пол Готие от 80-те се стреми да показва и различни хора наред със стандартни модели. \"Според мен истинската тенденция е в последните 5-6 години. А е масово в социалните мрежи може би от 2-3 години\", отбелязва Деян. Той не крие, че социалните мрежи освен полезни могат да бъдат и несправедливи. Тес Холидей, моделът с наднормено тегло от филма, не винаги е добре приемана. Но това е част от света. Бъдещето и България  Какво мисли да прави Деян след първия си пълнометражен филм? Той отново е насочил поглед към голямата си мечта - игралното кино. Разработва два сценария - за постапокалиптична фантастика и филм, чието действие се развива в интелектуалните среди в България малко преди падането на комунизма и по време на прехода. В него той повдига въпроса как можеш да достигнеш до свободата да се изразяваш чрез изкуство в една тоталитарна система и да го правиш напук на властите. А връзката на Деян с България никога не е била прекъсвана - майка му и баща му са художниците Елена и Йордан Парушеви. Платна на баща му са част от колекцията на Националната художествена галерия, а Деян е създал фондация на негово име, която често го връща в София.", "date": "2019.02.23", "title": "Завръщането на модата към обикновените хора"}
{"url": "https://www.dnevnik.bg/razvlechenie/2019/02/23/3394255_gradski_detektiv_v_zonata_na_zdracha/", "text": "Защо винаги някой реже нещо с флекс, кое е \"Софийското море\", наистина ли \"Бийтълс\" са искали да свирят на Софийския младежки фестивал през 1968-а? Такива \"градски легенди\" разследва документалният подкаст  \"Градски детектив\",  който разказва любопитни истории от архитектурната и културна история на българските градове. Автори са  Ана Благова и Яна Пункина  от сдружение \"Плюс\". Той започва като част от културната програма на българското европредседателство. В Епизод 3 детективът се разравя в историята на софийския квартал, останал по картите и въображението просто като \"Зоната\". \"Дневник\" е медиен партньор на втория сезон на подкаста, който ще тръгне от 8 април, финансиран от програма \"Култура\" на Столична програма култура. А преди това ще публикуваме първите шест епизода, излезли през 2018. Очаквайте епизодите през уикенда  в метатемата на \"Дневник\" . Можете да се абонирате и във  всички приложения за подкасти.", "date": "2019.02.23", "title": "Градски детектив: В Зоната на здрача"}
{"url": "https://www.dnevnik.bg/bulgaria/2019/02/23/3394860_avtobus_se_zapali_na_magistrala_hemus/", "text": "Малък автобус, пътуващ за Варна по магистрала \"Хемус\", се запали, съобщиха от пресцентъра на Агенция \"Пътна инфраструктура\". Инцидентът е станал в близост до Правец. Към 15.05 часа в автобуса е избухнал огън. Водачът и неколцината пътници своевременно са напуснали превозното средство. Пожарникарски екип от службата в Правец е изгасил пожара, възнакнал в автобуса по технически причини. Пострадали няма. Превозното средство е обгоряло в предната си част. По време на работата на пожарникарските екипи движението в участъка бе спряно, но в 15.25 трафикът бе възобновен.", "date": "2019.02.23", "title": "Автобус се запали на магистрала \"Хемус\""}
{"url": "https://www.dnevnik.bg/sport/2019/02/23/3394823_cherno_more_pobedi_ludogorec_i_zadulbochi_krizata_pri/", "text": "\"Черно море\" изправи \"Лудогорец\" до стената, след като победи шампионите с 1:0. Тимът от Разград остава без победа от началото на 2019 г., като дотук записа две равенства. В третия си мач обаче съставът на Антони Здравков загуби и продължава да се представя неубедително. Единственото попадение във Варна вкара Виктор Генев още в 13-ата минута след грешка на \"Лудогорец\" при статично положение. \"Черно море\" спря втори водещ отбор от началото на полусезона, след като преди седмица победи ЦСКА с 2:0. \"Не бих казал, че ни се отрази напрежението. Бяхме подготвени, че \"Черно море\" разчита на контри, центрирания, не реагирахме добре при няколко ситуации, включително при гола. Оттам-нататък мисля, че доминирахме. Отбелязахме чист гол, според мен няма нарушение в ситуацията, имаше и 100% дузпа, много пропуснати картони за противника. Създаде се нервно напрежение, но не беше от нас създадено то\", каза Антони Здравков по повод на информацията, че може да бъде освободен. Треньорът на \"Лудогорец\" направи няколко интересни промени, като Козмин Моци остана извън групата. В защита освен румънеца липсваше и Рафаел, а вместо тях започнаха Георги Терзиев и Драгош Григоре, за когото това беше първи мач с екипа на шампионите. Вместо контузения Светослав Дяков като титуляр стартира Абел Анисе. След само 13 минути игра варненци поведоха след статично положение. След центриране отдясно, Георги Илиев отклони топката с глава, защитата на шампионите не реагира и от два метра Виктор Генев я прати прати в мрежата - 1:0. Централният бранител на \"Черно море\" беше изпуснат от Георги Терзиев, а вратарят Пламен Илиев също не се намеси добре, като пропусна да излезе. До края на първата част \"Лудогорец\" се активизира и успя да създаде две опасности пред вратата на \"Черно море\". При едната от тях Джоди Лукоки стреля много слабо, а във втория случай удар на Вандерсон беше избит от вратаря на домакините Иван Дюлгеров. След почивката \"Лудогорец\" осъществи натиск и притисна домакините, но той не доведе резултат. Гол на Якуб Шверчок беше отменен заради нарушение на нападателя срещу вратаря на варненци. Шампионите имаха претенции и за дузпа в 75-ата минута, като замесен отново беше Шверчок. Полякът стреля, а топката срещна ръката на Пламен Димов от няколко метра. Съдията Никола Попов обаче не прецени, че дузпа няма. След двубоя шефът на \"Лудогорец\" Ангел Петричев обяви, че клубът застава зад Антони Здравков и за момента няма да бъде сменян.", "date": "2019.02.23", "title": "\"Черно море\" победи \"Лудогорец\" и задълбочи кризата при шампионите"}
{"url": "https://www.dnevnik.bg/bulgaria/2019/02/23/3394866_advokati_prizovaha_rukovodstvoto_na_gildiiata_da_se/", "text": "Настояване за електронно гласуване за органите на адвокатурата, възможност за създаване на еднолични адвокатски дружества, отпадане на забраната за реклама, адекватна реакция при посегателства срещу адвокати и правата им, електронен достъп до делата. Това е малка част от всичко, което се чу в Софийския университет \"Св. Климент Охридски\", в който днес се провежда Общото събрание на адвокатите от страната, съобщава  lex.bg . На него прозвучаха и немалко призиви да не се приема отчетът на Висшия адвокатски съвет и останалите ръководни органи на адвокатурата. Подобен вот няма нормативно регламентирани последици, но може да се приеме като своеобразен вот на недоверие. На финала отчетът на съвета беше приет със 105 гласа \"за\". Против бяха 56 от делегатите, а 23-ма се въздържаха. Преди изказванията на делегатите беше огласено отворено писмо от над 300 адвокати, които настояват изборите за органи на адвокатурата да се провеждат електронно. И напомнят, че решение в този смисъл беше взето на събранието миналата година. В отворено писмо от Фейсбук общността на българските адвокати (ФОБА) настояват да бъде прието решение, с което Висшият адвокатски съвет да бъде задължен да въведе електронно дистанционно гласуване на изборите за всички органи на адвокатските колегии и директно електронно дистанционно гласуване за всички висши органи на адвокатурата. Според ФОБА то може да бъде тествано през декември 2019 г., а реално да бъде внедрено през 2020 г. От ФОБА предлагат за целта Общото събрание да задължи ВАдС да събере оферти от поне 5 утвърдени български и международни компании за изработване на софтуерно решение, което да гарантира личното гласуване, тайната на вота и възможност за проверка при обжалване на изборите. \" В писмото се заявява още, че електронно дистанционно гласуване трябва да бъде регламентирано в Закона за адвокатурата, като в него изрично бъде въведена забрана за гласуване чрез упълномощаване. От ФОБА настояват до края на май 2019 г. текстовете да бъдат обсъдени от всички адвокати.", "date": "2019.02.23", "title": "Адвокати призоваха ръководството на гилдията да се избира електронно"}
{"url": "https://www.dnevnik.bg/tehnologii/2019/02/23/3393076_ljubitel_astronom_otkri_nai-starata_i_nai-studena/", "text": "Любител астроном, работещ с общодостъпната база данни на НАСА за търсене на отдалечени планети и звезди, е открил най-старата и най-студена звезда от типа бяло джудже, съобщи американската космическа агенция. На големина тя е с размерите на Земята и е обградена с пръстени от прах и отломки. Звездата е кръстена J0207 и се намира в съзвездието Козирог. Отдалечена е на около 145 светлинни години от Земята. Предполага се, че съществува от около 3 милиарда години, а температурата ѝ е момента е около 5800 градуса. Белите джуджета представляват компактни звезди с маси, сравними с тази на Слънцето, но със стотици пъти по-малък радиус. Те светят бледо и са лишени от собствен източник на термоядрена енергия. Досега наблюдаваните бели джуджета са значително по-млади от J0207, като най-старите са на около 1 млрд. години.", "date": "2019.02.23", "title": "Любител астроном откри най-старата и най-студена звезда с пръстени около нея"}
{"url": "https://www.dnevnik.bg/photos/2019/02/23/3394795_fotogaleriia_karl_lagerfeld_beshe_pocheten_na/", "text": "Няколко дни преди смъртта си Карл Лагерфелд е завършил работа по колекцията на \"Фенди\" за Седмицата на модата в Милано.", "date": "2019.02.23", "title": "Фотогалерия: Карл Лагерфелд беше почетен на Седмицата на модата в Милано"}
{"url": "https://www.dnevnik.bg/sviat/2019/02/23/3394881_venecuelskata_armiia_ne_dopusna_humanitarnata_pomosht/", "text": "Четирима венецуелски войници, охраняващи границата с Колумбия, дезертираха днес, а армията влезе в сблъсък с хора, настояващи да бъде допусната хуманитарна помощ в обхванатата от криза Венецуела. Опозиционният лидер Хуан Гуайдо твърди, че стотици хиляди хора в страната спешно се нуждаят от храна и лекарства, а президентът Николас Мадуро подозира, че хуманитарната операция е американски заговор за свалянето му от власт, съобщава БТА. Трима от дезертиралите войници прекосиха моста \"Симон Боливар\", който свързва Венецуела с Колумбия. Войниците са използвали два танка, за да съборят гранична стена, при което е пострадал поне един човек. После четвърти войник се е предал на друг граничен мост. Той заявил, че мислел отдавна да направи това и че очаквал и други да се присъединят към него. На границата войници влязоха в сблъсък с хора, чакащи пристигането на хуманитарната помощ, и използваха срещу тях сълзотворен газ. Във венецуелския град Урена на границата с Колумбия хора хвърляха камъни по войниците, а голяма тълпа протестираше в подкрепа на хуманитарната помощ. \"Си Ен Ен\" съобщи, че са били чути изстрели, а някои хора са били ранени от гумени куршуми. Предвижда се колумбийският президент Иван Дуке официално да постави началото на хуманитарните доставки, като предаде помощи на Гуайдо, когото десетки страни признават за временен президент на Венецуела. Събитието трябва да се състои в колумбийския граничен град Кукута, в който са разположени около 600 тона храни, лекарства и санитарни принадлежности, идващи главно от САЩ. Не се знае обаче как помощта ще бъде доставена, след като Венецуела затвори три гранични моста. Четвърти мост беше блокиран по-рано. Гуайдо призовава армията да се обърне против Мадуро и да позволи доставянето на помощта. Опозиционен представител каза, че доброволци възнамеряват да образуват живи вериги, за да пренесат хуманитарната помощ през границата. Ако това не е възможно, помощта може да бъде транспортирана през десетки незаконни гранични пунктове. Войниците от Националната гвардия на Венецуела, които избягаха в Колумбия, призоваха военнослужещите от венецуелската армия да се присъединят към тях и да признаят Гуайдо за президент. Те казаха, че са се решили на тази стъпка \"заради своите семейства\". Гуайдо приветства избягалите в Колумбия войници и заяви в Туитър, че не ги смята за дезертьори. Той призова хората във Венецуела да организират демонстрации пред казармите в цялата страна и да настояват армията да допусне хуманитарната помощ през границата. Поддръжници на опозицията се събират да протестират на различни места във венецуелската столица Каракас в подкрепа на доставянето на помощта.", "date": "2019.02.23", "title": "Венецуелската армия не допусна хуманитарната помощ, войници дезертираха в Колумбия"}
{"url": "https://www.dnevnik.bg/sport/2019/02/23/3394882_hettrik_na_mesi_donese_dramatichna_pobeda_na_barselona/", "text": "\"Барселона\" взе важна победа при гостуването на \"Севиля\" с 4:2 в мач от 25-ия кръг на Ла Лига. Шампионите направиха поредна стъпка към защитата на титлата в Испания, а в основата на успеха беше Лионел Меси. Лидерът на каталунците отбеляза хеттрик и асистира за четвъртото попадение. С успеха \"Барселона\" поведе с 10 точки пред \"Атлетико\" (Мадрид) преди \"дюшекчиите\" да изиграят двубоя си от кръга. На традиционно негостоприемния \"Рамон Санчес Писхуан\" каталунците трябваше да обръщат резултата от 1:2, като изоставаха след 45 минути. В 22-ата минута Хесус Навас откри за домакините след контраатака. Той вкара след подаване на Уисам Бен Ядер. Само четири по-късно Меси изравни с невероятно изпълнение. Аржентинецът се разписа след асистенция на Иван Ракитич, но до почивката \"Барселона\" пусна втори гол. Това се случи в 42-ата минута, когато се разписа Габриел Меркадо.   През втората част тимът на Ернесто Валверде продължи да има проблеми, най-вече с контраатаките на \"Севиля\". На преден план обаче излезе Меси, който се оказа с решаваща роля. Аржентинецът вкара в 67-ата минута след подаване на Усман Дембеле, а пет минути преди края на срещата изведе \"Барселона\" напред. Той беше оставен непокрит в наказателното поле и технично прехвърли вратаря на андалусийците. За Меси това е 36-и гол в 35 мача срещу \"Севиля\". Той вече има 50 хеттрика в кариерата (44 за \"Барселона\" и шест за Аржентина), като от тях 32 са в Ла Лига. Меси увеличи и актива си в голмайсторската класация, като има 25 попадения в 23 мача. Крайното 2:4 оформи Луис Суарес в третата минута на добавеното време след подаване на Меси.", "date": "2019.02.23", "title": "Хеттрик на Меси донесе драматична победа на \"Барселона\" в Севиля"}
{"url": "https://www.dnevnik.bg/sport/2019/02/23/3394884_vladimir_zografski_beshe_diskvalificiran_na_svetovnoto/", "text": "Владимир Зографски бе дисквалифициран в старта на голямата шанца на световното първенство по ски скок в австрийския курорт Зеефелд. Българинът бе декласиран от състезанието заради нередовна екипировка. Това се случи, когато беше влязъл сред най-добрите и се класира за вторите скокове. Световен шампион изненадващо стана германецът Маркус Айзенбихлер, който прелетя 131,5 и 135,5 метра за 279,4 точки. Айзенбихлер има девет подиума във визитката си, но това е първата му победа. \"Щастлив съм и пълен с адреналин. Вторият ми скок беше най-добрият в кариерата ми. Сега съм световен шампион, не мога да повярвам\", коментира германецът. Втори остана друг представител на Германия - Карл Гайгер, който постигна 267,3 точки със скокове от 131,0 и 130,5 метра. Призовата тройка допълни швейцарецът Килиан Пайер с 266,1 точки (131,0/129,5). Водачът за Световната купа Рьою Кобаяши от Япония остана четвърти с 262,0 точки (133,5+126,5).", "date": "2019.02.23", "title": "Владимир Зографски беше дисквалифициран на световното по ски скокове"}
{"url": "https://www.dnevnik.bg/sport/2019/02/23/3394890_mbape_e_nai-mladiiat_futbolist_s_50_gola_v_liga_1/", "text": "Нападателят на ПСЖ Килиан Мбапе постави пореден рекорд срещу името си, след като стана най-младият футболист, достигнал до 50 гола във френската Лига 1. Той се разписа два пъти при успеха с 3:0 над \"Ним\", който увеличи аванса на тима в първенството. ПСЖ вече води със 17 точки пред втория \"Лил\". Третият гол вкара Кристофър Нкунку. Мбапе отбеляза 50 гола за едва 88 мача във френския елит.Той е най-младият играч, който го постига от 45 години насам, откакто Лига 1 е в настоящия си формат. Нападателят на ПСЖ го постига на 20 години, два месеца и три дни. Освен 50-те гола Мбапе има и 23 асистенции. Дотук най-младият беше Яник Стопира, който през декември 1982 г. стигна до юбилейния брой голове. \"Невероятно е, дори не знаех, че съм най-младият, който достига до подобен брой голове. Мачът беше много добър за нашия тим и съм доволен, че спечелихме. Това беше основната задача\", каза след двубоя Мбапе. Той отбеляза още два гола, но те бяха отменени преди почивката. Единият заради засада, а другият заради игра с ръка.", "date": "2019.02.23", "title": "Мбапе е най-младият футболист с 50 гола в Лига 1"}
{"url": "https://www.dnevnik.bg/istorii_na_denia/2019/02/23/3394887_nai-chetenoto_v_dnevnik_kiril_domuschiev_kupuva_nova/", "text": "1.  Кирил Домусчиев - приемливият купувач на \"Нова телевизия\"  - 26529 прочитания 2.  \"Нова телевизия\" става собственост на Кирил Домусчиев  - 23002 прочитания 3.  От 24 на 1 евро: как ще се променят цените за преводите на пари в Европа  - 21958 прочитания 4.  Рязко, на 180 градуса: запазената марка на Борисов  - 18499 прочитания 5.  \"Фейсбук\" блокира проект на руската телевизия RT, \"видян 2.5 млрд. пъти\"  - 18124 прочитания 6.  Почина дизайнерът Карл Лагерфелд  - 16450 прочитания 7.  Атлантическият съвет поиска оставките на главния прокурор и ръководството на ДАНС  - 16433 прочитания 8.  Беър Грилс е заплашен от глоба за еконарушения в парк \"Рила\"(видео)  - 15942 прочитания 9.  Москва нарече \"русофобско\" изследване на БНБ за външия дълг на България  - 15410 прочитания 10.  Цитат на деня: Държавна сигурност не си е отишла, сега синовете и внуците им работят по-силно от преди  - 15333 прочитания", "date": "2019.02.23", "title": "Най-четеното в \"Дневник\": Кирил Домусчиев купува \"Нова телевизия\""}
