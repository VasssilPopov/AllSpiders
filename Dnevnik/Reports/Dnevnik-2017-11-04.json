{"url": "http://www.dnevnik.bg/sport/2017/11/04/3072131_barselona_pobedi_sevilia_no_mesi_ne_vkara_v_svoia_mach/", "text": "Барселона\" победи \"Севиля\" и премина доста трудно през едно от сериозните изпитания в Ла Лига. Каталунците издържаха теста на гостите от Андалусия с 2:1, а героят този път беше един от най-малко очакваните – Пако Алкасер. Нападателят, който рядко получава шансове за изява, отбеляза и двата гола на \"Камп ноу\". Двубоят ще бъде запомнен като №600 във всички турнири, в кариерата на Лионел Меси за \"Барселона\". Аржентинецът не успя да се разпише и остава с 523 гола. Меси е третият футболист в историята на \"Барселона\", който стига до подобна бройка след Шави Ернандес (767) и  Андрес Иниеста  (642). В тези 600 двубоя, в които Меси е играл, \"Барселона\" има 426 победи и едва 69 загуби, а освен попаденията си, аржентинецът е дал 197 асистенции. Освен това Меси пропусна да закръгли сметката си срещу \"Севиля\" на 30 гола, като това е един от любимите съперници на аржентинеца в Ла Лига. За сметка на това Алкасер доказа важната си роля за \"Барселона\", тогава когато получи шанс да се изяви. Нападателят има девет гола в последните си девет старта за каталунците. \"Барселона\" започна много активно под непрестанния дъжд на \"Камп ноу\" и в първите 10 минути имаше четири отлични шанса вече да води в резултата. Каталунците се настаниха трайно в половината на гостите, които от своя страна не правеха нищо, за да избегнат този домакински натиск. Тъкмо, когато изглеждаше, че \"Барселона\" сваля оборотите и вече \"Севиля\" започва да изравнява играта, \"Барселона\" нанесе своя удар. Капитанът на андалусийците Серхио Ескудеро не можа да овладее една топка и я подари на Алкасер, който без да чака веднага я прати в близкия ъгъл на Сориа – 1:0. Голът успокои каталунците и те започнаха да играят с още по-голямо настроение. Положенията пред вратата на гостите следваха едно след друго и като по чудо нови попадения не паднаха. Алкасер, Меси на два пъти и веднъж Луис Суарес имаха отлични шансове да се разпишат, но до почивката нов гол не падна. Поведението на домакините беше доста лековато, като те много наивно пропиляха отлични шансове да решат мача доста рано. След почивката \"Барселона\" излезе преобразен и вече липсваше енергия и агресия в предни позиции. \"Севиля\" не промени нищо драстично в своята игра, но за сметка на това \"Барселона\" занижи собственото си представяне. Така се стигна до по-силни минути за гостите от Андалусия, които час след началото на двубоя успяха да изравнят чрез Гуидо Писаро. Той беше изпуснат от Нелсон Семедо и засече центриране от корнер на Евер Банега. Изравняването определено събуди \"Барселона\" и каталунците на свой ред вдигнаха оборотите. На терена се появи Паулиньо, който стабилизира средата на терена и даде сигурност на своите, а Меси отново започна да играе по-често с топката. Именно от №10 започна атаката, доведла до втория гол.  В 65-ата минута Алкасер реализира втори гол и успокои \"Камп ноу\". Нападателят се оказа на правилното място и засече центриране на Иван Ракитич. Попадението веднага доведе до импулс в играта на \"Барселона\" и тимът започна да показва лицето от първата част, когато беше много активен. В 69-ата минута топката срещна ръката на Легнле след удар на Суарес, но реферът Гонсалес не посмя да отсъди дузпа за каталунците. Малко по-късно каталунците искаха и втора дузпа, след като Ракитич беше повален в наказателното поле от Ескудеро. Срещата беше доста коректна, като имаше едва един жълт картон и изненадващо той беше за Меси, чак в 93-ата минута. Каталунците остават начело в Ла Лига с 31 точки. \"Барселона\" е с 10 победи и само едно равенство, и води с четири точки пред \"Валенсия\". По-рано през деня \"прилепите\" победиха \"Леганес\" с 3:0. Двата отбора са с най-добрите нападения в Примера, с по 30 отбелязани гола. В друг интересен мач  \"Атлетико\" (Мадрид)  надделя трудно над \"Депортиво\" (Ла Коруня) с 1:0 като гост и запази третата си позиция. Единственото попадение за \"дюшекчиите\" отбеляза Томас Парти в добавеното време след пас на капитана Габи Фернандес. Първите три тима в подреждането на Ла Лига са без загуба. Утре шампионът  \"Реал\" (Мадрид)  е домакин на аутсайдера \"Лас Палмас\".", "date": "2017.11.04", "title": "\"Барселона\" победи \"Севиля\", но Меси не вкара в своя мач №600"}
{"url": "http://www.dnevnik.bg/bulgaria/2017/11/04/3072019_prezidentut_ne_izkljuchva_tvurdenieto_za_spasiavaneto/", "text": "Твърдението, че Червената армия е спасила българките евреи, е дълбоко непознаване на историята или опит за провокация. Не мога да гадая, но мисля, че България имаше адекватна реакция, каза днес президентът Румен Радев, цитиран от агенция \"Фокус\". Коментарът му беше по повод  твърдението на говорителя на руското външно министерство Мария Захарова от вчера , че Червената армия е спасила българските евреи. Попитан дали е мотивирана армията днес, президентът отговори, че тя може да бъде мотивирана по много начини, но най-важно е отношението. \"Очаквам държавническо отношение към армията, към всички проблеми, най-вече към проблемите на хората в нея и към тяхната подготовка\", допълни Радев. Според него бюджетът за отбраната за 2018 г. не може да реши проблемите в сектора. \"Това е все пак едно усилие на правителството и внимание към този сектор, но след толкова години на забвение, мисля, че тези усилия не могат да решат проблемите\", допълни държавният глава.", "date": "2017.11.04", "title": "Президентът не изключва твърдението за спасяването на евреите от Русия да е провокация"}
{"url": "http://www.dnevnik.bg/politika/2017/11/04/3072021_borisov_veche_e_reshil_koi_shte_e_zdraven_ministur/", "text": "Премиерът Бойко Борисов вече е решил, кой ще е здравен министър, но ще го събщи след гласуването на бюджета тази седмица в парламента. Борисов съобщи това докато инспектира строителството на четирилентовото трасе Бургас-Слънчев бряг, обхода на Ахелой и проекта за укрепването на брега край кв. \"Сарафово\" в Бургас Моментът за вота на недоверие не е случаен Периодът на искане на вота на недоверие е подбран неслучайно, смята Борисов. \"Винаги съм казвал, че вотът на недоверие е право на всяка една опозиция. Единственото е, защо избират такъв момент. Ако сме национално отговорни, не би трябвало да го правят, защото вот на недоверие се прави, за да мине, а не само да правиш парадиране, че правиш вот на недоверие. Да допуснем, че целта им е да мине, това означава, че ще се озовем без парламент по време на Председателството. Затова казвам- периодът явно е подбран неслучайно\", каза Борисов. Той припомни поговорките \"Крадецът казва: Дръжте крадеца\" и че в ада, на българския казан не е нужно да се слагат пазачи. Ние можем спокойно да се дърпаме сами надолу в катрана 6 месеца докато сме във фокуса на Европа и да се изговорят всички глупости, които на някой му дойдат на акъла, каза Борисов. Разследване на приватизацията Премиерът обяви, че от ГЕРБ ще предложат да отпадне давността за престъпления за да може да се разследва \"престъпната приватизация\". \"Може би давността за приватизацията трябва да върви с този вот на недоверие. Над 30 млрд. лв. са откраднати по време на приватизацията в България и няма наказани\", коментира Борисов. Той добави, че ако някой от ГЕРБ направи нарушения, мигновено партията го изважда от нейните редици. 4.3 млн. щети от наводненията 4.3 млн. лева са нужни за цялостното възстановяване на инфраструктурата в община Бургас, която пострада при наводненията, каза Борисов. Първите 1 млн. лева, които държавата отпусна, са били само за началните неотложни почистващи действия. \"Надали всички гардероби и дивани ще могат да се възстановят, но инфраструктурата ще се оправи изцяло\", каза още Борисов. Той обясни, че с 1,5 млн. лв. от тези средства ще се изгради и движението около бургаския кв. \"Меден рудник\" за да се освободи тежкият трафик в квартала. Борисов и кортежът му помогнали при катастрофа В петък вечерта премиерът Бойко Борисов и хора от кортежа, с който е пътувал са помогнали на млад мъж и две млади жени, които са катастрофирали край Ямбол. Инцидентът станал на обходния път от Ямбол към магистрала \"Тракия\" , около 20 ч. Автомобил с пътуващи в него мъж и две жени се е обърнал по таван. Водачът успял да излезе, но жените останали заклещени. Мъжът излязъл на магистралата и дълго махал, но никой не спрял, единствено кортежът на премиера спрял. Младежите са без опасност за живота, по-сериозно е пострадала едната жена, която е с травма на глава. Борисов днес разказа, че той е разпоредил кортежът му да спре въпреки, че махащият младеж приличал на пиян. Нашия доктор направи системи, разказа Борисов. Лекарят от правителствена болница, който пътува винаги с премиера разказа, че жената е била със загуба на съзнание и със сигурност има тежко мозъчно сътресение. \"Екипната работа беше важна. Благодаря на премиера, че спряхме. Не всеки би спрял\", каза той.", "date": "2017.11.04", "title": "Борисов вече е решил кой ще е здравен министър"}
{"url": "http://www.dnevnik.bg/tehnologii/2017/11/04/3070702_nasa_i_boing_razrabotvat_nova_sistema_koiato/", "text": "Американската космическа агенция НАСА и производителят на авиационна, космическа и военна техника \"Боинг\" разработват нов тип симулатори за пилотите от гражданската авиация. Целта е в тях да се внедри системата на НАСА SVS (synthetic vision system). Тя представлява компютърна 3D проекция на света, която дава постоянни данни какво се случва около самолета, докато той лети. Чрез нея пилотите няма да имат нужда дори и да поглеждат през прозорците в кабината си. От НАСА уточниха, че новите визуални технологии навлизат все повече и е време да започнат да се прилагат и в гражданската авиация. Според космическата агенция пилотите са изправени пред много предизвикателства във въздуха - от лошо време до все по-засилен трафик, и работата им трябва да бъде облекчена. \"Искаме да оборудваме симулаторите с най-добрите и интелигентни полетни системи. Чрез тях пилотите ще могат да се справят с всички неприятни изненади във въздуха\", заяви научнотехническият директор на НАСА Кайл Елис. Той добави, че вече е разработена технология, която позволява метеорологичните особености вече да не влияят на полета. При системата SVS се поставят дисплеи, чрез които се вижда светът в перфектни метеорологични условия през цялото време. При тестването на нов тип симулатори най-често се използват пилоти с десетки хиляди летателни часове. Този път са подбрани 24 млади пилоти, които представлявали \"променящото се лице авиацията\". \"Все по-млади хора работят като пилоти. Именно заради това искаме точно на тях да покажем новите технологии, за да знаят какво ще се промени на работното им място в близките години. Ще започнем да ги тренираме в края на тази година\", заяви инструкторът на пилоти в \"Боинг\" Джим Уилкерсън. Основната цел на съвместната работа между НАСА и \"Боинг\" е тази технология да бъде първа крачка в това пилотите да могат да виждат много по-далеч, отколкото окото им позволява. Така при една рискова ситуация пилотът ще има много повече време да реагира и да прецени кое е най-правилното решение. \"С тази технология пилотите ще виждат всичко без реално да го виждат. Ще трябва да се научат да разчитат на интуицията си, но и безопасността ще е на много по-високо ниво\", каза още Кайл Елис.", "date": "2017.11.04", "title": "НАСА и \"Боинг\" разработват нова система, която изключва лошото време като фактор при полета (видео)"}
{"url": "http://www.dnevnik.bg/sport/2017/11/04/3072023_stiliian_petrov_za_borbata_s_levkemiiata_minah_prez/", "text": "Рекордьорът по мачове за националния отбор на България Стилиян Петров разкри през какво е минал при борбата си с левкемията. Бившият футболист беше диагностициран с болестта през март 2012 г., но четири години по-късно успя да се излекува напълно. Петров опита да се върне към професионалния футбол и проведе подготвителен лагер с бившия си тим \"Астън Вила\", но не получи предложение за договор. По-късно халфът разкри, че най-вероятно ще се насочи към  треньорска кариера . \"Когато разбрах за диагнозата много въпроси минаха през главата ми, но нямаш отговор на тях. Месеци наред не спях, за да разбера защо ми се случва, но хората знаят, че отговор просто няма. Затова реших с моята съпруга да основем фондация, за да помогнем на хората\", каза Петров пред BBC Radio 5. Бившият национал обясни, че най-голяма помощ в годините на битка с болестта му е оказала неговата съпруга Паулина. \"С моето семейство минахме през ада. Двамата ми синове ме виждаха в състояние, в което нито едно дете не трябва да вижда своя баща. След това сме ги водили на психолози\", каза 38-годишният Петров и добави, че синовете му Стилиян – младши и Кристиян не са можели да влизат при него, а са го виждали през малък прозорец. \"Паулина спеше при мен всяка нощ, хранеше се с това, което трябваше да ям и аз. Тя ми даваше пример, че трябва да го правя и да не спирам да се боря. Когато видиш, че някой оставя собствения си живот и този на децата си, в името на това ад оздравееш, това значи много. Не бях готов да се предам и тогава разбрах, че искам да живея, за да съм отново с близките си\", каза още футболистът. Петров продължава да играе на аматьорско ниво, като се състезава в Неделната лига. Той дори оцени спечеленият медал в тази надпревара като най-ценния в кариерата си. \"Плащам си таксата от пет паунда, за да играя и това ми харесва. Хората там са амбицирани да играят добре срещу мен, да ме ритнат, познават ме. След мач обаче сядаме да пием по бира и няма лоши чувства\", добави бившият капитан на \"Астън Вила\". През септември бившият национал разкри, че е  отказал оферта да заиграе в Индийската Суперлига , където ще се състезава Димитър Бербатов. Той участва в благотворителния мач на фондацията на Бербатов през лятото, а след това и в юбилейния двубой на Приятелите на Христо Стоичков срещу дрийм тима на \"Барселона\".", "date": "2017.11.04", "title": "Стилиян Петров за борбата с левкемията: Минах през ада, но не бях готов да се предам"}
{"url": "http://www.dnevnik.bg/ot_vas/novini_ot_vas/2017/11/04/3071923_putishta_v_pustiniata/", "text": "За египетските пътища са характерни многото завои.", "date": "2017.11.04", "title": "Пътища в пустинята"}
{"url": "http://www.dnevnik.bg/sviat/2017/11/04/3072025_za_neuvajenie_na_kitaiskiia_himn_nakazanieto_veche_e/", "text": "Китайският парламент взе решение да криминализира проявата на неуважение към националния химн на страната, предаде \"Асошиейтед прес\", цитирана от БТА. Постоянният комитет на Общокитайското събрание на народните представители утвърди днес поправка към Закона за държавния химн на КНР, която предвижда лишаване от свобода до три години за публична проява на неуважение към националния химн. Химнът, наречен \"Марш на доброволците\" и създаден през 30-те години на миналия век, напоследък стана предмет на политически спорове в Хонконг. Местни футболни фенове в града започнаха да освиркват химна, когато той се изпълнява при мачове на местни отбори с отбори от континентален Китай или други страни. Парламентът одобри също мерки за прилагането на отделен, специално приет закон за химна, в двете автономни територии със специален статут - Хонконг и Макао, както и в полуавтономните райони, които имат отделни правни системи.", "date": "2017.11.04", "title": "За неуважение на китайския химн наказанието вече е три години затвор"}
{"url": "http://www.dnevnik.bg/sport/2017/11/04/3072045_kapitanut_na_peru_shte_propusne_pleiofa_za_svetovnoto/", "text": "Перу ще бъде без един от най-важните си футболисти в плейофа за класиране на  световното първенство в Русия . Нападателят Хосе Паоло Гереро е със спрени права за един месец, съобщи ФИФА и ще пропусне двата сблъсъка с Нова Зеландия. Капитанът на перуанците е заподозрян в употреба на допинг. В пробата на футболиста има забранени субстанции, но той има седем дни, за да отговори на обвиненията. В случай, че и Б-пробата на Гереро докаже, че той е употребил допинг, наказанието му ще бъде обявено. Нападателят е не само лидер на Перу, но и реализатор №1 на страната с 33 гола. Футболистът вкара пет попадения в квалификационния турнир на зона Южна Америка, в който Перу завърши на пето място и се класира за плейоф. На 11 ноември \"инките\" гостуват в Уелингтън, а на 15-и на стадион \"Насионал\" в Лима е втория мач. \"Перуанската футболна федерация съобщава, че след мача на 5 октомври срещу Аржентина Паоло Гереро беше подложен на антидопинготв контрол в съответствие с общия протокол. Днес 3 ноември, в 14.09 часа местно време, председателят на Дисциплинарната комисия на ФИФА ни информира за временно спиране на правата на футболиста за 30 дни. Беше ни съобщено за неблагоприятен аналитичен резултат от направените проби\", съобщиха от футболната федерация на Перу. Всички в националния отбор изразиха подкрепата си към Гереро, който е един от най-известните футболисти от страната. Между 2002 и 2006 г. той игра за  \"Байерн\" (Мюнхен) , а в момента защитава цветовете на бразилския \"Фламенго\". Перу не е участвал на световно първенство от 1982 г., когато отпадна още в груповата фаза в Испания след две равенства и една загуба. Тимът има общо четири участия – 1930 г. в Уругвай, четвъртфинал в Мексико през 1970 г. и на шампионата в Аржентина през 1978 г.", "date": "2017.11.04", "title": "Капитанът на Перу ще пропусне плейофа за световното първенство заради подозрения в употреба на допинг"}
{"url": "http://www.dnevnik.bg/skorost/2017/11/04/3071405_fotorazkaz_vtoriiat_krosouvur_na_seat/", "text": "Продажбите на кросоувъри в Европа в последните шест години са скочили със 700% и през 2016-та са стигнали, за да достигнат 1.3 млн. броя. Това беше подчертано при лансирането на втори модел на \"Сеат\" в сегмента, кръстен \"Арона\".", "date": "2017.11.04", "title": "Фоторазказ: Вторият кросоувър на \"Сеат\""}
{"url": "http://www.dnevnik.bg/sport/2017/11/04/3072049_felipe_masa_obiavi_che_se_otteglia_ot_formula_1_sled/", "text": "Бразилският ветеран Фелипе Маса за втори път обяви, че слага край на кариерата си във  Формула 1 . Пилотът на \"Уилямс\", който го стори преди година, но се върна много скоро на пистата обясни, че този път решението му е окончателно. \"Преди година се отказах, но заради желанието на \"Уилямс\" и трансфера на Валтери Ботас в \"Мерцедес\" се върнах, за да помогна. Сега  отказването  ми е окончателно. Състезанието в Бразилия ще е последно пред моите сънародници, а това в Абу Даби последното в кариерата ми\", съобщи Маса във видеообръщение. Бразилецът е сред най-обичаните пилоти от феновете и най-уважаваните в колоната. Маса има 267 старта, а с последните две състезания общият брой ще стане 269. Той е на шесто място във вечната ранглиста на Формула 1. От действащите пилоти повече стартове от него имат единствено Фернандо Алонсо (289) и Кими Райконен (269). Маса остана във Формула 1 в началото на 2017 г., за да помогне в развитието на болида FW40, както и да бъде ментор на новака Ланс Строл. До момента бразилецът има 36 точки, с четири по-малко от канадския си съотборник. Той започна силно сезона с две шести места в първите три старта, но резултатите в Австралия и Бахрейн останаха и най-добрите му постижения за годината, засега. Маса има 11 влизания в точките от 17 старта. Бразилецът влезе във Формула 1 през 2002 г., когато беше привлечен в тима на \"Заубер\". След три сезона с швейцарците, Маса премина във \"Ферари\" през 2006 г., където стана съотборник на  Михаел Шумахер  в последния му сезон за Скудерията. Маса остана общо осем сезона във \"Ферари\", а през 2008 г. беше много до спечелването на титлата. Той спечели шест състезания през годината, но остана с една точка зад Люис Хамилтън. Това беше и най-драматичния сезон в последните години, след като Маса триумфира в домашното си Гран при на Бразилия (последен кръг – бел. авт.) и за около минута беше шампион, но в последния завой Хамилтън изпревари Тимо Глок и завърши на нужното му пето място, за да спечели титлата. Именно триумфът на \"Интерлагос\" остана и последната победа на Маса в кариерата му във Формула 1. През 2009 г. Маса претърпя много тежък инцидент в квалификацията за Гран при на Унгария, след като пружина, откачила се от болида на Рубенс Барикело, удари пилота на \"Ферари\" в каската при скорост от 280 км/ч. Тогава елементът удари бразилеца около визьора на каската му и само незабавното му транспортиране в болницата в Будапеща спаси живота му. За 15 години в спорта той има 11 победи, 41 качвания на подиума, 16 полпозишъна и 15 най-бързи обиколки. Маса има и 163 завършвания в точките (5-о място в исторяита) и е единствения пилот, който не е ставал световен шампион, а има подобно постижение. \"Благодаря на моето семейство, на всички хора, с които съм работил във Формула 1, на феновете. Ще се радвам да се виждаме и в бъдеще в някои други автомобилни надпревари\", каза още Маса. От \"Уилямс\", където Маса кара от 2014 г. не бързат с обявяването на негов заместник. Доскоро се смяташе, че основни фаворити за пилотското място до Строл за сезон 2018 са  Роберт Кубица и Пол ди Реста . Според последните новини със сериозен шанс е и  Даниил Квят , който беше освободен от програмата на \"Ред Бул\". Руснакът е много близък с Дейвид Култард, а шотландецът има сериозни връзки именно в екипа от Гроув.", "date": "2017.11.04", "title": "Фелипе Маса обяви, че се оттегля от Формула 1 след края на сезона"}
{"url": "http://www.dnevnik.bg/sviat/2017/11/04/3072055_livanskiiat_premier_podade_ostavka_pritesnen_za_jivota/", "text": "Ливанският министър-председател Саад Харири неочаквано подаде оставка днес, само година след като беше назначен на поста, предаде \"Франс прес\", цитирана от БТА. Новината дойде от реч на Харири в Саудитска Арабия, където е на посещение. Той обвини шиитското движение Хизбула и неговия съюзник Иран, че се опитват да се налагат в Ливан. \"Иран упражнява влияние върху съдбата на страните в района. Хизбула е маша на Иран не само в Ливан, но и в другите арабски страни\", заяви Саад Харири. Той допълни, че обстановката в Ливан напомня онази от времето, когато е бил убит баща му Рафик Харири и че се бои, че той също може да бъде убит, посочва \"Ройтерс\". Рафик Харири - ливански премиер от 1992 до 1998 г. и от 2000 до 2004 г. - загина при атентат на 14 февруари 2005 г. в Бейрут. Четирима членове на Хизбула са обвинени за убийството, разтърсило Ливан. Представители на влиятелното въоръжено движение Хизбула има и в сегашното правителство. Тридесетчленният кабинет на Саад Харири до голяма степен успя да предпази страната от последиците от гражданската война в съседна Сирия, отбелязва \"Асошиейтед прес\". Очаква се оставката да засили напрежението в Ливан, допълва агенцията. Президентът на Ливан Мишел Аун очаква връщането на премиера Саад Харири в Бейрут, за да приеме официално от него молбата му за оставка, съобщи днес пресслужбата на държавния глава, цитиран от агенциите \"Ал Ватания\" и ТАСС. \"Президентът иска да узнае обстоятелствата, поради които шефът на правителството е взел това решение\", се казва в съобщението. Заместник-външният министър на Иран Хосейн Шейхолислам заяви по този повод в Техеран днес, че премиерът Саад Харири е взел решението си за оставка под натиск от САЩ и Саудитска Арабия. \"Към тази крачка, която има за цел да изостри обстановката в Ливан и в Близкия изток, Харири е бил подтикнат от администрацията на американския президент Доналд Тръмп и от саудитския престолонаследник принц Мохамед бин Салман\", отбеляза иранският дипломат.", "date": "2017.11.04", "title": "Ливанският премиер подаде оставка притеснен за живота си (обновена)"}
{"url": "http://www.dnevnik.bg/skorost/2017/11/04/3072060_kiparisi_shte_spirat_snegonaviavaniiata_na_trakiia/", "text": "На автомагистрала \"Тракия\", между Бургас и Карнобат, ще бъдат посадени 700 кипариса, които ще спират снегонавяванията, в този участък от пътя, съобщиха от агенция \"Пътна инфраструктура\". Дърветата ще покрият участък от 350 метра. Всяка зима при силни снеговалежи отсечката често става непроходима, заради снегонавявания, припомнят от пътната агенция. За разрешаване на проблема през зимата около дръвчетата допълнително се поставят бали слама за уплътнение. Очаква се до средата на ноември засаждането на кипарисите да приключи.", "date": "2017.11.04", "title": "Кипариси ще спират снегонавяванията на \"Тракия\" между Бургас и Карнобат"}
{"url": "http://www.dnevnik.bg/politika/2017/11/04/3072075_borisov_prizova_patriotite_da_si_meriat_prikazkite_za/", "text": "Премиерът Бойко Борисов призова коалиционните си партньори от \"Обединени патриоти\" да си мерят приказките по адрес на ДПС, които също трябвало да проявяват максимална толерантност. Борисов каза това по време на регионалната политическа академия на младежката организация на ГЕРБ, която се провежда в хасковските Минерални бани. \"Недопустимо е да се говори кой кого щял да стъпче. Може и с тези изказвания да се втвърдява електората и да се постига временен успех, но на Балканите по-страшно от това няма. Такава експлозия може да се получи, не забравяйте, че само преди 30 г. беше Възродителният процес\", напомни Борисов. Той разказа на младежите за посещението си в Сараево, където е \"рай\", обаче във всяко семейство \"има убит, ранен, изнасилен по време на войната\". \"Имаме толкова български мюсюлмани, няма разлика помежду ни, но някой иска да я прокара изкуствено. Трябва да четем историята и да бъдем внимателни с нея, защото се повтаря понякога и то в по-лош вариант\", заяви председателят на ГЕРБ пред младежите. Не обиждате Карадайъ, а хората гласували за него Борисов посъветва младежите в отношението си към другите партии да отчитат, че зад тях седят големи групи български избиратели. \"Голяма част от българските мюсюлмани подкрепят ДПС, друга част са зад нас. Ние уважаваме тези, които са ги избрали. Не се обиждат Карадайъ и Симеонов, ГЕРБ или БСП, а всички, които са гласували за нас\", каза Борисов и добави, че ГЕРБ трябва да продължи да бъде пример за етническа толерантност. Борисов повтори, че докато той е председател на ГЕРБ, няма да има коалиция с БСП. \"В ГЕРБ никога не са се водили разговори за коалиция с БСП, нито с ДПС. И за да спрат спекулациите на Конгреса на ГЕРБ на 26-ти ноември ще се вземе решение да не се прави такава коалиция, докато аз съм председател на партията\", каза Борисов. Според него в БСП си разчистват сметките помежду си като се обвиняват, че една част от тях били за коалиция с ГЕРБ. БСП се готвели с фалшиви новини от 2015 г. \"Още през 2015-2016 година БСП се е подготвяла с фалшиви новини за наближаващите президентски избори и е изпълнявала този план целенасочено и организирано. Затова тогава на преден план са изведени негативни теми за България като мигрантския проблем, бунтът на бежанците в Харманли, всяване на страхове сред хората, включително и със зарази, идващи от мигрантите. Това са процеси, които са организирани, и ние успяхме да им се противопоставим за Парламентарните избори, когато разкрихме техните фалшиви профили и медии\", каза в лекцията си пред младежите заместник-председателят на ГЕРБ Цветан Цветанов, която беше на тема \"Политика на реалните решения. Държавническо мислене вместо компроматна война\".", "date": "2017.11.04", "title": "Борисов призова \"патриотите\" да си мерят приказките за ДПС"}
{"url": "http://www.dnevnik.bg/photos/2017/11/04/3072069_snimka_na_denia_oficialnoto_otkrivane_na_noviia/", "text": "Два дни след поставянето на новия паметник пред НДК пред него се проведе първа официална церемония, която може да се приеме и за неговото откриване. На мястото, на което доскоро се издигаше паметникът \"1300 години България\", е поставен бронзовият лъв от съборения през 1977 г. Мемориал на Първи и Шести пехотен полк.", "date": "2017.11.04", "title": "Снимка на деня: Официалното откриване на новия паметник пред НДК"}
{"url": "http://www.dnevnik.bg/sport/2017/11/04/3072077_reklamodateli_shte_skusat_dogovorite_si_s_nfl_ako/", "text": "Част от големите компании, които рекламират по време на двубоите от  Националната футболна лига (НФЛ)  на САЩ, са заплашили, че ще се оттеглят. Това заявиха от NBC, каналът, който излъчва двубоите от най-популярния американски спорт. Според Линда Якарино, маркетинг директор на NBC Universal, рекламодателите са недоволни, че протестите на състезателите, които коленичат или сключват ръце по време на националния химн. До момента нито една от компаниите не се е отказала да рекламира, но има сериозни индикации, че това може да се промени. \"Някои от най-сериозните рекламодатели ни казаха в прав текст: \"Повече няма да сме част от НФЛ, ако вие продължите да отразявате тези простести\", обясни Якарино. От NBC веднага са оборили това твърдение, с факта, че не излъчват в ефир всеки протест на състезателите, а единствено са го направили след зачестяването на демонстрациите. В последната година това се превърна в масова практика в НФЛ, след като първоначално  Колин Каперник  започна. През октомври ръководството на Лигата се срещна с всички собственици на клубове, за да обсъди ситуацията, но беше взето решение, че те няма да забраняват на играчите да изразят недоволството си срещу расовото неравенство. Освен това от телевизията са сериозно притеснени, че в последно време се наблюдава тенденция към намаляване на рейтинга по време на мачовете по американски футбол. За момента другите две телевизии, които излъчват срещите от първенството CBS и Fox не коментират ситуацията.", "date": "2017.11.04", "title": "Рекламодатели ще скъсат договорите си с НФЛ, ако протестите продължат да се излъчват в ефир"}
{"url": "http://www.dnevnik.bg/politika/2017/11/04/3072083_posolstvoto_na_rusiia_prizna_prinosa_na_bulgariia_za/", "text": "Признаваме неоспоримия героичен принос на българския народ, включително представителите на интелигенцията и православната църква в борбата с нацизма, включително спасяването на живеещите в страната евреи от лагерите на смъртта. Това се казва в позиция на посолството на Русия в България в отговор на  официалното становище  на Министерството на външните работи на България. То пък беше в отговор на заявлението на говорителят на руското външно министерство, че  Съветската армия е спасила българските евреи . \"Почитаме паметта на всички загинали за спасяването на света от фашизма. Русия, която понесе най-големите загуби в тази война, ще продължи твърдо и последователно да се противопоставя на всякакви опити за преразглеждане на историята и оскверняване на военни мемориали\", продължава позицията на посолството. В тази връзка посолството изразява притесненията си от продължаващите с години актове на вандализъм по отношение на паметника на Съветската армия в София. \"Българските власти до този момент не са приели резултатни мерки за недопускане на подигравки над памета на освободителите на България и Европа от фашизма. Виновните за тези престъпление не са привлечени към отговорност\", заявяват от посолството. Изявлението завършва с призив за приемане на ефективно мерки за наказания на виновните за вандалските актове и недопускане на такива инциденти, \"които не вписват в контекста на дружеските отношения между двата народа\".", "date": "2017.11.04", "title": "Посолството на Русия призна приноса на България за спасяването на евреите"}
{"url": "http://www.dnevnik.bg/bulgaria/2017/11/04/3071757_mvr_obmislia_dvijenieto_na_chujdi_avtomobili_v/", "text": "МВР обмисля ограничение за движението на чужди коли на територията на страната - до една година по германски образец. Това се разбира от писмен отговор на министъра на вътрешните работи Валентин Радев на въпрос на депутата от \"Обединени патриоти\" Николай Александров. В отговора си Радев посочва, че е необходим анализ и изследване на европейската практика за въвеждане на ограничение за пребиваване на коли с чужда регистрация в България заради спазване на европейския принцип за свободно движение на хора, стоки и услуги. Нужно е и изследване дали да се въведе временна забрана за движение или задължение за пререгистриране на колите. Министърът уточнява, че при определяне на срок, след което ще се поражда това задължение, ще трябва да се вземат предвид и \"обичайно пребиваване в България\" - мястото, където даден човек обикновено живее повече от 185 дни през последните 12 последователни месеца, поради лични или трудови връзки с мястото. \" на МПС-то на територията на страната, както и уместно ли е налагане на определена санкция. Анализ би следвало да се направи и на обстоятелството, дали подобна мярка ще допринесе за по-лесно събиране на наложените наказания \"глоба\" за нарушения на Закона за движение на пътищата, тъй като не малка част от тези нарушения са само транзитно преминаващи - един или два пъти годишно. Важен момент е и дали тази мярка ще увеличи приходите по Закона за местните данъци и такси при задължение за пререгистрация\", се казва в отговора на Радев. Той дава за пример Германия, където е въведена т.нар. \"валидност\" на регистрация на влезлите в страната чуждо регистрирани превозни средства. В германското законодателство е упоменато, че регистрираните коли в държави членки на ЕС или страни от споразумението за Европейското икономическо пространство могат да се движат временно по пътищата на Германия и не е установено обичайно пребиваване в страната. Временно според германския закон е срок до една година. Той започва да тече от дена на преминаване на границата. След този период колата трябва или да се регистрира в Германия или да не се движи по пътищата на страната. В заключение вътрешният министър посочва, че междуведомствена работна група с участието на МВР, регионалното и транспортно министерство, подготвя проект на Закона за движение по пътищата. Иначе от началото на годината до края на октомври са установеи Със спиране за проверка и наказани са 5 019 души, 1169 от които са санкционирани с наказателни постановления, а останалите - с фишове. Без да бъдат спирани с електронен фиш са наказани 36 217 души заради превишена скорост. Общият брой на наложените наказания с фишове, включително и електронни е 40 067. Те са на обща стойност 5 107 415 лв. От тях платените обаче са едва 4.15 % от глобите или 212 185 лв. Общият брой на всички наказани хора за нарушение на пътя за същия период пък е 589 380, от тях тези без постоянен адрес в страната са 7%.", "date": "2017.11.04", "title": "МВР обмисля движението на чужди автомобили в страната да е ограничено до една година"}
{"url": "http://www.dnevnik.bg/bulgaria/2017/11/04/3069644_dnes_e_arhangelova_zadushnica/", "text": "Днес се отбелязва една от трите задушници, които православните християни почитат всяка година - Архангелова задушница, наричана още мъжка. В съботата преди празника на Св. Архангел Михаил (8 ноември) се отдава почит към паметта на мъртвите, вечна признателност на офицерите и войниците, загинали за България, и на всички паднали в редовете на Българската армия. На задушница близките на покойника се събират, за да направят помен - възпоминание на живите за умрелия, че не е забравен. Това е и връзката между земната и небесната Църква. Както на всеки друг помен, се правят и т. нар. раздавки - сладкиши, бонбони, плодове, варено пилешко, вино и др. Освен на близките, се подава и на хората, събрали се при съседните гробове, независимо дали са познати или непознати. Президентът и върховен главнокомандващ Въоръжените сили Румен Радев ще присъства от 11 ч. на панихидата за Архангелова задушница пред Военния мавзолей-костница на Централните софийски гробища, съобщи администрацията на държавния глава. Заупокойната молитва ще бъде отслужена от негово преосвещенство Тивериополският епископ Тихон. на лъва от Мемориала на загиналите войници от Първи и Шести софийски пехотен полк в градината пред НДК. На ритуала ще присъстват министърът на отбраната Красимир Каракачанов, началникът на отбраната генерал-лейтенант Андрей Боцев, командирите на Сухопътните войски и Военновъздушните сили генерал-майор Михаил Попов и генерал-майор Цанко Стойков. По-късно същия ден Каракачанов ще участва във военния ритуал в памет на загиналите герои от Първи и Шести софийски пехотен полк на Първа Софийска желязна дивизия. Той ще се проведе от 14.00 ч. пред реставрираната скулптурна фигура Днес в храмове в цялата страна ще бъдат отслужени панихиди в памет на загиналите български воини. На Задушница част от градския транспорт в София и Пловдив ще се движи с увеличен брой коли, за да се осигури добро обслужване на гражданите. В София с увеличен брой коли ще са автобусните линии 64, 86, 260 и 309, трамвайните 3 и 18 и тролейбусна линия 9. Разкриват се и временни автобусни линии с номера 830-А, 108-А, 18-А, 70-А, 86-А, 90-А. Повече за маршрутите им, четете  тук . За всеки един от столичните гробищни комплекси ще бъдат осигурени и допълнителни специализирани автомобили за принудително преместване на неправилно паркиралите превозни средства. В Пловдив с делнично разписание ще са автобусите по линии 36, 66, 93 и 116.", "date": "2017.11.04", "title": "Днес е Архангелова задушница"}
{"url": "http://www.dnevnik.bg/sport/2017/11/04/3071866_poveche_ot_300_dushi_shte_uchastvat_v_ultramaratona/", "text": "Повече от 300 души са заявили участие в ултрамаратона \"Кениън Крийк\". Състезанието ще се проведе за първи път на 5 ноември, като ще премине по поречието на реките Бели и Черни Лом. Участниците са на възраст от 9 до над 60 години и са от шест държави, каза председателят на сдружение \"Поломие Русе\" Чавдар Черников, което е организатор на проявата. Най-много са състезателите от България и Румъния. Желаещите могат да изберат една от трите дистанции - 10, 20 и 50 км. Стартът и финалът са до Басарбовския скален манастир. Живописното трасе следва поречието на река Русенски Лом в посока Ивановските скални църкви. Черников обясни, че 50-километровата дистанция може да бъде измината за около четири часа от добре подготвени състезатели. Целта на състезанието е изпитанието на човешката воля и популяризирането на региона, добави той. Организаторите обявиха, че е осигурен безплатен транспорт от спирката на зала \"Булстрад Арена\" до старт-финала. Автобусите тръгват в 5.45 и в 8.45 ч. Партньори на събитието са дирекция \"Природен парк Русенски Лом\", общинската фондация \"Русе - град на свободния дух\" и няколко фирми.", "date": "2017.11.04", "title": "Повече от 300 души ще участват в ултрамаратона \"Кениън крийк\""}
{"url": "http://www.dnevnik.bg/kultura/2017/11/04/3071780_dve_izlojbi_razkazvat_za_kristo_iavashev_v_rodnoto_mu/", "text": "Две изложби, посветени на биографията на големия художник Христо Явашев-Кристо и творбите му, направени съвместно със съпругата му Жан-Клод, са разположени в Дома на хумора и сатирата в родния му град Габрово. Те могат да бъдат разгледани там чак до 17 юни 2018 г. \"Кристо и Жан-Клод. Проекти\" разказва за шестнадесет проекта на художниците чрез подписани постери и видеоматериали, а \"Роден в Габрово\" - за семейството на Кристо и ранните му години. Изложбите вървят и с паралелна програма от турове, прожекции на документално кино и детски занимания, част от които започват от днес. Творчеството на Кристо проследено от първите произведения на художника, правени в странство - опаковани кутии и бутилки и фасади на магазини, правени в Ню Йорк и Париж, през някои от най-големите му проекти до миналогодишните \"Плаващи Кейове\" и предстоящият \"Мастабата\" в Абу Даби. Консултант и автор на текстовете в биографичната изложба е българската журналистка, прекарала най-много време с Кристо и неговото изкуство - Евгения Атанасова-Тенева. Тя разказва за живота на семейство Явашеви в Габрово, чиито трима сина ще постигнат успехи в три съвсем различни области: единият брат на Кристо е театралният и кино актьор Анан Явашев, а другият, Стефан, е инженер-химикът, изобретил \"верото\". Изложбата събира за пръв път снимки и предмети на семейство Явашеви и приятели с документи от държавните архиви. Паралелната програма ще започне днес в 10.30 ч. с ескурзоводен тур из изложбата и ще продължи с прожекция на филмите     Евгения Атанасова – Тенева. Тя ще продължи в следващите съботи, както и през останалите месеци, а точният й график ще бъде обявяван на страницата на  събитието във \"Фейсбук\" . Предвижда се обявяването и на ателиета за деца.", "date": "2017.11.04", "title": "Две изложби разказват за Кристо Явашев в родното му Габрово"}
{"url": "http://www.dnevnik.bg/zelen/2017/11/04/3071490_nivata_co2_se_pokachvat_s_rekordni_tempove_prez_2016_g/", "text": "Количеството въглероден диоксид в атмосферата на Земята е нараснало с рекорден темп през 2016 г. като достига ниво, което не се е случвало от милиони години. Това потенциално може да доведе до 20-метровото покачване на морското равнище и да добави 3 градуса към глобалните температури. Това предупреди тази седмица Организацията на обединените нации, цитирана от агенция \"Ройтерс\". Атмосферните концентрации на въглероден диоксид са стигнали 403,3 ppm (части на милион) в сравнение с 400 ppm през 2015 г., съобщава Световната метеорологична организация към ООН в своя годишен бюлетин за парниковите газове. Темпът на растеж е с 50% по-бърз от средния за последното десетилетие като така концентрацията на въглероден диоксид стига до равнище с 45% над прединдустриалните нива. Подобни нива са далеч отвъд границата от 180-280 ppm, наблюдавана при последните цикли на ледниковите периоди и затоплянията. Тези данни правят още по-важно провеждането на срещата за климата в Бон следващата седмица, когато министрите на околната среда от целия свят ще се съберат за да изработят насоки за Парижкото споразумение за климата, подкрепено от 195 страни през 2015 г. Американският президент Доналд Тръмп планира да изтегли Съединените щати от договора. Целта на пакта е да ограничи повишаването на температурите \"значително под 2 градуса Целзий\" от прединдустриалния период. Въглеродните емисии от човешки дейности от източници като въглища, петрол и цимент, както и заради обезлесяването достигнаха рекордни нива през 2016 г. Ел Ниньо също допринесе за по-високи нива на СО2, отбелязват от Световната метеорологична организация към ООН. Доколкото учените могат да твърдят със сигурност, светът никога не е претърпявал подобно повишаване на въглеродния диоксид като това през последните десетилетия. То се случва 100 пъти по-бързо, отколкото е било при излизането на света от последната ледникова епоха. Последният път, когато нивата на въглероден двуокис са достигнали 400 ppm, е било преди 3-5 милиона години, в средата на Плиоцена. От 1990 г. насам ефектът на глобалното затопляне се е увеличил с 40%. Другите два основни газа – метан и азотен оксид – също са достигнали рекордни концентрации миналата година, макар при по-бавен темп на увеличение от въглеродния диоксид.", "date": "2017.11.04", "title": "Нивата CO2 се покачват с рекордни темпове през 2016 г., сочи доклад на ООН"}
{"url": "http://www.dnevnik.bg/bulgaria/2017/11/04/3070689_niama_izmitane_edna_ranna_sutrin_v_parka/", "text": "Ноемврийско утро. Часът – около 7:30. Времето е студено, а слънцето едва се показва зад нощната софийска мъгла. Улиците започват да се изпълват с хора и автомобили.  Към Южния парк вече са се запътили първите посетители. Стопаните на кучета ги извеждат за сутрешната им разходка. Заведенията и павилионите наоколо се зареждат със стока. Дама на средна възраст прави своя сутрешен джогинг, екипирана с дебела грейка и ушанка. Някои хора преминават със забързана крачка през парка, отивайки на работа. Алеите около езерата са изметени, кошчетата за отпадъци – изпразнени и с нови сиви торби, които тепърва ще бъдат напълнени от посетителите. Известно време ще е чисто. Недалеч от входа на парка Лиляна и Славка садят теменужки. Те са от служителите на общинското предприятие \"Паркове и градски градини\". Работят там вече 7 години. Участват както в почистването, така и в грижите за растителността. В 7 часа всички колеги вече сме тук, казва Славка. Приключват работа след 16 часа. Какви са посетителите? Някои са възпитани, но други не са, отговаря Лиляна. Някои крадат цветята още на другия ден, след като са посадени. Всеки ден чистят боклуци, хвърлени извън кофите, най-вече пластмасови и стъклени бутилки, опаковки на храни, хартии. Редовно намират също спринцовки, презервативи... Както казва Лиляна, Сутрин се виждат и много загубени или захвърлени детски дрешки и играчки, както и памперси. Според един работник някои от посетителите умишлено чупят и рушат, като че за удоволствие, а в повечето случаи това са съвсем млади хора. Много от тях и цапат без да се съобразяват. Събеседникът разказва следната история: \"Седят веднъж на една пейка момче и момиче с малко детенце. Но момчето яде семки и ги плюе на плочките, докато обяснява какво било хубаво в Англия. И аз му викам: Господине, ако сте в Англия така ли ще правите?\".  Паркът се обикаля, а и обитава и от бездомни хора, които си имат \"свои\" територии и си ги пазят. \"Ето там, в онази детска площадка, едно момче спи. Младо момче, възпитано, с образование. Но ето там спи\", показва ми мъжът.  А как е с кучетата, които се разхождат тук? \"Има и много съвестни стопани. От няколко години повечето почистват след кучетата си\", отговаря един от работниците. Все пак трябва да се внимава къде стъпва човек. Близо до изхода на парка мъж, който не е от предприятието, също чисти. \"Не работя официално, аз работя за себе си\", казва той. Събира кенчета, пластмасови и стъклени бутилки, връща ги за вторични суровини. Казва, че един килограм пластмаса се изкупува за 5 стотинки, а стъклените бутилки ги връща в близкия супермаркет и с парите си купува стока. По думите му ако работи повече, може да изкара много пари от боклуците. На Гергьовден през 2015 г. за един ден прибрал 121 бутилки. \"Ако в един ден работя организирано, около 30-40 лева мога да изкарам\", казва той. Добавя, че има конкуренти, които обаче идват основно през лятото, като с тях не е в особено добри отношения.  На автобусната спирка пред парка жена с оранжев елек мете тротоара. Казва, че става в 4:30 ч. и в 7 ч. вече е с метлата на улицата. Тя също е заета на пълен работен ден и си тръгва от работа чак след 16 часа. Какво ли не съм мела, но фасовете просто нямат измитане, казва. Няма измитане.", "date": "2017.11.04", "title": "Няма измитане (Една ранна сутрин в парка)"}
{"url": "http://www.dnevnik.bg/detski_dnevnik/2017/11/04/3070613_vsiako_ot_jivotnite_e_narisuvano_po_stranicite_na/", "text": "Пълноцветни изображения на всяко от създанията, описани в оригиналния учебник на Нют Скамандър, както и обновения текст от 2017 г. с предговор от самия Нют. Това можете да намерите в първото илюстровано издание на \"Фантастични животни и къде да ги намерим\", съобщават от издателство \"Егмонт\". Художничката Оливия Ломенех Джил, носител на множество престижни международни отличия, пресъздава магическите животни чрез ескиз и илюстрация с акварелни бои, а корицата на изданието представлява едно от шестте нови създания, добавени към колекцията на Нют Скамандър малко по-рано тази година – яркосиньото оками. От 7 ноември 2017 г. книгата ще е в търговската мрежа, но вече може да бъде поръчано от сайта на издателство \"Егмонт\". Всеки, направил онлайн поръчка на книгата, може да се сдобие с тематична текстилна чанта с оригинална илюстрация от Оливия Ломенех Джил.", "date": "2017.11.04", "title": "Всяко от животните е нарисувано по страниците на \"Фантастични животни и къде да ги намерим\""}
{"url": "http://www.dnevnik.bg/sport/2017/11/04/3071867_livurpul_shte_e_bez_koutinyo_no_s_mane_sreshtu_uest_hem/", "text": "Полузащитникът на Ливърпул Филипе Коутиньо ще пропусне гостуването на \"Уест хем\". Добрата новина за мърсисайдци идва от завръщането в състава на Садио Мане. Коутиньо все още не е възстановен и ще пропусне трети пореден мач. Мане проведе първа тренировка с отбора в четвъртък,  след като получи травма миналия месец в мач на Сенегал . В последния момент ще бъде взето решение за Вайналдум и Ловрен, които също имат проблеми. \"Фил не е на разположение. Садио тренира за първи път с отбора (в четвъртък) и изглежда наистина много добре. Готов е за 20-25 минути, но трябва да чакаме и да видим как тялото му реагира. Беше доста интензивен процес за него, тъй като това беше първата му тренировка от дълго време, но той наистина се справи\", заяви мениджърът Юрген Клоп. Въпреки проблемите си Мане беше включен в състава на Сенегал от Алиу Сисе за последния кръг от квалификациите за Световната купа срещу Южна Африка.", "date": "2017.11.04", "title": "\"Ливърпул\" ще е без Коутиньо, но с Мане срещу \"Уест хем\""}
{"url": "http://www.dnevnik.bg/sviat/2017/11/04/3071772_aziia_posreshta_trump_kato_razrushitelen_taifun/", "text": "По време на кандидат-президентската си кампания Доналд Тръмп обеща една по-\"непредсказуема\" външна политика. Мисията може да се смята за изпълнена, ако настроенията в Азия в навечерието на първото му президентско турне в региона може да се смятат за някаква индикация.  Почти като прелюдия към разрушителен тайфун, предстоящата визита на Тръмп поражда страх, примирение с положението, негодувание, мрачно любопитство, и дори - според един южнокорейски политик - усещания за национално унижение.  През първите си месеци като президент Тръмп, който ще посети Япония, Южна Корея и Китай преди да присъства на регионални срещи на върха във Виетнам и Филипините, редуваше моменти на ухажване със заричания да скъса търговски споразумения, да унищожи една суверенна страна с  ядрени оръжия  и, в по-широк план, да потъпче отдавна утвърдени норми на дипломацията навсякъде, където това съответства на целите му.  Той пи вино и обядва с лидерите на Китай и Япония, и получи ответни любезности, а неговите нестабилни отношения с  лидера на Южна Корея  породиха опасения, че Вашингтон може да предприеме военни действия срещу Северна Корея без одобрението на Сеул.  Цялото му турне минава под сянката на едни от най-странните междудържавни отношения в света - една сюрреалистична размяна на заплахи за унищожение между  севернокорейския диктатор Ким Чен-ун  и Тръмп, който в някои случаи сипеше и похвали и предлагаше диалог.  Истинско чудо си е тогава, че въпреки непредсказуемостта на Тръмп и торпилирането от него на едно търговско споразумение от ерата на Обама, може да се окаже, че е налице повече приемственост, отколкото промяна, в азиатската политика на Вашингтон. \"Мисля, че предстоящото посещение май ще се окаже по-успешно, отколкото мнозина се опасяват или предричат\", отбеляза дългогодишният експерт по Азия Ралф Коса.  Ето някои от проблемите, с които Тръмп ще се сблъска при срещите си с азиатските лидери по време на турнето, започващо с пристигане в Япония в неделя.  Схватливо момче в Северна Корея За разлика от неотдавнашните си предшественици, Тръмп няма да посети южнокорейската страна на демилитаризираната зона край границата със  Северна Корея . Враждата му с управника на Севера обаче хвърля сянка над цялото му турне. В разгара на севернокорейските ядрени и ракетни опити и на естествената размяна на враждебна риторика, Тръмп сменяше тона, редувайки заплахи да засипе \"с огън и жупел\" Северна Корея, с комплименти, наричайки Ким \"доста схватливо момче\" и казвайки, че за него ще бъде чест да разговарят \"при подходящи обстоятелства\".  Тези изблици на Тръмп предизвикват както смут, тъй и страх от война, особено в Япония и Южна Корея. Така и не става ясно колко сериозно трябва да бъдат приемани тези декларации, които нямат вид на официални политически заявления.  Северна Корея  обвини Тръмп, че открито провежда \"луда стратегия\". В коментар в четвъртък държавният вестник в Пхенян писа, че американският президент смята тази стратегия като мощно средство за налагане на своята политика \"Америка на първо място\".  Тръмп обича да казва, че меката политика на неговия предшественик Барак Обама е позволила на Северна Корея да достигне до ръба на опасен арсенал от ядрени ракети, които могат да нанесат удар по градове в континенталната територия на САЩ.  Въпреки критиките си Тръмп все още не е предложил свой подход, различен от този на Обама, каза пред американски конгресмени през юли Брус Клингнър, експерт по Северна Корея от консервативния вашингтонски мозъчен тръст \"Херитидж фаундейшън\". Според него политиката на \"максимален натиск\", обявена от Тръмп, е неясна и изпраща противоречиви сигнали за това дали Вашингтон ще следва линия на дипломация или на война, за да се справи с Пхенян.  Унижение в Южна Корея  Връзките на Тръмп с либералния президент на Южна Корея Мун Дже-ин, предизвикват доста сериозно безпокойство в страната. Мун встъпи в длъжност през май с надежди за протягане на ръка към Пхенян. Поредицата севернокорейски ракетни и ядрени опити обаче го принудиха да възприеме по-твърда линия.  Макар че направи всичко възможно да демонстрира координация с Тръмп, напрежението между двамата съюзници е очевидно.Тръмп намекна, че Сеул трябва да плати цялата цена на американската противоракетна система, инсталирана на Юг, която мнозина там дори не желаят. Той също така заплаши да прекрати трудно постигнатото споразумение за свободна търговия между САЩ и Южна Корея, което предишните американски президенти представяха като опора на съюза им.  На фона на дуела със заплахи между Тръмп и Ким Чен-ун, Мун на няколко пъти настоятелно напомни, че САЩ не могат да предприемат военни действия без съгласието на Сеул.  Южнокорейците отдавна се опасяват да не бъдат изтласкани настрани от усилията за справяне със Севера. Този страх стана толкова натрапчив, че дори си има и име: \"Подминаване на Корея\". Показателно в тази връзка е заглавието на една неотдавнашна статия във всекидневника \"Донг-А Илбо\": \"Ако Мун стане приятел на Тръмп, Подминаването на Корея ще изчезне\".  Налице също е и известно недоволство от това, че Тръмп ще прекара повече време както в Китай, така и в Япония, отколкото в Южна Корея по време на турнето си. Южнокорейският опозиционен политик Ан Чол-сук неотдавна изрази разочарование от това, че Тръмп \"ще остане само за кратко в Южна Корея - страната, пряко въвлечена в проблема на Корейския полуостров, погълнал вниманието на света. От това остава наистина лош привкус - нашата страна е унижена\".  Кралят на Китай По време на президентската си кампания Тръмп спечели овации с нападките си срещу Китай, че крадял  работни места от американците  и не използвал влиянието си, за да възпре ядрените амбиции на своя съюзник Северна Корея. Като президент обаче Тръмп се умилква на китайския лидер  Си Цзинпин , наричайки го \"много добър човек\" и дори \"крал на Китай\".  Действията на Тръмп в известен смисъл са благоприятни за управляващата Китайска компартия, смята експертът по Азия Робърт Дюжарик. Той озадачи мнозина в света относно намеренията на Вашингтон, обявявайки се срещу институции, които служат на американските интереси и накърняват тези на Китай. Тръмп например изтегли САЩ от Транстихоокеанското партньорство - търговско споразумение, което Обама договори с 11 крайбрежни на Тихия океан страни, замислено отчасти като противодействие на Китай.  По време на обиколката си Тръмп може да притисне Китай относно търговските бариери и за по-успешно прилагане на санкциите, въведени от ООН срещу Северна Корея. Той обаче може да разчита на кралско посрещане в Пекин, включително и на ласкателно отразяване от медиите и на бляскави церемонии, които ще имат за цел да му демонстрират китайската мощ.  Влияние в Япония Японският премиер Шиндзо Абе може би е азиатският лидер, който е най-уверен в стабилността на отношенията си с Тръмп. Той бе един от първите, поздравили Тръмп с избирането му за президент, с явното желание да установи \"топла връзка\" с най-важния съюзник на Токио. Тръмп от своя страна повдигна въпрос, който е важен за Абе: предишните отвличания на японски граждани от Северна Корея.  Има известно безпокойство в Токио относно резките изказвания на Тръмп за търговията, и заради евентуални военни действия на САЩ срещу Северна Корея, които могат да застрашат Япония. Абе обаче избягва да се конфронтира с Тръмп, най-малкото публично.  Програмата за посещението на Тръмп, включваща игра на голф, частни банкети и аудиенция при императора, \"има за цел не само да даде явни свидетелства за тясното партньорство, но също и да бъдат избегнати всякакви неудобни въпроси, като търговията например\", писа неотдавна Даниъл Снайдър - експерт по Източна Азия в Станфордския университет.  \"Главните съветници (на Абе) твърдят, че имат влияние върху Тръмп, за което други съюзници на САЩ им завиждат, - каза Снайдър. - Тази близост обаче се дължи на факта, че Абе съзнателно и по всякакъв начин избягва да поставя под въпрос политиката на Тръмп. Няма ли да изчезне неговото влияние в момента, когато той възрази на Тръмп?\". /БТА", "date": "2017.11.04", "title": "Азия посреща Тръмп като разрушителен тайфун"}
{"url": "http://www.dnevnik.bg/sviat/2017/11/04/3071567_suzdateliat_na_znameto_na_makedoniia_ia_obiavi_za/", "text": "Редица македонски медии реагираха гневно на видео, в което създателят на знамето на страната и член на управляващите социалдемократи определя Македония като \"буквално измислена\" в рамките на Югославия. Мирослав Гърчев, член на съвета за култура към СДСМ и ръководител на група, анализираща проекта  \"Скопие 2014\" , е снимал видеото още миналата година, а в Интернет е качено на 4 октомври като част от проекта \"Музей на Югославия\" между интелектуалци от страните, които някога са били субекти на Югославия. Електронното издание МКД и други публикации обаче, забелязали съдържанието му (формално обръщението е за отношението към югославското наследство), го публикуваха, акцентирайки върху \"измисления\" характер на страната. Изявата му - на сръбски език с англоезични субтитри провокира гневни коментари и в социалните мрежи - както за унижаването на македонската нация, така и заради коментарите му за \"Скопие 2014\", тъй като той смята, че част от сградите и паметниците в сърцето на македонската столица трябва да бъдат съборени заради редица нередности. Гърчев говори за \"погрешната представа,\" че с нови символи трябва да се прекъсне връзката с югославското наследство, както според него се прави през последните 15 години и в резултат югославската памет се оказва \"забранена\". Югоносталгията не се позволява и се комбинира с \"неисторически\" реакционна вредна теза, че всичко в Югославия е свързано само с комунизма. В резултат се наблюдава процес на \"пропадане и унищожаване на всичко свещено от времето, когато сме имали напълно случайната историческа радост да живеем в Югославия.\" \"Връщаме се към предрождения период на Македония. Преди македонската държава да бъде буквално измислена и основана в контекста на Югославия след втората световна война. В нея за пръв път са емапципирани и македонската нация, и македонската култура, македонски език, всички македонски символи, всички артистични постижения,\" каза Гърчев. \"Днес всичко това е забранено. Днес сме на нивото на нация, която следва ужасен, назадничав процес на самоунищожение. Вървим към предродилния период на Македония, във времето около Първата световна война, когато всякакви банди вилнеят по тази земя. Хора, имали собствени идеи за това кой, какво и защо трябва да живее тук. Тогава никой не е мечтал, че по време на Югославската федерация ще се роди нова култура в истинския смисъл на думата, нов освободен и еманципиран народ, успял за 45 години за постигне пълната си дефиниция в историята, науката и културата.\" Всичко постигнато обаче е \"болезнено противоположно на всичко, което виждам в заобикалящия ме свят и реалността днес,\" казва Гърчев.", "date": "2017.11.04", "title": "Създателят на знамето на Македония я обяви за \"измислена държава\" (видео)"}
{"url": "http://www.dnevnik.bg/photos/2017/11/04/3071800_razhodki_zad_kulisite_sreshti_s_ljubimi_aktyori_i_nad/", "text": "Разходки зад кулисите на Народния театър и Националната опера, срещи с любими актьори и над 200 представления очакват жителите на 13 български града, включили се в Нощта на театрите днес и утре. Деветото издание на международната платформа среща гражданите с изкуството в София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Смолян, Симитли и Димитровград. В Народния театър част от сценографията на \"Синята птица\", дело на художника Никола Тороманов, ще посреща зрителите още на входа. От 11 ч. любими актьори от първата сцена ще се превърнат в гидове на любопитните да разгледат сградата и чуят нейната история. Дарин Ангелов, Деян Ангелов, Теодора Духовникова, Биляна Петринска и други ще разходят 16 групи (всяка с лимит от 10-15 човека) зад кулисите. Входът за това събитие е свободен, но се изисква предварително записване. Два нови и две вече класически заглавия от афиша ще могат да видят зрителите в двата дни: \"Последното изкушение на Христос\" на Веселка Кунчева и \"Козата, или коя е Силвия\" на Явор Гърдев на 4 ноември и \"Мнимият Болен\" на Владлен Александров и \"Контрабасът\" на Пламен Марков на следващия ден. Освен това всеки, посетил обиколките или поне едно от представленията ще има възможност да купуват билети на цена от 10 лв до края на ноември (отстъпката не се отнася до премиерните представления). Операта за поредна година също предлага две разходки зад кулисите от 13 до 17 часа. Вечерта на 4 и 5 ноември пък са премиерните представления на новия спектакъл \"Кармен\" на Пламен Карталов с Надя Кръстева в главната роля и Костадин Андреев като Дон Хосе. Експедиции зад кулисите предлага и Драматичният театър в Пловдив. Сред акцентите под тепетата е и прожекцията на британския Национален театър на \"Ничия земя\", постановка на текста на Харолд Пинтър с участието на големите актьори сър Иън Маккелън и Патрик Стюарт. Пълната програма на Нощта на театрите по часове, градове и места, може да бъде разгледана на сайта на инициативата.", "date": "2017.11.04", "title": "Разходки зад кулисите, срещи с любими актьори и над 200 представления в Нощта на театрите днес и утре"}
{"url": "http://www.dnevnik.bg/sviat/2017/11/04/3071930_sasht_nanesoha_purvi_udar_sreshtu_pozicii_na_isliamska/", "text": "САЩ обявиха, че са нанесли два въздушни удара срещу групировката \"Ислямска държава\" в Сомалия. Това е първата им операция срещу организацията в тази страна, предаде \"Франс прес\", цитирана от БТА. Ударите са били координирани с правителството на Сомалия. Безпилотните самолети, които са извършили атаката, са улучили мишените си, а в зоната на ударите не е имало цивилни. През март президентът Доналд Тръмп разреши на Пентагона да води антитерористични операции по суша или въздух в Сомалия в помощ на местните власти. САЩ са дислоцирали 400 войници в Сомалия, които се занимават с обучение на сомалийските войски и с логистична подкрепа.", "date": "2017.11.04", "title": "САЩ нанесоха първи удар срещу позиции на \"Ислямска държава\" в Сомалия"}
{"url": "http://www.dnevnik.bg/sport/2017/11/04/3071869_snimka_na_denia_visoko_v_nebeto_sus_skite/", "text": "Скиор е скочил на глетчера Щубайер в Мутерберг, Австрия.", "date": "2017.11.04", "title": "Снимка на деня: Високо в небето... със ските"}
{"url": "http://www.dnevnik.bg/sviat/2017/11/04/3071932_tuitur_vze_merki_za_da_ne_se_povtori_sluchaia_s/", "text": "Социалната мрежа \"Туитър\" обяви, че е въвела защитни мерки, след като неин служител за кратко  деактивира акаунта на президента на САЩ Доналд Тръмп , предаде \"Франс прес\", цитирана от БТА. От компанията уточняват, че целта е да се избегне повторение на случилото се. От \"Туитър\" уточняват, че приемат станалото насериозно. Около 19.00 ч. местно време (23.00 ч. по Гринуич) в четвъртък посетителите на страницата @realDonaldTrump биваха посрещнати от съобщението: \"Съжаляваме, тази страница не съществува.\" Според Туитър прекъсването на достъпа е продължило 11 минути. Отначало социалната мрежа заяви, че акаунтът на Тръмп е бил деактивиран поради човешка грешка. Впоследствие тя се поправи и каза, че действието е извършено нарочно от неназован служител в последния му работен ден в компанията. Личната страница на Тръмп @realDonaldTrump е предпочитаното средство за комуникация на американския президент и има над 41.7 милиона абонати. Тръмп има и официална страница @POTUS с над 20.9 милиона абонати, но я ползва рядко.", "date": "2017.11.04", "title": "\"Туитър\" взе мерки, за да не се повтори случая с акаунта на Тръмп"}
{"url": "http://www.dnevnik.bg/analizi/2017/11/04/3071745_oktomvriiskata_revoljuciia_e_izgubeniiat_akt_za/", "text": "Стогодишнината от руската революция не е голяма работа в съвременна Русия. Усещането е като за съвсем ясен стар празник или юбилей на книга, известен само на посветените. Вече не е историческо събитие, формирало мита за основаването на нацията. В понеделник, едва дни преди 7 ноември, знаковата дата, президентът Владимир Путин откри Стената на скръбта - паметник на жертвите на същата държава, която става на сто години след седмица. \"Ние и нашите последователи трябва да помним трагедията на репресиите и причините за тях,\" каза Путин по време на церемония, излъчвана по телевизията и показвана като най-важната новина. \"Но това не означава, че ние трябва ад искаме отмъщение. Никой не може да си позволи да подтикне обществото към опасната линия на конфронтация.\" Това е класическо поведение за Путин. Той никога не е казвал, че одобрява репресиите, но никога не е стигал докрай и в осъждането на извършителите на тези престъпления. Сталин е \"продукт на своето време\", Путин каза наскоро на Оливър Стоун. \"Струва ми се, че  прекалената демонизация на Сталин  е едно от средствата за атакуване на Съветския съюз и Русия,\" каза Путин. \"За да се покаже, че днешна Русия носи някакви родилни белези на сталинизма. Всички ние имаме някакви родилни белези - и какво от това. Русия се е променила из основи.\" Съвременна Русия е правоприемник на Съветския съюз и въпреки това страни от тази рождена дата. Русия официално, а сега и символично, признава престъпленията на съветското правителство, но тайната ѝ полиция, в чиито редици са работили повечето им извършители, с гордост проследява историята си до ранните дни на революцията от 1917 г. Президентът Путин призовава съотечествениците си да помнят трагедиите от миналото, но ги предупреждава да не демонизират човека, причинил самите трагедии. Да се изгради паметникът на жертвите на държавните репресии, е \"знак на морална зрялост,\"  казва  Сергей Караганов, декан на Училището за световна икономика и политика към Висшето училище по икономика за прокремълския вестник \"Известия\". \"Човек, който не е погребал родителите си, не може да продължи живота си,\" обяснява загадъчно Караганов. \"Това е по-дълбокото значение на паметника... Изграждането му показва не просто зрелостта на едно общество, но също и тихото и гордо осъзнаване на миналото.\" Малка група политически активисти и дисиденти от съветско време  определиха  откриването на паметника като случващо се \"в неподходящия момент\" и \"цитично\", тъй като по думите им политическите репресии в Русия не намаляват, а нарастват. По-голямата част от дейностите, свързани с годишнината, независими от правителството, се случиха ден по-рано пред друг паметник, Соловецкия камък - издигнат преди 25 години срещу централата на Федералната служба за сигурност (ФСБ). Събитието, по инициатива на активистката група \"Мемориал\", е годишно събиране, на което хората  изреждат  имената на убитите при чистките и неправомерните екзекуции. Приемственост Кремъл сега може да отнеме на критиците си възможността за морално превъзходство, която носи поклонът пред хората, загинали заради Съветския съюз: ето и паметник, самият Путин застана зад него. С поредица от внимателно премерени ходове Путин изгради светоглед за историята, който би трябвало да е балансиран, но е и объркващ. Днешна Русия изглежда свързана както със съветското, така и с имперското си минало, но само с тези пластове от миналото, които е избрала да припознае. Много от официалните институции на Русия тихо разпростряха \"родословието\" си до структурите на Руската империя, които спряха да съществуват с Болшевишката революция.  и търговията казва, че е  създадено  през 1905 г., когато цар Николай Втори подписва документа за появата му и той се превръща в закон. Руското   започва историята си с  начална дата  през 1802 г., когато по време на Цар Александър Първи е създадено първото министерство на военната пехота.   проследява корените си дори до по-ранен момент: 1718 г., когато Петър Велики назначава първия си полицейски началник, Антон Девие. Рекордьорът обаче е Външното министердство, което може да проследи първообраза си до момента, когато през 860 г. Киевска Рус сключва първия си мирен договор с Византийската империя. Това е моментът, в който Рус получава международно признание. Интересно изключение, освен случаите, които не е било възможно дасъществуват преди 1917 г., е Федералната служба за сигурност (ФСБ). Доколкото други части на руската държава са проследили имперските си корени, ФСБ лесно би могло да се свърже с Тайната канцелария на Петър Велики или с тази на Николай Първи, чийто Треди отдел е политическата полиция на своето време. ФСБ обаче решава да не го прави. Разбира се, не става дума за правни документи, но примерите за бюрократична креативност, одобрени на най-високо управленско ниво в съответните министерства. Те правдиво отразяват образа, който руската държава има за себе си: селективния начин, по който управлява приемствеността си. Скъсани връзки В правно отношение Русия не е свързана с руската държава отпреди 1917 г. Съветската страна скъсва връзките си с предходното образувание и обявява повечето договори и споразумения, подписани от Руската империя, за нищожни. Съветският съюз обаче подбира договорите и международното право, които смята за полезни, и ги запазва, за да изгради основата на сътрудничестното си със Запада. Много е казано дотук за начина, по който Кремъл пренебрегва революцията, защото смята датата за заредена с много напрежение: управниците не искат революция, затова и не биха искали поданиците им да празнуват подобно нещо. Действителността е по-сложна. Руските институции са наследство от съветските. Градовете и къщите са изцяло изградени по съветско време. И все пак родословието, което подхранват елитите, е свързано с имперска Русия. Революцията е актът за раждане на съвременна Русия, но на Русия не ѝ харесва какво пише в него. Излагането на показ на революцията би разкрило скромното начало на сегашната държава. Семейната памет не оцелява, защото разказването на семейни истории не е безопасно по съветско време. Затова хората са заровили спомените си. Сега се преструват, че внезапно са си спомнили всичко. За мен би било честно да се припомни произходът на руската държава. Преструвайки се, че е империя, каквато не е, Русия само разширява пропастта между сегашната си същност и идеала, на който изглежда се възхищава.", "date": "2017.11.04", "title": "Октомврийската революция e изгубеният акт за раждане на руската държава"}
{"url": "http://www.dnevnik.bg/razvlechenie/2017/11/04/3071933_netfliks_obiavi_che_prekratiava_otnosheniiata_si_s/", "text": "Нетфликс\" обяви, че прекратява отношенията си с актьора Кевин Спейси за сериала \"Къща от карти\" след отправените към него обвинения за сексуални посегателства, предадоха \"Франс прес\" и \"Асошиейтед прес\", цитирани от БТА. Компанията съобщи, че повече няма да участва във финансирането на продукцията, ако Спейси продължи да играе в него. От \"Нетфликс\" уточняват, че ще продължат да работят с продуцентската къща Ем Ар Си, която е съпродуцент на сериала, за да се прецени дали той може да бъде завършен без Спейси. Компанията, предлагаща стрийминг услуги, отказва да разпространява филма \"Гор\", в който Кевин Спейси е съпродуцент и играе ролята на писателя Гор Видал. Филмът в момента е в постпродукция и се очакваше да излезе догодина. Във вторник  \"Нетфликс\" вече обяви, че замразява работата по шестия и последен сезон на \"Къща от карти\" . От началото на седмицата зачестиха обвиненията срещу Кевин Спейси за сексуален тормоз или сексуални нападения както в САЩ, така и във Великобритания. Някои от тези обвинения са за случаи отпреди десетилетия, като едно от тях е за опит за изнасилване на 15-годишен младеж. За момента Спейси не е арестуван и не са му повдигнати обвинения. Той пък обяви,  че ще се подложи на лечение .", "date": "2017.11.04", "title": "\"Нетфликс\" обяви, че прекратява отношенията си с Кевин Спейси"}
{"url": "http://www.dnevnik.bg/razvlechenie/2017/11/04/3071949_policiiata_v_nju_iork_gotvi_arest_na_producenta_harvi/", "text": "Полицията на Ню Йорк съобщи, че събира доказателства за евентуален арест на холивудския продуцент Харви Уайнстийн, след като прецени, че жалбата на актриса срещу него за изнасилване е заслужаваща внимание, предадоха \"Асошиейтед прес\" и \"Ройтерс\", цитирани от БТА. Говорителят на полицията Робърт Бойс заяви, че следователи са разговаряли с актрисата Пас де ла Уерта, която публично обвини Уайнстийн, че я е изнасилил в апартамента й два пъти през 2010 година. Бойс заяви, че следователите са преценили, че разказът на актрисата от сериала \"Престъпна империя\" дава повод за започване на разследване. Де ла Уерта се е свързала с полицията на 26 октомври. По-рано актрисата разказа за Си Би Ес, че първото изнасилване е станало през октомври 2010 г., когато Уайнстийн я закарал до дома й след парти. Той настоял да се качи в апартамента й за едно питие и я изнасилил. Вторият случай бил през декември 2010 г., когато Уайнстийн дошъл да я посети, а тя била употребила алкохол и не била в състояние да даде съгласие за секс. \"Ако този човек беше все още в Ню Йорк и станалото бе неотдавна, щяхме незабавно да го арестуваме. Без никакво съмнение. Тук обаче говорим за деяния отпреди 7 години и първо трябва да съберем доказателства\", заяви Бойс. Той уточни, че тъй като Уайнстийн се намира в друг щат, полицията на Ню Йорк ще има нужда от съдебна заповед за арест. Над 50 жени са заявили, че продуцентът ги е подлагал на сексуален тормоз или сексуално нападение през последните три десетилетия. Той бе уволнен от продуцентската си компания и  изключен от организацията, която присъжда наградите \"Оскар\" .", "date": "2017.11.04", "title": "Полицията в Ню Йорк готви арест на продуцента Харви Уайнстийн"}
{"url": "http://www.dnevnik.bg/bulgaria/2017/11/04/3071803_lukovmarsh_shte_bude_zabranen_i_prez_2018_g_za/", "text": "Както всяка година и за следваща столичният кмет Йорданка Фандъкова е забранила провеждането на шествието \"Луковмарш\". Това се разбира от писмен отговор на вътрешния министър Валентин Радев във връзка с мерките на МВР да не допуска провеждането на шествието по време на председателството на България на Съвета на ЕС. В отговора се посочва, че тази година Столичната община не е съгласувала провеждане на траурно факелно шествие, а само поднасяне на венци на ул. \"Тракия\" 1. Забраната бе наложена заради информация от полицията, че чужди граждани, участващи в пронацистки групировки, ще се присъединят към марша. Забраната за 2018 г. е аргументирана с европредседателството на страната, по време на което чуждите делегации ще напълнят столицата. Основните срещи ще се провеждат на места в централната градска част на София, а маршрутите на придвижване на делегациите съвпада със заявяваните през годините маршрути на шествието, както и хотелите, където ще се настанят чуждите гости са в този район. По тази причина СДВР е изготвило и изпратило становище до Столичната община с мнение, че мероприятието, включващо шествие и полагане на венци на ул. \"Тракия\" 1 следва да бъде забранено. Този път не само СДВР, но и НСО е дала отрицателно становище за провеждане на шествието. Друг аргумент е, че с оглед на усложнената международна обстановка, вследствие притока на мигранти и терористичните атаки в Европа и възникналите ксенофобски прояви в различни части на света, както и заради предполагаемото участие на хора с националистически убеждения, мероприятието следва да бъде определено като такова с висока степен на обществена опасност. Освен това през миналата година в шествието са се включили и крайни националисти от Германия, Швеция, Унгария, Полша, които са носили ножове, палки, спрейове, т.е. забранени предмети при участие в обществено мероприятие. Отделно е имало и доста пияни хора, което е принудило полицията да засили охраната на и без това забраненото шествие. Иначе още на 8 септември в Столичната община е постъпило заявление за провеждане на \"Луковмарш\" на 17 февруари 2018 г. То е подадено от Българския народен съюз - Еделвайс, обяснява Радев в отговора си. Искането е за факелно траурно шествие в памет на ген. Христо Луков, което да се проведе от от 17 до 21 ч., като премине от площада пред храм \"Света Неделя\", площад \"Независимост\", бул. \"Цар Освободител\", ул. \"Г. Раковски\", ул. \"Оборище\" до паметника на Незнайния войн, където да бъдат поднесени цветя. Крайната цел на шествието е ул. \"Тракия\" 1, дома, в който е живял Христо Луков. През 2017 г., когато за пореден път в София се проведе \"Луковмарш\", се включиха около 600 души . Първият Луковмарш се провежда през 2003 година. Той е в памет на  Христо Луков , който е бил министър на войната между 1935 и 1938 година. Шествието се провежда през февруари, тъй като Луков е убит на 13 февруари от бойна група на БКП. Той е създател на Съюза на българските национални легиони, която е считана за националистическа организация.", "date": "2017.11.04", "title": "Луковмарш ще бъде забранен и през 2018 г. за европредседателството"}
{"url": "http://www.dnevnik.bg/citat_na_deniia/2017/11/04/3071978_citat_na_denia_na_kongresa_ninova_napravi/", "text": ". С тези думи лидерът на конфедерацията на труда \"Подкрепа\" Димитър Манолов коментира по \"Нова телевизия\" действията на БСП от последните дни. В същото студио социалният антрополог Харалан Александров допълни, че много му е харесала метафората за строевата подготовка. \"Има едва хубава стара песен \"Партизанин за бой се стяга\". Това е сега ситуацията в БСП и в момента, в който започнат да маршируват в крак, ще видим колко са ефективни. Аз лично дълбоко се съмнявам, че ще постигнат революционните си цели\", допълни той.", "date": "2017.11.04", "title": "Цитат на деня: На Конгреса Нинова направи впечатляваща строева подготовка"}
{"url": "http://www.dnevnik.bg/sviat/2017/11/04/3071987_rusiia_osudi_sankciite_na_kanada_sreshtu_neini/", "text": "Русия осъди санкциите, наложени вчера от Канада на 30 нейни граждани, и обеща ответни мерки, предаде \"Франс прес\", цитирана от БТА. Канадското правителство обяви, че замразява авоарите и забранява достъп в страната на общо 52-ма граждани на Венецуела, Русия и Южен Судан, които обвинява в корупция или нарушения на човешките права. Тридесет руски висши чиновници са обект на санкции във връзка с \"актове на мащабна корупция около данъчните измами за 230 милиона долара, разкрити през 2008 г. от Сергей Магнитски\", руски юрист, починал през 2009 г. в затвора. \"Трябва да отвърнем със сходни санкции\", реагира късно снощи в комюнике руското външно министерство. \"Ако нашите канадски партньори искат да си играем на санкции, ще бъдем принудени да отговорим\", посочи ведомството. Министерството уточни, че е решило да забрани достъп в Русия на голям броя канадски граждани, говорейки за десетки, но без да назове имена.", "date": "2017.11.04", "title": "Русия осъди санкциите на Канада срещу нейни граждани и обеща ответни мерки"}
{"url": "http://www.dnevnik.bg/sport/2017/11/04/3072011_lebron_djeims_vkara_57_tochki_za_pobeda_na_klivland/", "text": "Звездата на \"Кливланд кавалиърс\"  Леброн Джеймс  поведе отбора си за победа срещу \"Вашингтон уизърдс\" със 130:122 в \"Кепитъл уан арена\" в столицата. Крилото вкара рекордните за сезона 57 точки, което е негово второ най-добро постижение в кариерата. Джеймс реализира 61 точки срещу \"Шарлът хорнетс\" на 3 март 2014 г. Това обаче се оказа рекорд на франчайза на \"Кливланд\" за най-много точки от един играч в дадена среща. Крилото на \"кавалерите\" беше близо до трипъл-дабъл, след като взе 11 борби и даде седем асистенции на съотборниците си. Освен него силно се представи Дерик Роуз, който завърши с 20 точки. За \"вълшебниците\" от столицата най-силно игра Брадли Бийл, вкарал 36 точки. Плеймейкърът Джон Уол завърши с дабъл-дабъл – 13 точки и 15 асистенции. Победата сложи край на  серията от четири поредни загуби  на \"кавалиърс\". Тимът започна слабо новия сезон, а само силните изяви на Джеймс понякога не са достатъчни. Този път тимът от Кливланд не изпусна водачеството нито за миг, поведе с шест точки след първата четвърт, а преди почивката увеличи аванса си с още две. \"Кавалерите\" отстъпиха единствено в последната четвърт, но разликата беше прекалено голяма, за да могат домакините да я стопят. \"Никога не съм се чувствал по-добре. Това беше един много силен мач за целия отбор и вярвам, че отговорихме подобаващо на критиките след няколкото слаби мача, които изиграхме\", каза след двубоя Джеймс. В друг от интересните мачове от петъчната програма \"Бостън селтикс\" победи със 101:94 \"Оклахома сити тъндър\". \"Келтите\" увеличиха победната си серия на седем поредни мача след много силни изяви на Кайри Ървинг. Гардът вкара 22 от 25-те си точки през второто полувреме, а центърът Ал Хорфърд се отчете с 20. След много слабо първо полувреме, в което гостите изоставаха с 18 точки, \"келтите\" някак успяха да наваксат. Те взеха третата четвърт с 30:16, а в последните 12 минути бяха още по-силни – 34:23. Звездите на \"гръмотевиците\" завършиха с дабъл-дабъл, но това не стигна за тима да избегне загубата. Пол Джордж вкара 25 точки и овладя 10 борби, Ръсел Уестбрук завърши с 19 точки и 11 асистенции, а Кармело Антъни се отчете с 10 точки и 14 борби. Въпреки това през второто полувреме \"Оклахома сити\" рухна. Тимът е едва на 10-о място в Западната конференция с четири победи и четири загуби. В Североизточната дивизия, \"гръмотевиците\" заемат последната позиция. \"Хюстън рокетс\" прекъсна серия от седем години без победа като гост на \"Атланта хоукс\" след 119:104. Най-полезен за \"ракетите\" очаквано беше Джеймс Хардън, който реализира дабъл-дабъл – 29 точки и 11 асистенции.", "date": "2017.11.04", "title": "Леброн Джеймс вкара 57 точки за победа на \"Кливланд\""}
{"url": "http://www.dnevnik.bg/sviat/2017/11/04/3071790_fotogaleriia_60_tona_ljuto_kiselo_zele_v_centura_na/", "text": "Лют сос, чесън, джинджифил, морски дарове и ферментирало зеле - това са съставките на обичаното от корейците ястие \"кимчи\". 60 тона от него бяха приготвени на първия ден на Фестивала на кимчито в Сеул, пише агенция \"Ройтерс\".", "date": "2017.11.04", "title": "Фотогалерия: 60 тона люто кисело зеле в центъра на Сеул"}
{"url": "http://www.dnevnik.bg/sport/2017/11/04/3072016_shte_sum_gotov_za_mach_s_djoshua_do_sledvashtoto_liato/", "text": "Тайсън Фюри е развълнуван от възможността да се бие със световния шампион в тежка категория  Антъни Джошуа . След като промотърът на носителя на поясите на IBF, IBO и WBA Еди Хърн, британецът обясни, че това ще бъде най-великият мач в историята. Фюри сравни себе си с Мохамед Али и добави, че  ще се завърне победно на ринга , за да детронира световния шампион. Той все още изчаква решение на Британската антидопингова агенция (UKAD), но вярва, че ще е готов до следващото лято. \"Две години не съм се качвал на ринга. Дебел съм като прасе, космат като животно, но все още съм гладен като лъв. Имах две години, за да осмисля много неща, но съм амбициран да се върна и да бия всеки, който ми се изпречи\", каза Фюри. Британецът, който през 2015 г. нанесе първа загуба на Владимир Кличко от повече от 10 години и спечели титлите на IBF, IBO, WBO и WBA, не се е бил от тогава. Реваншът с украинеца беше отлаган на два пъти, а по-късно Фюри беше хванат с кокаин. \"Имам нужда от доста тренировки, но не съм на 40 години, нали? Все още съм само на 29 и имам доста години пред себе си в бокса. Щастлив съм и се вълнувам от подобна възможност. Мисля, че до лятото ще съм във форма. Февруари или март е прекалено рано. Нуждая се от няколко слънчеви бани, подстригване и бръснар и ще се върна към нормалния си външен вид\", каза в шеговит стил Фюри. Подобно на Джошуа той няма загуба на професионалния ринг. Световният шампион е с 20 победи, всички с нокаут, а Фюри има 25 успеха, от които 18 са с нокаут.", "date": "2017.11.04", "title": "Ще съм готов за мач с Джошуа до следващото лято, закани се Тайсън Фюри"}
{"url": "http://www.dnevnik.bg/skorost/2017/11/04/3072086_dva_meseca_sled_puskane_na_uchastuk_ot_dondukov_se/", "text": "Точно два месеца след като беше отворена за движение отсечката от столичния булевард \"Дондуков\" между улиците \"Бачо Киро\" и \"Будапеща\" е започнало пренареждане на паветата, съобщи Би Ти Ви и \"Нова телевизия\". Причината е, че основата не е била добре подготвена и каменните блокчета са се разместили. От общината искаха при ремонта на бул. \"Дондуков\" паветата да бъдат заменени с асфалт. От  министерството на културата обаче не позволиха  с аргумента, че те са декларирани като паметник на културата с предварителна категория \"местно значение\". Подмяна на настилката беше разрешена за участъка между между ул. \"Г.С Раковски\" и бул. \"Васил Левски\", ремонт който тече в момента и трябва да приключи до 20 ноември. Междувременно през седмицата  трима общински съветници поискаха  прекратяване на договора на строителната фирма \"Трейс груп холд\" за ремонта на булевард \"Княз Александър Дондуков\", заради некачественото му изпълнение. В началото на миналия месец управителят на общинската фирма \"Софинвест\", която упражнява строителния надзор на ремонта на бул. \"Княз Александър Дондуков\"  обяви, че \"няма по-гладък паваж в София\"  от този на \"Дондуков\".", "date": "2017.11.04", "title": "Два месеца след пускане на участък от \"Дондуков\" се наложи пренареждане на паветата"}
{"url": "http://www.dnevnik.bg/sport/2017/11/04/3072081_beroe_i_dunav_ne_se_pobediha_v_debjuta_na_malin_orachev/", "text": "Берое\" и \"Дунав\" не се победиха в мач от 15-ия кръг на Първа лига. Двубоят в Стара Загора завърши 1:1, по същия начин както и първата среща между двата тима в началото на сезона. Мачът беше дебют за новия треньор на \"Дунав\"  Малин Орачев , но тимът му не можа да прекъсне серията си без победа. Русенци не са печелили от 10 септември (3:0 срещу \"Витоша\"), вече в продължение на седем мача (три равенства и четири загуби). \"Имаме още много много да работим, но е важно, че се борихме на терена и си заслужихме точката. Тя ще ни донесе доста самочувствие в бъдеще. Искам да обърна внимание най-вече на защитата, да се подредим и след това вече да мислим за атаката\", каза новият треньор на \"Дунав\". След слабо първо полувреме, в което не отправи нито един точен удар към вратата на гостите, \"Берое\" все пак поведе през втората част. Точен беше Мартин Камбуров, който засече подаване от фланга, изпреварвайки вратаря на \"Дунав\" Конов в 50-ата минута. Малко по-рано негов гол беше отмненен заради засада. Камбуров отбеляза своя 193 гол в българския елит и вече е на едно попадение от третия във вечната ранглиста на Първа лига Динко Дерменджиев. Девет минути след попадението на ветерана, \"Дунав\" изравни чрез Мирослав Будинов. Карагарен изскочи зад защитата, ударът му срещна и двата странични стълба, а при добавката Будинов реализира – 1:1. \"Очаквах гостите да са агресивни, защото след треньорска смяна винаги има импулс. Нашите футболисти бяха подготвени как да реагират. Мога да кажа, че някои играчи един ден като напуснат \"Берое\" ще осъзнаят в какъв отбор са били. Някои от тях не заслужават да са тук. Недопустимо е да правим такива грешки и вече ще подходим по различен начин\", каза след двубоя треньорът на \"Берое\"  Александър Томаш . В ранния мач от програмата \"Етър\" победи  \"Витоша\" (Бистрица)  с 2:0 на стадион \"Ивайло\". Виолетовите спечелиха за първи път от 20 август насам и прекъснаха серия от осем мача без успех. След слабите мачове в последно време треньорът Станислав Генчев взе мерки и извади трима от основните си играчи от състава – Иван Стоянов, Йордан Апостолов и Георги Сърмов, а ходът му сработи. Още в началото на мача \"Етър\" имаше претенции за дузпа за игра с ръка на Румен Гьонов. В 28-ата минута Александър Александров откри след хубав удар от въздуха. Повторенията обаче показаха, че играчът на \"Етър\" е бил в положение на засада. Това беше първи гол за универсалния футболист от сезон 2011-12, когато той играеше за \"Черно море\". След 146 двубоя в Първа лига или общо 2210 дни, Александров отново намери очертанията на вратата. \"Витоша\" не направи нищо преди почивката, а през втората част също нямаше сериозни положения, с които да избегне загубата. Вторият гол за \"Етър\" отбеляза Бадара в 71-ата минута. Тимът от Бистрица остава на дъното в Първа лига със само две точки от 15 мача. Новакът все още чака първата си победа.", "date": "2017.11.04", "title": "\"Берое\" и \"Дунав\" не се победиха в дебюта на Малин Орачев"}
{"url": "http://www.dnevnik.bg/sport/2017/11/04/3072091_srubski_kvalifikant_shte_igrae_na_finala_na_mastursa_v/", "text": "Сърбинът Филип Крайнович шокира Джон Иснър и се класира за финала на тенис турнира от сериите \"Мастърс 1000\" в Париж. Крайнович, който е 77-и в световната ранглиста се справи с американеца, който преди това отстрани  Григор Димитров  и  Хуан Мартин дел Потро . В третия си пореден маратонски мач, този път Иснър беше от губещата страна – 4:6, 7:6 (2), 6:7 (5). Крайнович се нуждаеше от 2.31 часа, за да победи №14 в света и да се класира за своя първи финал в системата на АТП. Той започна от квалификациите, но с много силни изяви във френската столица ще играе за титлата. Сърбинът отстрани последователно Юичи Сугита, Сам Куери и Никола Маю, преди да се класира на полуфинал без да играе след  контузията на Рафаел Надал . Иснър, който преди година игра финал в Париж, пропусна да се класира в мач за титлата за втори пореден път. Освен това американецът изгуби и шансове за участие на финалния \"Мастърс\" в Лондон между 12 и 19 ноември. Иснър се нуждаеше от титла в Париж, за да бъде сигурен за финалите. \"Не мога да повярвам какво се случва. Просто това е някакъв сън, ощипах се няколко пъти, за да съм сигурен, че не сънувам. Това със сигурност е най-хубавият ден в живота ми. Мачът беше много труден и изтощаващ, но може би имах леко предимство, че почивах един ден\", каза след двубоя Крайнович. Машината за асове Иснър и този път работеше безотказно и реализира общо 31 срещу 12 за съперника си. И двамата направиха по две двойни грешки, но в решителните моменти Крайнович беше на висота. Сърбинът не допусна нито един пробив, а за сметка на това проби съперника си в петия сет на първата част. В двата тайбрека, които се играха Крайнович и Иснър си разделиха надмощието, осигурено най-вече благодарение на грешки на другия в средата на частите. За първи път от 2012 г. квалификант се класира за финал на \"Мастърс 1000\". Предишният път отново беше в Париж, когато това направи  Йежи Янович . Вторият финалист ще бъде определен от двубоя между Жулиен Бенето и Джак Сок. При всички положения обаче спорът за титлата ще бъде между двама тенисисти извън Топ 20, което не се е случвало през този сезон в турнирите от \"Мастърс 1000\".", "date": "2017.11.04", "title": "Сръбски квалификант ще играе на финала на мастърса в Париж"}
{"url": "http://www.dnevnik.bg/citat_na_deniia/2017/11/04/3072097_citat_na_denia_ako_kaja_che_vmro_ima_po-golemi_zaslugi/", "text": "С тези думи днес министърът на отбраната Красимир Каракачанов коментира  скандала от вчерашния ден . \"От петимата видни граждани от Инициативния комитет в Кюстендил през 1943 г., които отиват при народния представител Димитър Пешев и го ангажират с петицията за спасяването на евреите, трима са членове на ВМРО\", разясни военният министър, който е и лидер на ВМРО. Каракачанов уточни, че спасението на българските евреи е дело на българския народ, защото българите винаги са били толерантни към другите. \"За разлика от много други държави, в които антисемитизмът е бил политика, в България той никога не е имал своите проявления\", посочи министърът.", "date": "2017.11.04", "title": "Цитат на деня: Ако кажа, че ВМРО има по-големи заслуги от Съветската армия за спасението на българските евреи, ще бъда прав"}
{"url": "http://www.dnevnik.bg/politika/2017/11/04/3072095_ninova_jiveem_v_dve_durjavi_-_na_upravliavashtite_i_na/", "text": "Живеем в две различни държави. В тази на управляващите, в която по думите им има спокойствие. В истинската - всеки месец хората са на улицата и протестират\". Това е заявила на среща с граждани в Разград председателят на БСП Корнелия Нинова, цитирана от партийния пресцентър. \"Според ГЕРБ те дават път на младите и можещите. Но в деня на будителите младите учени излязоха на протест за унизителните условия, в които работят. В паралелната държава на Борисов има сигурност, в истинската всеки месец полицаи, пожарникари са на протест, а пилоти отказват да летят\", каза Нинова. Тя добави, че в държавата на правителството пенсиите растат, а в истинската пенсионерите излязоха по площадите с мъката, че няма как да живеят с двеста лева. \"За ГЕРБ здравеопазването е приоритет, а в истинския живот болници фалират и лекарите са на улицата, защото не искат да бъдат пребивани, докато спасяват човешки живот. ГЕРБ всеки ден ни убеждават, че има икономически растеж, излишъци, стабилност и просперитет. Вие в област Разград усетихте ли ги- имате ли сигурност, по-лесно ли си плащате сметките? Ако ми кажете да, живеем по-добре, веднага си оттеглям думите, но ако кажете не, нека се хванем заедно и променим това\", каза Нинова. Според нея паралелната държава седи сита в кабинетите, а реалната е по площадите, на протестите, в домовете на хората. \"Вие сте силата, защото сте истински. Освободете се от страха и апатията си. Не е вярно, че нищо не може да се промени. Може. Просто го поискайте\", призова Нинова хората в Разград.", "date": "2017.11.04", "title": "Нинова: Живеем в две държави - на управляващите и на хората, които протестират"}
{"url": "http://www.dnevnik.bg/sport/2017/11/04/3072099_levski_se_vurna_v_troikata_sled_minimalna_pobeda_nad/", "text": "Левски\" сложи край на серията си от  два мача без победа , след като надви с минималното 1:0 \"Локомотив\" (Пловдив). Жорди Гомес в 38-ата минута отбеляза единственото попадение от пряк свободен удар, а сините играха повече от едно полувреме с човек по-малко. Победата можеше да бъде много по-изразителна, ако не бяха сериозните пропуски на Буш, Габриел Обертан и Кабрал след почивката. Двубоят завърши и доста спорно, след като в края съдията Николай Йорданов не даде чиста дузпа за гостите от Пловдив. За 11-и път през сезона \"Левски\" запази суха мрежа, а трите точки върнаха тима на трето място в класирането, изпреварвайки \"Ботев\". Двубоят беше дебют за новия терньор на \"Локомотив\"  Бруно Акрапович , който замени Войн Войнов. Треньорът на сините  Делио Роси  избра нова постройка, като тимът му започна в 4-4-2 със Серджиу Буш и Жерсон Кабрал на върха на атаката. Зад тях Жорди Гомес, Васил Панайотов, Роман Прохазка и Габриел Обертан бяха наредени в ромб. От самото начало на срещата \"Локомотив\" впечатли с добра подредба и активна преса в собствената си половина. Футболистите на Акрапович се стремяха да не оставят пространства на противника и да атакуват играчите на \"Левски\" в момента, в който получат топката. В първите 30 минути \"Левски\" трудно достигаше до опасни положения, след като Обертан беше пазен много добре, а \"Локомотив\" се ориентира отлично към това да насища центъра на терена. Единствено, когато се стигаше до контраатаки, сините \"хващаха\" противника си неподготвен. Така стана в 37-ата минута, когато Буш беше фаулиран от Пламен Крумов на около 25 метра от вратата на Диао. Жорди Гомес изпълни фаула и с прекрасен удар с левия крак прати топката точно под гредата – 1:0 за \"Левски\". Това беше и едва третия удар на сините през първата част. \"Локомотив\" опита да отговори, търсейки с дълги подавания Димо Бакалов, който дебнеше на ръба на засадата. При една такава ситуация в края на първото полувреме Бакалов се откъсна и беше фаулиран от Иван Горанов, за което бранителят на \"Левски\" получи червен картон. Изненадващо през второто полувреме \"Левски\" изглеждаше далеч по-добре с човек по-малко. Сините заиграха предимно в защита и предоставиха инициативата на своите гости, което им позволи да се групират добре и да действат на контраатака. На няколко пъти играчи в синьо излизаха на отлични позиции, но Обертан, Кабрал и Буш пропиляха шансове да удвоят аванса на тима си.  Най-чистото положение пропусна Буш, който в 72-ата минута опита да прехвърли Диао, но топката мина на сантиметри от целта. Малко по-късно румънецът се отчете и с нов пропуск, като би право в тялото на вратаря на \"Локомотив\". Четвърт час преди края \"Левски\" отново получи правото да изпълни фаул, на същата позиция, от която Гомес вкара, но този път ударът на испанеца беше спасен. Големият брой пропуснати положения можеше да изиграе лоша шега на \"Левски\", след като в края на мача \"Локомотив\" беше близо до изравняването. След пряк свободен удар се стигна до разбъркване в наказателното поле, а удар на Димо Бакалов срещна ръката на Ейолофсон. Гостите имаха сериозни претенции за дузпа, но те не бяха уважени. Един от съдиите зад вратите Ангел Ангелов имаше отлична видимост към ситуацията, но не сигнализира на главния арбитър Николай Йорданов.", "date": "2017.11.04", "title": "\"Левски\" се върна в тройката след минимална победа над \"Локомотив\" (Пловдив)"}
{"url": "http://www.dnevnik.bg/photos/2017/11/04/3072046_fotogaleriia_premierut_inspektira/", "text": "Премиерът Бойко Борисов беше днес на обиколка в Бургаско, като инспектира няколко строителни обекта и се запозна със свършеното след наводненията в района на 25 октомври. Като начало министър-председателят свика работно съвещание на кризисния щаб в община Бургас за ситуацията в районите, пострадали при последните проливни дъждове в страната.. Кметовете на Бургас и на Камено Димитър Николов и Жельо Вардунски му докладваха, че е създадена организация за ликвидиране на последиците. Изцяло ще бъде възстановена инфраструктурата в населените места, засегнати от наводнението, за което са нужни 4.3 млн. лв, научи още Борисов..", "date": "2017.11.04", "title": "Фотогалерия: Премиерът инспектира"}
{"url": "http://www.dnevnik.bg/sport/2017/11/04/3072105_psj_razgromi_anje_v_rekorden_mach_za_kavani/", "text": "ПСЖ записа десета победа от началото на сезона в  Лига 1  и продължава уверено да води в класирането на френския шампионат. Парижани разгромиха \"Анже\" с 5:0 като гост и вече имат 32 точки, със седем повече от действащия шампион \"Монако\", който е и с мач по-малко. Дори без контузения  Неймар , ПСЖ нямаше никакви проблеми и реши всичко още преди почивката, когато водеше с 3:0. Килиан Мбапе откри в петата минута след подаване на Данил Алвеш. Защитникът центрира от десния фланг към близката греда, а там с хубав удар от въздуха 18-годишният нападател преодоля Матийо Мишел. В 14-ата бразилецът направи втора асистенция този път за Юлиан Дракслер. Алвеш пусна хитър пас между трима играчи на \"Анже\" и германецът технично прехвърли вратаря на домакините. Половин час след началото на срщата резултатът стана класически след комбинация между Мбапе и Единсон Кавани. Това беше попадение №100 за уругваеца в Лига 1. Той е на пето място сред футболистите достигнали най-бързо до тази бройка попадения. Кавани го стори в 144-ия си мач за ПСЖ. Мбапе нахлу отдясно, технично с пета върна към Кавани, а силният шут на уругваеца нямаше как да бъде спасен. След почивката \"Анже\" опита да отговори и имаше няколко добри шанса пред вратата на Алфонс Ареола, но стражът на ПСЖ се справи и не пусна гол. В 60-ата минута Кавани окончателно уби интригата след нов гол. Той беше изведен от Дракслер и с плътен удар реализира за втори път в двубоя. Крайният резултат оформи Мбапе шест минути преди последния сигнал. Французинът се разписа след подаване на Лукас Моура. Мбапе също записа рекордно постижение. Той стана най-младия играч в историята на Лига 1, който стига до 20 гола. Мбапе го стори едва на 18 години и 10 месеца.", "date": "2017.11.04", "title": "ПСЖ разгроми \"Анже\" в рекорден мач за Кавани"}
{"url": "http://www.dnevnik.bg/sviat/2017/11/04/3072089_deklariranite_dohodi_na_gurcite_sa_spadnali_s_25_mlrd/", "text": "Декларираните доходи на гърците са спаднали с 2,5 милиарда евро през миналата година спрямо 2015-та, съобщава в. \"Катимерини\", цитиран от БТА. Сумите, декларирани от щатни служители, пенсионери и упражняващи свободни професии за финансовата 2016 година са били 72.5 милиарда евро спрямо 75,01 милиарда евро година по-рано. Изданието отбелязва, че повишаването на данъчното облагане е довело до нарастване на укриването на данъци, както и до спиране на дейността на десетки хиляди лица, упражняващи свободни професии. Високите вноски за социално осигуряване са накарали много лица със свободни професии и самонаети служители да укриват доходите си, за да избегнат плащането на данъци и социални осигуровки. Не е случайност това, че броят на лицата, упражняващи свободни професии, е спаднал с около 58 000 миналата година в сравнение с 2015 г., а други 20 000 щатни служители и пенсионери също са изчезнали, коментира изданието. \"Катимерини\" отбелязва, че намаляването на необлагаемия праг и увеличаването на данъчното бреме от новата такса солидарност и данъците върху недвижимите имоти са довели до драстичен спад на доходите, а това ще се отрази на бюджетните приходи и финансовите резултати и през следващите няколко години.", "date": "2017.11.04", "title": "Декларираните доходи на гърците са спаднали с 2.5 млрд. евро"}
{"url": "http://www.dnevnik.bg/sviat/2017/11/04/3072079_kitai_pusna_na_voda_nai-golemiia_v_aziia_korab_za/", "text": "Китайската корабостроителна компания \"Шанхай чжънхуа хеви индъстри\" спусна на вода най-големия в Азия самоходен драгажен кораб за създаване на насипни острови. Церемонията се състоя в източната провинция Цзянсу, съобщи днес в. \"Чайна дейли\", цитирана от ТАСС и БТА. \"Очаква се този кораб да подсили потенциала на страната ни в рамките на териториалните спорове\", казаха пред журналисти конструкторите на машината. Корабът, кръстен \"Тянкун\" (\"Небесната риба Кун\") се строи от 2016 г. Предвижда се до юни 2018 година т.нар. земснаряд да е готов да отплава. Високо автоматизираната плаваща помпа, с дължина 140 метра и водоизместимост 17 хил. тона, може за един час да изсмуква от 35 метра дълбочина до 6 хил. куб. метра пясък и глина. Досега за най-мощен земснаряд в региона бе смятан \"Тянцзин\", съвместна разработка на китайски и германски учени. За един час този кораб може да извади от дъното до 4500 куб. метра рохкава или камениста пръст. От края на 2013 г. Китай е развил мащабна дейност по създаването на изкуствени острови в спорни акватории от Южнокитайско море и оползотворява техния потенциал. Това буди опасения и предизвиква критики от страна на ред държави в Азиатско-Тихоокеанския регион, напомня ТАСС.", "date": "2017.11.04", "title": "Китай пусна на вода най-големия в Азия кораб за изграждане на изкуствени острови"}
{"url": "http://www.dnevnik.bg/sport/2017/11/04/3072113_baiern_zatvurdi_krizata_v_borusiia_i_drupna_s_shest/", "text": "Очакванията за дерби не се потвърдиха и  \"Байерн\"  победи \"Борусия\" (Дортмунд) с 3:1. Гостуването на \"Сигнал идуна парк\" се превърна в разходка за баварците, които можеха да спечелят още по-убедително. Шампионът на Германия сякаш е различен отбор от този, който започна сезона и записа четвърти пореден успех след идването на Юп Хайнкес. Ариен Робен, Роберт Левандовски и Давид Алаба се разписаха за \"Байерн\" и тимът вече има аванс от шест точки пред \"Борусия\". Единственото разочарование за баварците е, че не записаха и четвърта суха мрежа след  завръщането на легендарния треньор . Жълто-черните, които започнаха с шест победи и едно равенство в Бундеслигата, вече са в серия от четири мача без успех (едно равенство и три загуби) и вече дори са на трето място в класирането. В последните си четири срещи \"Борусия\" допусна 12 гола, срещу само един в предходните седем. Само преди четири кръга \"Борусия\" водеше убедително, а сега е изпреварен от \"Лайпци\", който по-рано през деня победи с 2:1 \"Хановер\" у дома. Двубоят можеше да се развие и по друг начин, след като домакините имаха много чисти положения, особено преди почивката, но вратарят на \"Байерн\" Свен Улрахй беше на ниво. Той отчая Андрий Ярмоленко на два пъти, Кагава, както и Обамеянг, за да вдъхне увереност на своите. Хайнкес направи четири промени в състава си от предишния мач, а изненадващо от първата минута започна Йошуа Кимих. В петък той не отпътува с отбора за Дортмунд заради вирус, но в събота сутрин се е почувствал по-добре и стигна навреме до Вестфалия, за да играе. За първи път през сезона \"Байерн\" излезе с единайсеторка, която е на по-ниска средна възраст от тази на противника. Юп Хайнкес беше избрал играчи на 26.8 години срещу 27.1 за жълто-черните. Шампионите започнаха много уверено, с голямо самочувствие и въпреки че бяха гости, имаха инициативата. \"Борусия\" отговори с доста агресия, опитвайки да респектира баварците. Още в 17-ата минута \"Байерн\" откри чрез Ариен Робен. Домакините се разкъсаха в защита, позволиха на гостите да си подават в наказателното поле и бяха наказани. След центриране на Тиаго, Хамес свали за Робен, а той с прецизен удар с левия крак не сбърка – 0:1. С попадението си холандецът вече има 11 срещу \"Борусия\" във всички турнири, като другият тим, срещу който Робен е вкарвал толкова много е \"Волфсбург\". Освен това холандецът стана най-резултатния чужденец в историята на баварците, изпреварвайки Джовани Елбер. Малко след гола на \"Байерн\" домакините пропуснаха отлична възможност да изравнят, след като удар на Кагава срещна крака на Алаба, а после се отби в левия стълб на врата. Пропускът отново беше използван от баварците и те стигнаха до втори гол в 36-ата минута. След грешка на вратаря Бюрки, който отбелязваше своя 100-тен мач за \"Борусия\", се стигна до бърза атака за гостите, Кимих намери Левандовски и той с пета реализира срещу бившия си тим. Положението за домакините стана още по-тежко, след като Сократис Папастатопулос напусна терена в края на първото полувреме. Той получи контузия и беше заменен от Жереми Толиан, което доведе до сериозни рокади в отбраната на жълто-черните. Въпреки, че изоставаше с два гола, \"Борусия\" също имаше възможности да се върне в мача, но и при двата най-добри случая Андрий Ярмоленко беше спрян от Свен Улрайх. Украинецът излизаше очи в очи с вратаря на \"Байерн\", но не направи най-добрия завършващ удар. В началото на втората част Левандовски можеше да реши всичко след страхотен удар с глава, но Бюрки успя да спаси топката с левия си крак. Секунди по-късно \"Борусия\" за пореден път пропусна невероятно положение, когато Ярмоленко и Обамеянг си попречиха един на друг на около 6-7 метра от вратата. Домакините опитаха абсолютно всичко, за да се върнат в мача, но като много опитен отбор \"Байерн\" не допусна никаква изненада. Баварците се затвориха в собствената си половина и буквално не позволиха на жълто-черните да стигнат до вратата на Улрайх, както през първата част. За сметка на това Левандовски пропусна две стопроцентови положения да се разпише отново. Все пак в 67-ата минута падна трети гол, който първоначално беше записан на поляка. Алаба центрира, но никой не успя да играе с топката и тя влетя в мрежата на Бюрки за трети път. Това беше и първо попадение за австриеца през сезона. В края на двубоя единственото интересно нещо беше контузията на рефера Тобиас Щилер, който се хвана за десния прасец. Бибиана Щайнхаус беше готова да влезе на терена, но смяна сред съдиите не се наложи. Почетното попадение беше дело на Марк Бартра в 88-ата минута, като централният защитник се оказа непокрит в наказателното поле. Слаб мач за \"Борусия\" направи реализатор №1 на Бундеслигата  Пиер-Емерик Обамеянг , който вече е в серия от пет мача без да се е разписал във вратата на противниците. Жълто-черните направиха колеблив мач, като не бяха на висота в нито една зона срещу шампиона. Единствено американецът Кристиан Пулишич се стараеше, но нямаше как да направи разликата.", "date": "2017.11.04", "title": "\"Байерн\" затвърди кризата в \"Борусия\" и дръпна с шест точки в Бундеслигата"}
{"url": "http://www.dnevnik.bg/sport/2017/11/04/3072118_livurpul_vze_vtora_poredna_pobeda_vuv_visshata_liga/", "text": "Ливърпул\" доближи  \"Уест Хем\"  до зоната на изпадащите след успех при гостуването си на \"Лондон стейдиъм\" с 4:1. Мърсисайдци решиха всичко в двубоя в рамките на две минути и 37 секунди. Толкова време раздели попаденията на Мохамед Салах и Жоел Матип в 21-ата и 24-ата минути, които наклониха и везните в полза на гостите. След почивката \"чуковете\" отговориха с попадение на Мануел Лансини, но бързо устремът им секна след голове на Алекс Окслейд-Чембърлейн и отново на Салах. Успехът е втори пореден за тима на Юрген Клоп, който в предишния кръг победи \"Хъдърсфийлд\" с 3:0. Червените от \"Анфийлд\" се върнаха на шестото място в таблицата. Над всички беше Салах, който отбеляза две попадения и беше най-опасният играч на гостите. \"Започнахме доста добре и агресивното начало ни помогна да пречупим \"Уест Хем\". Това е добър резултат за нас и ни дава доста увереност. Никога не съм се съмнявал в моите възможности и затова се върнах в Англия\", каза Салах в ефира на BT Sport. Още в началото на мача Фирмино можеше да вкара, но Джо Харт спаси. Това обаче даде насока на това как ще се развива срещата, а \"Ливърпул\" беше доминиращият отбор. Вратарят на \"чуковете\" пък знаеше, че ще има тежък следобед, след като в досегашните си 17 мача срещу червените във Висшата лига, Харт беше допуснал 29 попадения. В 21-ата минута Салах беше изпуснат от защитата, египтянинът получи хубав пас от Садио Мане и без проблем прати топката зад гърба на Харт. За пореден път червените показаха невероятната си скорост на контраатака. Подобно на  двубоя с \"Арсенал\" , \"Ливърпул\" отбеляза след корнер пред собствената си врата. Точно 13 секунди изминаха след изпълнението на ъгловия удар от едната врата преди Салах да реалзиира след контрата на мърсисайдци. Две минути и половина по-късно вратарят на \"Уест Хем\" извади топката за втори път от мрежата си. След центриране от корнер Фирмино стреля от няколко метра, Харт първоначално спаси, но нямаше шанс при добавката на Матип – 0:2. До края на първата част \"чуковете\" нямаха отговори и единственото, което успяха да направят беше да респектират гостите си с няколко сериозни нарушения. След почивката \"Уест Хем\" излезе преобразен и заигра доста по-добре. Влизането на тарана Анди Каръл промени играта на домакините и постави под напрежение отбраната на мърсисайдци. В 55-ата минута тя сбърка, като Джо Гомез изпусна Мануел Лансини и аржентинецът намали резултата. Устремът на домакините трая много кратко и само 55 секунди след гола на Лансини, \"Ливърпул\" отново водеше с две попадения. Окслейд-Чембърлейн получи топката необезпокояван в наказателното поле и вкара първия си гол  след трансфера си в клуба . Точка на спора сложи Салах, който отново се разписа след пас на Мане. \"Резултатът е много добър за нас. Ние променихме начина, по който подхождаме към такива срещи, използвахме скоростта си на контраатака и приехме играта пред нашето поле. Много съм доволен от Фирмино, който изигра трети мач за една седмица, но го направи със страхотна енергия, не съм сигурен, че съм виждал нещо подобно в кариерата си\", каза Юрген Клоп след мача.", "date": "2017.11.04", "title": "\"Ливърпул\" взе втора поредна победа във Висшата лига"}
{"url": "http://www.dnevnik.bg/sviat/2017/11/04/3072117_sauditska_arabiia_prihvana_raketa_izstreliana_sreshtu/", "text": "Саудитската противовъздушна отбрана е свалила ракета, изстреляна от шиитските бунтовници в съседен Йемен по международното летище на столицата Рияд, предаде ТАСС, като се позова на телевизия Скай нюз - Арабия. Няма пострадали хора. Не са нанесени материални щети. Атаката не се е отразила на работата на летището. Саудитската противовъздушна отбрана неведнъж е прехващала ракети, изстреляни от Йемен, отбелязва ТАСС. Съседната страна от август 2014 г. е обхваната от гражданска война между силите на международно признатото правителство и шиитските бунтовници хуси. През март 2015 г. сунитска коалиция начело със Саудитска Арабия се намеси в конфликта на страната на правителствените сили срещу поддържаните от Иран метежници.", "date": "2017.11.04", "title": "Саудитска Арабия прихвана ракета, изстреляна срещу летището в Рияд"}
{"url": "http://www.dnevnik.bg/sport/2017/11/04/3072126_djak_sok_e_vtoriiat_finalist_v_parij/", "text": "Американецът Джак Сок ще спори с  Филип Крайнович  за титлата на турнира от сериите \"Мастърс 1000\" в Париж. Той победи местния любимец Жюлиен Бенето със 7:5, 6:2 и не позволи на предстваител на домакините да играе на финалния двубой. Сок се нуждаеше точно от 1.20 часа, за да пречупи 35-годишния ветеран, който за последен път игра пред публиката в зала \"Берси\". Американецът, който е 22-и в света направи стабилен мач и за първи път се класира на финал от турнир от категорията \"Мастърс 1000\". Сок има две титли през този сезон – в Оуклънд и Делрей бийч, и сега може да вземе най-ценното отличие в кариерата си. Освен това Сок може ще се класира на финалния  \"Мастърс\" в Лондон , ако триумфира с титлата в Париж. Първият сет в полуфиналния мач беше много драматичен, като Сок реализира три пробива, а Бенето два.Американецът спечели само четири от подаванията си, но показа малко по-здрави нерви, за да успее да затвори първата част след 50 минути. Това пречупи Бенето и той не оказа сериозна съпротива във втория сет. Френският ветеран се държеше до 2:2, но след това не успя да спечели нито един гейм, с което напусна и турнира. Бенето пропусна шанса да се класира на първи финал от 2014 г. и същевременно да опита да завърши кариерата си с титла. За 17 години при професионалистите Бенето няма нито една титла. \"Това е сериозно постижение за мен, но аз не искам да се задоволя с него, искам да спечеля турнира. Знам, че няма да е никак лесно, но вярвам, че мога да го направя. Не мисля, че бях на много добро ниво в първия сет, но след като го спечелих играех с по-голяма увереност. Публиката беше страхотна и беше нормално да подкрепя Жюлиен толкова страстно, защото той е французин\", каза Сок. Той определи двубоят утре с Крайнович като един от най-важните в кариерата си до момента. \"Когато дойдох тук в Париж, честно казано нямах големи надежди, че ще имам сериозен шанс да се класирам за Лондон, защото конкуренцията е много голяма. Благодарение на някои контузии и малко късмет обаче успях да се промъкна дотук и съм решен да се боря\", добави американецът.", "date": "2017.11.04", "title": "Джак Сок е вторият финалист в Париж"}
