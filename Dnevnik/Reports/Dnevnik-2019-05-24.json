{"url": "https://www.dnevnik.bg/sport/2019/05/24/3910866_cherno_more_e_otstranil_shestimata_si_osnovni_igrachi/", "text": "Два дни преди ключовия мач за титлата в Първа лига шестима основни футболисти на \"Черно море\" са били освободени от клуба, съобщи треньорът Илиан Илиев. Той отклони въпросите по темата. Изненадващо капитанът Георги Илиев, Георги Китанов, Иван Дюлгеров, Петър Витанов, Виктор Генев и Пламен Димов  бяха оставени извън групата за гостуването на \"Лудогорец\" . Отборът от Варна игра с необичаен състав, като на вратата дебютира 18-годишният Иван Дичевски. \"Черно море\" отстъпи с 1:4, а  \"Лудогорец\" спечели осмата си поредна тила . \"Причината да ги няма тези футболисти е, че преди два дни ръководството съобщи, че няма да продължаваме с тях, за наше съжаление\", каза Илиев пред \"Диема спорт\". И добави, че всякакви въпроси по темата трябва да бъдат задавани към ръководството. \"Изненадани сме и сме шокирани, надяваме се да се развият добре нещата занапред\", каза Илиев и благодари на футболистите си за представянето през сезона.", "date": "2019.05.24", "title": "\"Черно море\" е отстранил шестимата си основни играчи, Илиан Илиев е шокиран"}
{"url": "https://www.dnevnik.bg/sport/2019/05/24/3910788_snimka_na_denia_levski_na_105_godini/", "text": "Привърженици на \"Левски\" посрещнаха 105-ия рожден ден на клуба с шоу с факли в София. \"Когато си тръгнеш от стадиона след загубен мач, но с онова чувство - необяснимото - то тогава всичко, през което минаваш, има смисъл. А всъщност това необяснимо чувство има много елементарно обяснение за всички онези, които го усещат - магията да обичаш \"Левски\", написаха от \"Ултрас Левски\" във \"Фейсбук\". Въпреки противоречивия сезон те добавят: \"Ще минем през всичко и ще се върнем там, където мнозина сме виждали любимия си отбор. Поклон пред нашите майки, бащи, баби, дядовци и приятели, които ни направиха от \"Левски\". Поклон към всички деца и младежи, които все още дори не са виждали син трофей, но знаят какво е да обичаш \"Левски\".", "date": "2019.05.24", "title": "Снимка на деня: Факли и цветя по случай 105 години \"Левски\""}
{"url": "https://www.dnevnik.bg/evropa/2019/05/24/3910671_desetki_lideri_i_evrokomisari_bez_gabriel_prizovaha/", "text": "Десетки европейски лидери, много еврокомисари и водещите кандидати да наследят тази есен Жан-Клод Юнкер, призоваха в  открито писмо  за изравняване броя на мъжете и жените на ръководни позиции в Европейския съюз. Без да заявяват директно, те на практика предлагат на единия от постовете - на председател на Европейската комисия или на председател на Европейския съвет, да бъде жена. Сред подписалите призива са 6 от осемте жени в Европейската комисия, но сред тях не са комисарите Мария Габриел и Корина Крецу от Румъния. \"Дневник\" потърси контакт с Института \"Жак Делор\", който разпространи писмото, както и с организаторите от инициативата BalancedEurope (\"Балансирана Европа\") с въпроси как са били поканени присъединилите се и дали сред тях е била Мария Габриел. До редакционното приключване на статията нямаше отговор. Никога досега еврокомисията не е била ръководена от жена и претендентите на Европейската народна партия и на Партията на европейските социалисти са мъже - Манфред Вебер и Франс Тимерманс.  В момента  в комисията само един от шестимата зам.-председатели е жена. Новият състав на Европейския парламент, който ще бъде определен след края на изборите в неделя, ще одобри предложения с мнозинство от 28-те страни кандидат за председател на Европейската комисия. След това трябва всяка страна в консултации с председателя да предложи свой еврокомисар. Комисии в европарламента, съответстващи на ресора, изслушват и одобряват или отхвърлят кандидатурата. Всичко това би трябвало да приключи до края на октомври и новата Европейска комисия да заработи от ноември. Но началото на този процес ще бъде поставен във вторник, 28 май, когато лидерите се събират на първия работен обяд и извънредна среща, след като са ясни резултатите от изборите. След предишните избори през 2014 г. Юнкер бе предложен на евродепутатите като водещ кандидат ( на Европейската народна партия, събрала най-много гласове. Но сега ЕНП има проблем, тъй като нейният кандидат Манфред Вебер никога не е заемал правителствен пост (за разлика от дългогодишния премиерски и министерски опит на Юнкер) и не са малко лидерите, съмняващи се в качествата му за поста, припомня \"Гардиън\". Изданието посочва френския президент Еманюел Макрон като един от хората, които открито критикуват през последните дни системата на водещите кандидати. \"Според мен опитът на най-високо ниво - в правителство или в Европейската комисия - безспорно е важен критерий. Говорим за по-дълъг или кратък опит, защото бих искал всички поколения да бъдат представени\", заяви той. През последните седмици зачестиха публикации във влиятелни медии, посочващи имена, обсъждани извън кандидатите на парламентарните групи в ЕП, сред които Кристалина Георгиева, бивш зам.-председател на еврокомисията, отговаряла за бюджета за стотици милиарди евро. В момента тя е главен изпълнителен директор на Световната банка във Вашингтон и след публикация на \"Блумбърг\", че името ѝ е обсъждано на среща на върха в Румъния тя не е опровергала или подвърдила нищо. Друго име от нейния ранг е Кристин Лагард, управляващ директор на Международния валутен фонд, за която се заговори, че може да наследи Доналд Туск като председател на Европейския съвет. Напоследък се говори и за Далия Грибаускайте, която до неотдавна бе президент на Литва, но нямаше право на още един мандат. \"Искаме ръководство на Европейския съюз, което отразява Европа. Цяла Европа. Жените също\", се казва в призива. В текста се припомня, че в листите на кандидатите има мъже и жени и се изразява надежда, че европейците ще гласуват така, че евродепутатите ще бъдат поравно мъже и жени. \"Равенството в представителството е в интерес на всички. Това не е въпрос за правата на жените. И въпреки това някои продължават да се държат така, сякаш жените са малцинство. Жените не са малцинство. Жените и мъжете трябва да бъдат еднакво представени и когато става дума за ръководството на Европа. Така че помогнете ни за равенство и сред новите лидери на Европа. Време е да имаме балансирана по полов признак Европейска комисия. Един и същ брой жени и мъже еврокомисари. Един и същ брой жени и мъже в екипа на председателя и сред заместниците му. Също така и толкова жени, колкото и мъже в ръководството на европейските институции. Време е да се случи сега.\" Писмото е подписано от общо 70 души, сред които са 13 действащи еврокомисари, от бившия председател на комисията Романо Проди, от водещи кандидати на ЕНП, ПЕС, Зелените, европейската левица, двама бивши президенти - на Финландия и Ирландия, депутати в европейския и национални парламенти, водещи имена в евролистите на своите държави.", "date": "2019.05.24", "title": "Десетки лидери и еврокомисари (без Габриел) призоваха жена да оглави ЕС"}
{"url": "https://www.dnevnik.bg/sviat/2019/05/24/3910794_siderov_otvede_delegaciia_na_ataka_v_moskva_chasove/", "text": "Делегация на партия \"Атака\", предвождана от лидера Волен Сидеров, бе в Москва в сряда на среща с ръководството на управляващата партия \"Единна Русия\". Новината бе  съобщена  на сайта на руската партия като работна среща с \"Атака\", застъпваща се за отмяна на антируските санкции\". Разговорите са водени в централата на \"Единна Русия\" с Андрей Климов, който е в ръководството на Генералния съвет на партията и е зам.-председател на комисията по външна политика в горната камара на парламента. \"Съвместната работа ще позволи да установим дългосрочни и взаимно изгодни отношения между \"Единна Русия\" и \"Атака\", отбелязва той. Според него партията на Сидеров \"играе съществена роля в обществено-политическия живот на България\". Климов бе в България преди седмици - покрай отбелязването на 9 май, празнуван в Русия като Ден на победата и край на Втората световна война в Европа. Тогава той се срещна в София с ръководството на \"Коалиция за България\", сформирана за евроизборите и според последни данни на социолозите измъкваща част от симпатизантите на БСП. Климов се срещна с лидера на АБВ Румен Петков и с бившия президент Георги Първанов, който определи разговорите като израз на стратегическо партньорство и обяви АБВ за \"антивоенната сила\" в България, противопоставяща се на \"разполагане на нови въоръжения на българска територия\" и против въвличането на страната ни срещу Русия. След това Климов  бе приет  от вицепрезидента Илиана Йотова и председателя на парламента Цвета Караянчева. На разговорите с \"Атака\" двете страни са обсъдили конткретни действия за изграждане на сътрудничество, което е \"само първият стадий от съвместната ни работа\". \"Убеден съм, че след евроизборите ще имаме повече време за продължаване на контактите\", казва още Климов. Сидеров е цитиран да изтъква, че \"в България няма нито една друга партия, която така отчетливо да говори за необходимостта от скорошна отмяна на противозаконните и противоречащи на устава на ООН санкции - позиция, която ще отстоява кандидатът от нашата партия за евроизборите, в случай че го изберат\".", "date": "2019.05.24", "title": "Сидеров отведе делегация на \"Атака\" в Москва часове преди евровота"}
{"url": "https://www.dnevnik.bg/bulgaria/2019/05/24/3910802_krasimir_vulchev_kum_uchitelite_dnes_poveche/", "text": "Дневник\" публикува разпространеното от пресцентъра на министерството на обтазованието обръщение на министър Красимир Вълчев по повод 24 май - Денят на просветата, културата и славянската писменост: Уважаеми учители, уважаеми преподаватели, учени, културни дейци, писатели, скъпи деца, ученици и студенти, Днес е хилядолетният празник на България. Единственият, останал като връзка между миналото и настоящето ни, който ни води към бъдещето. Езикът и образованието са ни съхранили през вековете, чрез тях се изграждаме като личности и те ни определят като народ. Те са и пътят на нашето развитие. Българската азбука, българският език и книжовност са спойката и опората на националната ни идентичност. България не е само страната ни в нейните физически граници. Тя е навсякъде, където родители възпитават децата си в обич към България, учат ги на езика ни, помнят и следват традициите ни. Правят го от родолюбие и от желание да останат част от България. От тази България, която е невидима на географската карта. България на българския език. България като културно и духовно пространство. Благодарение на светите братя Кирил и Методий и техните последователи сме носители на уникална европейска и световна култура. Днес кирилицата е азбука на повече от 300 милиона души и 70 езика. Тя е нашето изключително богатство. Малко народи имат основанието и привилегията да имат празник като 24 май. Малко са и онези, които могат да кажат, че тяхната азбука е в основата на писмеността на много други. 24 май е нашият празник. Най-светлият и обичан. Това е денят, в който се гордеем, но и почитаме и благодарим. Почитаме нашите просветители. Изразяваме благодарност на нашите учители, преподаватели, учени, културни дейци, писатели. Благодарим ви! Днес повече отвсякога се нуждаем от вас. На вас разчитаме да пазим и утвърждаваме България на езика, културата и образованието. И заради вас вярваме в светлите ни бъднини! Честит празник!", "date": "2019.05.24", "title": "Красимир Вълчев към учителите: Днес повече отвсякога се нуждаем от вас"}
{"url": "https://www.dnevnik.bg/bulgaria/2019/05/24/3910809_kratki_novini_bulgarska_parlamentarna_delegaciia_e_na/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Според нея дарението с книги се \"наказва\" с данък без никакво обяснение и вярва, че подобно на премахнатото ДДС при дарението на храни, то ще може да бъде свалени и при дарението на книги. \"Защото хлябът е важен, но далеч не е всичко!\", завършва тя, цитирана от своя пресцентър.  Българска парламентарна делегация е на аудиенция при папата Българската официална делегация, водена от председателя на парламента Цвета Караянчева, беше на аудиенция при папа Франциск, съобщи пресцентърът на Народното събрание. Групата е на посещение във Ватикана и Рим по повод честванията, посветени на 24 май – Деня на българската просвета и култура и славянската писменост. В състава на делегацията са председателят на Групата за приятелство България – Италия и на Комисията по европейските въпроси и контрол на европейските фондове Кристиан Вигенин и народните представители от Групата за приятелство Младен Шишков, Павел Шопов, Симеон Симеонов и Албена Найденова. В нея са включени представители на изпълнителната власт, на Светия синод на Българската православна църква и на Католическата църква. По-късно групата поднесе цветя пред паметника на Иван Вазов в Рим.  Жълт код за обилни валежи в празничния 24 май Жълт код е обявен за интензивни валежи с гръмотевици в 16 области на 24 май, съобщи БНТ. Предупреждението е в сила за Габрово, Велико Търново, Русе, Силистра, Разград, Търговище, Шумен, Бургас, Сливен, Ямбол, Стара Загора, Хасково, Кърджали, Смолян, Пловдив и Пазарджик. Ще се развива значителна купеста и купесто-дъждовна облачност, ще има превалявания от дъжд, придружени от гръмотевици. Има условия и за градушки.", "date": "2019.05.24", "title": "Кратки новини: Слабо земетресение е усетено в Симеоновград"}
{"url": "https://www.dnevnik.bg/sviat/2019/05/24/3910787_jan-klod_junker_gurciia_vleze_v_evrozonata_s/", "text": "Гърция е предоставила навремето на Евростат неверни данни за икономическите си показатели, което е открило пътя й към еврозоната през 2001 г., заяви председателят на Европейската комисия Жан-Клод Юнкер в интервю за в. \"Билд\", предаде ТАСС. \"Валутният съюз трябва да бъде по-надежден от брака, в противен случай никой няма да вярва в него\", каза Юнкер и изтъкна необходимостта всичко да бъде внимателно проверявано преди присъединяването на дадена страна към еврозоната.  \"Истината е, че Гърция през 2001 г. стана член на еврозоната след фалшифициране на статистическите материали\", добави той. Председателят на ЕК обаче подчерта, че Европа се учи от грешките си и \"сега Евростат може да провери всичко във всяка държава от ЕС\"./БТА", "date": "2019.05.24", "title": "Жан-Клод Юнкер: Гърция влезе в еврозоната с фалшифицирана статистика"}
{"url": "https://www.dnevnik.bg/bulgaria/2019/05/24/3910811_rumen_radev_na_poleto_na_kulturata_niama_malki_i/", "text": "Дневник\" публикува дословно разпространеното от пресцентъра на президента на Република България обръщение на Румен Радев по случай Деня на българската просвета и култура и на славянската писменост - 24 май: С вдъхновение нашите предци отредиха най-значимото място в националния ни календар за празник на словото и просветата. Защото сме благословени да имаме като покровители светци, дарили ни буквите. И не е случайно, че техните последователи равняваме с апостоли. В нашия български език нашият народ е откривал своето спасение – от робството, от мракобесието, от отчаянието. Нерядко преследвана и обругавана, българската писменост се е превърнала в наш щит. Защото дълбоко в темелите на нашата държавност са вградени именно писмеността и духовността. С днешната все по-напредваща глобализация всяка година угасват езици, а с тях чезнат култури. Всяка осакатена и забравена дума отнема от националната, но и от световната съкровищница. С нея си отива и част от паметта на човешката цивилизация. Затова ние българите сме призвани да пазим нашия език, защото нашата, българска кирилица не е достояние единствено на българския народ. Тя озарява едно много по-широко духовно пространство и свързва милиони хора от различни държави. Тя е нашият най-ценен дар към световното културно наследство. 24 май е празник на всички светли умове, които не се примиряват с невежеството и вярват в просветения прогрес. Позволете ми пред всички вас най-сърдечно да благодаря на генералния директор на ЮНЕСКО г-жа Одри Азуле, че прие поканата ми да бъде с нас именно в днешния вълнуващ ден, да сподели уникалния празник на един народ на духа, приел просветата, културата и писмеността за висша ценност. Вярвам, уважаема г-жо генерален директор, че Вашата визита е признание за приноса на България към световното духовно богатство и ясен знак, че на полето на културата няма малки и големи държави. Убеден съм, че народ, който от векове съзидава словото и твори светлина, тепърва има още какво да даде на света. Дълбок поклон пред святото дело на българския учител! Признателност към всички, неподвластни на невежеството и приели просветата, културата, науката и прогреса за своя пътеводна светлина! Успех по светлия път към знанието на вас, скъпи ученици! Честит прaзник!", "date": "2019.05.24", "title": "Румен Радев: На полето на културата няма малки и големи държави"}
{"url": "https://www.dnevnik.bg/photos/2019/05/24/3910778_fotogaleriia_praznikut_na_24_mai/", "text": "В София днес се проведе общоградско шествие и церемония, посветени на празника на българската просвета, култура и славянската писменост на Кирил и Методий, известни още като Солунските братя.", "date": "2019.05.24", "title": "Фотогалерия: Празникът на 24 май"}
{"url": "https://www.dnevnik.bg/sport/2019/05/24/3910813_kirios_se_e_otkazal_ot_rolan_garos/", "text": "Противоречивият австралийски тенисист Ник Кириос няма да участва в \"Ролан Гарос\". Той е оттеглил заявката си за турнира заради заболяване. Информацията идва само няколко дни след поредното действие, с което Кириос предизвика много коментари. Във видео в \"Инстаграм\" той заяви, че много повече предпочита \"Уимбълдън\" и че \"Ролан Гарос\" \"нищо не струва\". Наскоро Кириос предизвика скандал, след като  хвърли маса по време на мастърса в Рим . След това  беше наказан от АТП . В първия кръг в Париж австралиецът трябваше да играе с британеца Камерън Нори. Преди година Кириос отново се отказа от \"Ролан Гарос\" малко преди началото. Григор Димитров  започва с мач срещу Янко Типсаревич , като двубоят ще е в неделя.", "date": "2019.05.24", "title": "Ник Кириос се отказа от \"Ролан Гарос\""}
{"url": "https://www.dnevnik.bg/sport/2019/05/24/3910814_vupreki_ambiciite_si_voleibolniiat_neftohimik_niama_da/", "text": "Волейболният \"Нефтохимик\" се е отказал от правото си да играе в Шампионската лига. Въпреки  високите си амбиции  ръководството на клуба е взело решението заради липсата на зала. \"Не отговаряме на изискванията за участие в Шампионската лига. Докато новата зала в Бургас не е готова, няма как да играем в този турнир. Нашата цел отдавна е ясна и обявена - искаме да изградим отбор, с който да атакуваме групите на Шампионската лига. За да се случи това обаче, трябва да бъде завършена новата зала в града\", каза изпълнителният директор на Агенцията за мениджмънт и реклама в спорта на \"Лукойл-България\" Сашо Везенков, цитиран от \"Тема спорт\". Той обясни, че клубът няма желание да играе във Варна или София домакинствата си, \"защото в това няма смисъл\". \"Отборът е от Бургас, феновете му са тук и не случайно на финалите в първенството \"Младост\" се оказа тясна\". \"Нефтохимик\", който е шампион за последните две години, е подал документи за участие във втория по сила турнир за Купата на CEV.", "date": "2019.05.24", "title": "Въпреки амбициите си волейболният \"Нефтохимик\" няма да играе в Шампионската лига"}
{"url": "https://www.dnevnik.bg/sviat/2019/05/24/3910634_shiroka_ruska_kampaniia_sreshtu_evroizborite_niama_no/", "text": "В последните дни преди вота за Европейски парламент очакванията за голяма координирана кампания за влияние от страна на Русия не се оправдаха. Това писа звеното за борба с дезинформацията на ЕС EU vs Disinfo. Не са регистрирани и целенасочени хакерски операции, нито други сериозни кибератаки. \"Наблюдаваното ниво на дезинформация и манипулирана онлайн активност е, общо-взето, \", пише институцията. По-голямата част от него вече \"е домашно производство\", дело на популистки настроения срещу елита, които набират скорост сред европейския електорат. Те не са координирани от Русия или от преки пълномощници, но са промотирани от тях, отбелязва още текстът. Но това означава, че стратегията на Кремъл успява - че Европа свиква с усилията на враждебна сила да подкопае демократичните институции и процеси, смятат от Eu vs Disinfo. \"Кремъл иска Европа, разцепена отвътре, отслабена от опитите за излизане, движения за незвисимост и цивилни раздори; Европа, която гледа към себе си и няма да пречи на стратегическите интереси на Русия в общите им съседски територии и по-далеч. И най-значимото - Кремъл иска Европа, която не може или няма да защитава либералдемократични ценности, нито да ги вдъхновява другаде\". Четири съвета за предпазване от дезинформация -   - може би само изглежда подобна на авторитетен източник, но има дребни разлики, например правописни грешки в името или в url адреса. Може да бъде проверена и в базата данни на EU vs Disinfo. -  - уважаваните журналисти са известни с работата си и тя може да бъде лесно намерена онлайн. Възможно е да са намесени и ботове - прекалено активните в социални мрежи профили са подозрителни - кой би имал време да туитва по 200 пъти дневно? Знак за дейност на ботове могат да бъдат и дребни синтактични грешки или неадекватно или липсващо общуване в мрежите. -  - понякога т.нар. \"експерти\" са експерти по \"дълбоката държава\", древни извънземни и едновременно с това - външна политика. Институти, които би трябвало да разпространяват критично мислене, са пълномощници на Кремъл. Ако текстът разчита само на анонимни източници или няма никакви източници, това е знак за по-голямо внимание. -  - понякога стари снимки се използват в нов контекст, понякога изображенията са изцяло фалшифицирани. Вече съществуват и т.нар. deep fake видеа, които спокойно могат да заблудят дори професионалисти. Проверка за всичко това може да се направи с  Google Reverse Image Search  или  TinEye .", "date": "2019.05.24", "title": "Широка руска кампания срещу евроизборите няма, но дезинформацията е \"новото нормално\""}
{"url": "https://www.dnevnik.bg/razvlechenie/2019/05/24/3910817_harvi_uanstiin_postigna_izvunsudebno_sporazumenie_za/", "text": "Харви Уайнстийн, жени, които го обвиняват в сексуално посегателство, бордът на директорите в неговото бившо филмово студио и канцеларията на главния прокурор на Ню Йорк са постигнали извънсъдебно споразумение за 44 млн. долара за решаване на делото и компенсиране на предполагамите жертви на холивудския продуцент, съобщи \"Ройтерс\", позовавайки се на \"Уол Стрийт Джърнъл\", което цитира хора, близки до случая.  Ако бъде финализирана, сделката ще реши съдебно дело за граждански права, заведено от канцеларията на главния прокурор на Ню Йорк миналата година, в което управата и борда на директорите на Weinstein Co бяха обвинени, че не са успяли да предпазят служителите си от враждебната работна среда и сексуалните злоупотреби на Уайнстийн, пише изданието. Според вестника предложеното споразумение няма да повлияе на висящото криминалното дело срещу Уайнстийн в Манхатън, в което той е обвинен в изнасилване и други сексуални престъпления. Съдебният процес по това дело е насрочен за септември. Уайнстийн, който печели награди и отличия чрез работата на своята компания и студиото \"Мирамакс\" с филми като \"Влюбеният Шекспир\", \"Криминале\" и \"Речта на краля\", претърпя крах, след като над 70 жени, повечето от които млади актриси и други, работещи във филмовия бизнес, го обвиниха в сексуални посегателства, случвали се с десетилетия назад във времето.  Докато обвиненията срещу Уайнстийн се увеличаваха, компанията му Weinstein Co го уволни и обяви банкрут, а той бе изключен от Академията за филмово изкуство и наука. Неговият случай подпомогна създаването на движението #MeToo, в което множество властимащи мъже в областта на развлекателния бизнес, политиката и други сфери бяха обвинени в сексуално посегателство.", "date": "2019.05.24", "title": "Харви Уайнстийн постигна извънсъдебно споразумение за 44 млн. долара"}
{"url": "https://www.dnevnik.bg/bulgaria/2019/05/24/3910819_obshto_6_355_633_dushi_imat_pravo_da_glasuvat/", "text": "Централната избирателна комисия напомня на избирателите, че в изборния ден гласуването започва в 7 часа и приключва в 20 часа. Извън страната изборният ден започва в 7 часа местно време и приключва в 20 часа местно време. Когато в 20 часа пред изборното помещение има негласували избиратели, председателят и секретарят на комисията установяват техния брой и самоличност, като тези избиратели предават документите си за самоличност на комисията. Само тези избиратели се допускат до гласуване след 20 часа, но не по-късно от 21 часа (извън страната това е съответното местно време), уточнява ЦИК.", "date": "2019.05.24", "title": "Общо 6 355 633 души имат право да гласуват"}
{"url": "https://www.dnevnik.bg/evropa/2019/05/24/3910568_roiters_tri_grupi_v_evroparlamenta_ne_stigat_za/", "text": "Доминиращото от десетилетия двупартийно мнозинство в Европейския парламент не само няма да се запази след неделните избори, но и вероятно няма да е достатъчно привличането на трета парламентарна група. Това е прогнозата на агенция \"Ройтерс\" на базата на анализа на най-новите проучвания за предпочитанията на избирателите в 28-те страни. Досегашната \"голяма коалиция\" бе между Европейската народна партия и Социалисти и демократи (група около Партията на европейските социалисти). \"Ройтерс\" потвърждава разпространеният от европарламента сборен доклад на агенция френската \"Кантар\" от 18 април, според който предстои възход на антиевропейски настроени и критични към сегашното състояние на съюза крайнодесни и крайнолеви националистически и популистки партии.", "date": "2019.05.24", "title": "\"Ройтерс\": Три групи в европарламента не стигат за работещо мнозинство"}
{"url": "https://www.dnevnik.bg/bulgaria/2019/05/24/3910567_otbeliazvame_24_mai_-_denia_na_prosvetata_kulturata_i/", "text": "Днес е денят, в който честваме българската просвета, култура и славянската писменост на Кирил и Методий, известни още като Солунските братя. \"Дневник\" публикува информация за тържества, концерти и събития по повод големия български празник в столицата и страната. Шествие и тържествена церемония за 24 май Столичната община организира общоградско шествие и церемония, посветени на празника. Шествието започва в 10:30 ч. от Археологическия музей до паметника на Св. св Кирил и Методий пред Националната библиотека, където от 11 ч. ще започне и тържествената церемония. Тържествено слово за празника ще произнесе Одри Азуле - генерален директор на ЮНЕСКО, а водещ ще бъде актьорът и директор на Народен театър \"Иван Вазов\" Мариус Донкин. Приветствени слова ще произнесат още кметът на София Йорданка Фандъкова, министърът на културата Боил Банов, министърът на образованието и науката Красимир Вълчев и президентът на Република България Румен Радев. В церемонията ще се включат ученици от 122 ОУ \"Николай Лилиев\", 107 ОУ \"Хан Крум\" и 17 СУ \"Дамян Груев\". Желаещите да присъстват на церемонията ще бъдат допускани през контролно-пропускателния пункт за журналисти на ул. \"Шипка\" и през КПП в непосредствена близост до тролейбусната спирка на градския транспорт на бул. \"Васил Левски\", обявиха от НСО и допълниха, че изискванията към гражданите са като при всички останали по-големи обществени прояви. - без обемисти багажи, огнестрелно или хладно оръжие. Няма да бъдат допускани и хора във видимо нетрезво състояние, както и използването на дронове. Откриване на изложба \"Мечът на хан Кубрат\" Изложба с меча, както и пръстен с монограм, принадлежали на хан Кубрат, ще бъде открита от 10 ч. от министъра на културата Боил Банов заедно с кмета на Столична община Йорданка Фандъкова в Балната зала на Двореца - Национална галерия. Изложбата е по инициатива на министър-председателя Бойко Борисов и е част от Дните на Ермитажа в София. Двата артефакта са част от съкровище, открито през 1912 г. край с. Малая Перешчепина в околностите на днешния град Полтава, Украйна. Парламентрана делегация на аудиенция при папа Франциск  Парламентарна делегация, водена от председателя на Народното събрание Цвета Караянчева, заедно с представители на изпълнителната власт и на на Светия Синод на Българската православна църква ще бъде приета на аудиенция от Негово Светейшество папа Франциск днес по повод празника. Делегацията ще присъства и на молебен и поклонение пред мощите на Свети Кирил в базиликата \"Сан Клементе\". Ще бъдат поднесени също така цветя пред паметника на Иван Вазов, както и българската плоча в базиликата \"Санта Мария Маджоре\", където славянските книги са получили официално признание от Ватикана. Празник на буквите край НДК За втора поредна година Столичната община, Националният дворец на културата и Българското национално радио организират концерт на открито за празника. Той ще се проведе в часовете между 17 и 20 ч. на Лятна сцена НДК с участието на Духов оркестър към Столична община, Джаз формация \"София\" с Яна Чакалска, Нели Рангелова, Младежки джаз бенд към Национално музикално училище \"Любомир Пипков\", Радиодеца към БНР, Оркестър за народна музика на БНР. Музикален поздрав и тематични изложби в НХА Академичен хор \"Света Параскева\" към НХА с диригент Галина Луканова ще изпълни българска програма, съставена от църковно-славянски песнопения и обработки на български фолклор в галерия \"Академия\" от 12 ч. Също там ще бъде представена и тематичната изложба \"Ревизия\" на Стефан Груев с над 100 табла с репродукции и оригинали в сферата на шрифта и типографията. В пространството пред галерията пък ще може да бъде разгледана \"Магията на писаното слово\" по повод петата годишнина от основаването на магистърска програма \"Калиграфия\" към катедра \"Плакат и визуална комуникация\". Диктовка на открито Учените от института за български език \"Проф. Любомир Андрейчин\" на Българската академия на науките канят всички, които желаят, да направят кратка диктовка. Тя е част от празничната им кампания \"Написаното остава. Пиши правилно!\", която се провежда на откритои в класните стаи в редица градове и села в България от 11 до 31 май. Диктовката в София ще се проведе от 10 до 14 ч. пред парка \"Княжевска градина\" срещу Софийския университет. Кирилица - графити азбука от А до Я За трета поредна година Алекси Иванов и галерия Gifted Sofia правят изцяло независима изложба под името \"Кирилица - графити азбука от А до Я\", с която популяризират използването на кирилицата в графити изкуството в България, и представя автори с помощта на отворена покана да покажат по една буква по свой избор в използвания от тях стил. Празнично със Софийската филхармония Софийската филхармония ще отбележи празника с два концерта. От 12 ч. Детският филхармоничен хор представя своя годишен концерт под наслов \"Върви, народе възродени\". В програмата са включени произведения от Ал. Текелиев, Б. Бритън, Б. Тричков, Г. Минчев, П. Пипков, П. Ступел, Хр. Недялков. Дирижира Славил Димитров, клавирен съпровод Капка Найденова, хормайстор Милена Яцино. В 19 ч. музикантите от Софийската филхармония ще споделят сцената с филхармония \"Пионер\" в празничен концерт, в който ще звучат \"Песен\" из \"Българска сюита\" на Панчо Владигеров и Симфония N5 от Пьотр Илич Чайковски. На диригентския пулт застава Любомир Денев-син. Концертът е част от програмата на Международния фестивал \"Софийски музикални седмици\". Нова българска типография II \"Типофест\" и Културен център на СУ \"Св. Климент Охридски\" организират изложбата с куратор Кирил Златков. Той събира 70 творби на художници и авторски колективи от различни поколения – от класици на българския дизайн до обещаващи заявки на студенти. Те са обзор на постиженията в шрифтовото изкуство, типографската практика и типографските експерименти между първото издание на изложбата през 2013 г. и днес. Изложбата ще бъде в централното фоайе под аулата на Ректората до 10 юни. Литературна разходка  От 2018 г. \"Литературните разходки\", организирани от фондация \"Прочети София\", разказват скритите истории на местата, които познаваме само като обвивка, но не и като съдържание. Тази година са организирани цели 20 тура и един от тях е точно днес. За него специално, но и по-общо  за инициативата  разказва репортерът на \"Дневник\" Иван Димитров. МЕЛБА в Пловдив Трима дизайнери и студиа, свързани с Пловдив, ще гостуват на шестото издание на инициативата за дизайн на \"Стуио Комплект\" МЕЛБА НА ЖИВО, която ще се проведе за пръв път в Пловдив. Събитието е с вход свободен и започва от 18 ч. в \"Склад\" с участието на дизайнера на мебели Марина Драгомирова от лондонското Studio Furthermore; създателите на шрифтове typodepot и архитектурното и дизайн студио Cache atelier.", "date": "2019.05.24", "title": "Днес се отбелязва 24 май - Денят на просветата, културата и славянската писменост"}
{"url": "https://www.dnevnik.bg/evropa/evropeiski_parlament/2019/05/25/3909671_zashto_evroparlamentut_izpolzva_sceni_s_istinski/", "text": "Обичайно е Европейският парламент да създава видеа, с които да насърчава хората да гласуват на изборите. Тазгодишното шокиращо и емоционално видео \"Изберете своето бъдеще\" обаче към 21 май е гледано рекордните за кампания на евроинституция над 131 милиона пъти във \"Фейсбук\" и \"Ютюб\". Краткият филм насърчава участието в предстоящите европейски избори и цели да провокира мисли за бъдещите поколения, които ще трябва да живеят с последиците от това гласуване. Какво го прави толкова интересен? Общо 15 бъдещи родители са били заснети на място в Гърция, Дания, Чехия и Унгария. Всички жени, които участват, са бременни или току-що родили между февруари и март 2019 г. Някои от участниците (роднините) са били заснети, за да пресъздадат разнообразието на европейските семейства и да придадат завършеност на историята. Всички сцени на раждане са 100% реални, но някои сцени преди и след раждането са пресъздадени. В Гърция, Унгария и Дания заснетите жени не са професионални актриси. В Чехия петте жени са бременни актриси. Една от тях наистина ражда в клипа. Филмът е заснет за 12 дни през февруари и март 2019 г. в пет различни европейски болници, разположени в четирите страни. От самото начало създателите са се стремели да снимат в най-малко три различни европейски страни, обхващащи Северна, Централна и Южна Европа. Момичето, разказващо историята, е 11-годишна датчанка. Тя посещава международно датско основно училище и не участва в самия филм, тъй като единствената й роля е да бъде гласът на разказвач. \"Европа има много критици. Така че беше важно за мен да направим един много чист и честен филм\", обяснява пред EurActiv режисьорът Фредерик Планшон. \"Намираме се в период на съмнения и безпокойство, което обяснява защо някои се обръщат към крайностите. Но мисля, че бъдещето може да бъде по-добро от настоящето - това е посланието на филма\", допълва Планшон. По думите на разказвача във филма - малкото момиче: \"Всеки един от нас може да остави следа, но всички заедно можем да постигнем реална промяна. Избери тази Европа, в която искаш да порасна\". Режисьорът Фредерик Планшон, на 53 години, започва кариерата си като театрален актьор и работи като асистент-режисьор на 15 игрални филма, преди да направи режисьорския си дебют през 1990 г. с късометражния филм \"L'Echange\" , който печели Награда за изображение на Фестивал на филмовата картина.", "date": "2019.05.24", "title": "Сцени с истински раждания: Историята зад предизборния клип на европарламента"}
{"url": "https://www.dnevnik.bg/kultura/2019/05/24/3910559_da_se_razhodish_iz_sofiia_v_obiatiiata_na_literaturata/", "text": "Кои са местата в София, свързани с литературата? Може би това са известните къщи-музеи на писатели от българската класика? И да, и не. Те са само най-видимата част от отпечатъка на литературата в градската среда. Всъщност повечето истории се развиват в кафенета и заведения, които днес вече не съществуват. В потайните кътчета на София се крият много истории, които се разказват в литературните среди и рядко излизат извън тях. От 2018 г. \"Литературните разходки\", организирани от фондация \"Прочети София\", запълват тази празнина. Те се осъществяват в рамките на проекта \"Скритите букви\", а тази година от май до октомври в София ще се проведат цели 20 тура със свободен достъп на български и английски език. Те ще включват лични истории на писатели и специално създадени маршрути за деца. Сред водещите на \"Литературните маршрути с писател\" ще бъдат проф. Миглена Николчина, Георги Господинов, Ангел Игов и Мария Касимова-Моасе. Началото на програмата тази година беше поставено в началото на май с литературната поредица от маршрути \"Софийски страници\", подготвени от литературния теоретик и редактор Лора Шумкова. Нейните турове включват шест спирки, придружени с интересни подробности за това кога започва литературната история на София. Лора Шумкова разглежда кафенето като място за литература и културно средище. И хвърля поглед към града на мъжете и жените, мемоарите, градския пътепис. Следващият неин тур е  Негова начална точка е Народният театър \"Иван Вазов\". Основателят на фондация \"Прочети София\" Тодора Радева казва, че винаги се е интересувала от връзката между града, литературата и изкуството. \"Такава беше първата ни реализирана идея - \"Скритите букви\". Изработихме оригинални пейки с форми на букви, които оформиха нови места за четене в паркове, градини, на мостове и тайни кътчета в София и предлагаха поезия от съвременни български автори\", разказва тя. По този начин Тодора Радева стига и до идеята за литературните разходки. Тя смята, че е нужно литературата да се разказва по различен начин на децата, чужденците и изкушените от книгите. \"Мисля, че тези литературни маршрути са прекрасен начин да се преоткрият както градът, така и нашата литература, да провокират нов поглед и преживяване за участващите, да обогатят знанията и сетивата им\", изтъква тя.  За нея най-хубавото е, че хората, които присъстват на литературния маршрут, активно участват, споделят, говорят помежду си, задават въпроси, прибавят свои истории, завързват познанства помежду си. А дали по време на тези събития изникват забавни истории? \"На разходката с Лора Шумкова имаше и куче, на което му беше интересно до края?\", хвали се шеговито Тодора. \"Още днес, на 24 май, можете да видите какви места и истории е избрала да разкаже Миглена Николчина и после да останем на по чаша вино в уютната галерия \"Етюд\", за да продължим разговора с нея\", допълва Тодора. Литературната разходка на 24 май  Проф. Миглена Николчина признава, че ако не се беше заела да разхожда литературно всички желаещи по улица, на която е живяла 30 години, най-вероятно би се разходила до Щастливеца. \"Но и просто да се пошляе човек по улиците също става, макар че би ми се искало да не се отчитаме пред писателите си предимно с паметни плочи, паметниците да са по-малко тържествено сковани и по-непосредствено вписани в живота на града (Петко и Пенчо Славейкови са рядко изключение), да срещаме по-често героите, а не само техните автори (имаме паметник на Ян Бибиян и дяволчето Фют, ама и те много сериозни), да се появи паметник на писателка най-сетне\", отбелязва тя.  По време на литературната разходка, на която проф. Николчина ще влезе в ролята на водач, ще стане дума за стихосбирката \"Лунатичка\" на Дора Габе, издадена през 1933 г. Тя е написана в къщата, в която днес се помещава ресторантът \"Под липите\". Тогава Дора Габе живее над заведението, което вече съществува. \"Книгата е изпълнена с отгласи от това заведение – подслушани разговори на отчаяни хора, среднощни размисли, навеяни от ритъма на джаза, като финал една \"гротеска\" на софийски бонвивани, които пият цяла нощ, отказват да платят и призори отпрашват с такси към Дианабад (то ще да е било извън града): \"частица нощен пламък/ изгубена сред светлината на деня\", пояснява чрез цитат от стихосбирката тя. Проф. Николчина е все по-склонна да подчертава физическата география на въображаемите светове. \"Литературата и въобще изкуството не се създават от затворени монади: колкото и гениален да е един творец, той е част от мрежи, взаимодействия, срещи, полета на общуване и в крайна сметка от места и времена. Дори днес, в ерата на виртуалното. В нашата крехка среда това е особено важно да се разбере\", завършва тя.", "date": "2019.05.24", "title": "Да се разходиш из София в обятията на литературата"}
{"url": "https://www.dnevnik.bg/analizi/2019/05/24/3910651_po-skoro_shte_ima_zavod_za_zelen_haiver_otkolkoto/", "text": "По-скоро Борисов ще \"открие нов завод за зелен хайвер\", отколкото в България да премине протестна вълна – зелена, социална или антикорупционна. Докато във \"Фейсбук\" критици на премиера взеха на подбив хиперактивността му напоследък и ръсените от него с широки шепи пари на данъкоплатците, кампанията завърши скучно и вяло. Както и започна.  Премиерът шофира сам джип на НСО, инспектира строежи, обеща околовръстно шосе на Пловдив, бърз напредък на автомагистрала \"Хемус\", 27 млн. лв. за нова болница в Ямбол, 1 млн. лв. за църква. Междувременно посрещна папата, направи с Ципрас първа копка за газовия интерконектор, чу се с Макрон...  Борисов нахъси феновете си за пределна анти-БСП мобилизация, след като вече беше запретнал ръкави да чисти ГЕРБ от дискредитираните в \"Апартаментгейт\" и \"Еврокъщите за тъщи\"; дори демонстративно показа на няколко пъти жълтия картон на Цветанов, но не го извади съвсем от играта. \"Срамувам се от глупостите, които направихме последния месец - тежка обица на ухото, но както има грешка, има и прошка\", каза понародному Борисов. За разлика от 2016 г. той няма намерение да подава оставка независимо от резултата, видимото износване на управлението му и каскадата от корупционни скандали. Чувствителният спад на ГЕРБ е преодолян, а водачката на евролистата Мария Габриел, която може да приспи електората с теми като \"борбата с фалшивите новини\", е само бледа сянка на Борисов. Партията му отново има малка преднина пред БСП или е наравно с нея според различните социологически проучвания.  Сравнително стабилната икономическа конюнктура, макар и на ръба на бедността, в съчетание с дългия изборен уикенд вещаят ниска избирателна активност и слаб протестен вот. \"Масовата погнуса от битовата лакомия по държавния връх\" май няма да повлияе на изборите – противно на прогнозата на Eвгений Дайнов. Причините затова трябва да бъдат търсени първо в Вероятността за наказателен вот пък, изразяващ се в гласуване за БСП дори с отвращение, все повече клони към нула. Затова вината си е изцяло на социалистите, които така и не представиха убедителна алтернатива на ГЕРБ.  БСП отново не успява да покаже автентичност в образа си и да убеди в искреността на намеренията си, нито пък да окуражи разочарованите от ГЕРБ. След като в битието си на уж социална партия повече от година игра на терена на консервативното и патриотичното, в общ фронт с ВМРО и православната църква срещу \"джендърите\" и Истанбулската конвенция, БСП внезапно заряза темата. Сходна беше съдбата и на \"заплахата\" от мигрантите, съвсем загубила значение след сделката на ЕС с Турция. И двете теми бяха оставени на техните оригинални автори: ВМРО и останалите разединени патриоти.  Лидерът Корнелия Нинова и водачката на евролистата Елена Йончева заложиха ударно на антикорупционната риторика и доразвиха разказа за \"грабежа\" на България от ГЕРБ, към който се придържат от известно време. Атаките им съвпаднаха и с острата, но принципна критика на президента Радев по корупционните скандали. С журналистически разследвания Йончева сякаш успя да притисне Борисов до стената, като го обвини гръмко, че е на \"върха на \"Апартаментгейт\", като стои зад \"оная къща\" в Барселона. На ход е прокуратурата. Работейки за предсрочни парламентарни избори, БСП заговори дори за необходимостта от осигуряване на съдебен контрол върху дейността на главния прокурор с помощта на ЕС. Сега БСП отново се озова на \"чужд\" терен – борба с корупцията и необходимостта от реформи на прокуратурата отдавна са \"заплюти\" от партиите от \"Демократична България\". Активните и критично мислещите граждани продължават да гледат с недоверие на БСП, макар че са отвратени от ГЕРБ. Между тях и Столетницата има не толкова непреодолими политически различия, а по-скоро дълбок социокултурен разлом. По същата причина за пореден път БСП не успя да привлече и младите, въпреки че сред тях има немалка група с прогресивни, демократични и леви нагласи. Не обърна достатъчно внимание или въобще не потърси останалите наемни работници и нарастващата армия на прекариата. А опитът за демонстриране на уникалност с искането (на ПЕС) за единен механизъм за европейска минимална заплата се разми, след като темата беше подета и от ГЕРБ в лицето на Габриел, от \"Атака\" и др. В листата на БСП няма нито един кандидат като независимата Ваня Григорова например, издигната от работнически инициативен комитет. Синдикалистката, която се яви с лозунга \"Хората преди печалбите\", би работила за лоби на работещи хора в Европейския парламент, за спиране на социалния дъмпинг и за нормализиране на данъчните системи. Рекордният брой независими кандидати – 6, както и профилът им (вижте също така ляво патриотичния Минчо Христов или правещата кампанията си от домашния арест Десислава Иванчева) е В националистическия сектор се открои водената от Ангел Джамбазки листа, който има шансове да влезе в европарламента с ранг на \"заслужил борец\" срещу мигрантите, джендърите и циганите. На финалната права нараснаха и шансовете на \"Воля\"-та, евтините хапчета и бензинът на Марешки, който иска да се изкара по-голям патриот от \"войводите\". Само той може да се похвали със снимка от митинг, на която е редом до \"иконите\" на радикалното дясно: Матео Салвини и Марин льо Пен.  Воювайки с въображаеми врагове, т.нар. патриоти май въобще не споменаха темата за драстичните нарушения на човешките права в Турция, нито дори се конфронтираха с архиврага им от поотминали времена – ДПС. Сега Движението е неофициален съюзник на ГЕРБ и присъдружните му \"Обединени патриоти\". Очаква се без много усилия на 26 май то да си вземе полагащото му се.  Все по-вероятно става извън ЕП да остане коалиция \"Демократична България\". Въпреки симпатичната й листа (един от примерите е живеещата във Великобритания \"Фейсбук\" активистка Мария Спирова) и активната й кампания, тя не успява да генерира трайна електорална подкрепа. Може би защото й липсва мобилизираща кауза отвъд реформата на прокуратурата и \"защитата на европейските и евроатлантическите ценности\".  на досегашния неолиберален модел или в един по-социален ЕС; в съюз, вървящ към Съединени европейски щати, или връщащ се към \"Европа на отечествата\". Дори уж консенсусни теми като \"защитата на българските превозвачи от протекционизма на Макрон\" останаха на заден план за сметка на асфалта и корупцията. \"Пълноправното членство в Шенген\" , \"членството в еврозоната\" и \"отпадането на мониторинга по правосъдието и вътрешния ред\" продължиха да бъдат устойчиви заклинания.  На този фон се очертава запазване на статуквото и пренастройване на играчите за далеч по-важния местен вот наесен. Вероятността да бъдат предизвикани предсрочни парламентарни избори май остава в ръцете на разследващата журналистика в няколко независими медии. Или на непредвидими социални или инфраструктурни катаклизми, които могат да изкарат хората на улицата в протести за по-добър и по-сигурен живот. ", "date": "2019.05.24", "title": "По-скоро ще има завод за зелен хайвер, отколкото протестна вълна"}
{"url": "https://www.dnevnik.bg/sport/2019/05/24/3910333_uduljavane_na_hegemoniiata_na_ludogorec_ili_chudo_za/", "text": "Ще продължи ли \"Лудогорец\" пълната си хегемония в първенството с осма поредна титла? Или ЦСКА ще постигне чудо, като спре шампионската серия на състава от Разград? Отговорът ще бъде даден тази вечер след последния кръг в Първа лига. \"Лудогорец\" води с точка пред червените преди решителните мачове. Шампионите приемат \"Черно море\", а ЦСКА е домакин на \"Ботев\" (Пловдив). Двата отбора взеха мерки, за да привлекат повече привърженици, като  намалиха цените на билетите . БФС обяви, че и  на двата стадиона ще има купа и медали , за да може шампионът да бъде награден веднага. \"Лудогорец\" изпитва необичайни колебания от началото на 2019 г., като допусна няколко изненадващи резултата и загуба на точки. В предния си мач шампионите взеха важна победа с 2:0 срещу \"Ботев\" в Пловдив и остават във водеща позиция, като зависят само от себе си. Проблем пред отбора е, че голмайсторът Клаудиу Кешеру е наказан. \"Излизаме срещу \"Черно море\" - един традиционно неудобен съперник за нас. Победата ще ни гарантира осмата титла. Хубаво е да печелиш поредни шампионски титли, но никой не е абониран за това\", каза изпълнителният директор на \"Лудогорец\" Ангел Петричев след успеха срещу \"Ботев\". \"Нито една година не е лесна сама по себе си. Виждате, изпитваме сериозни затруднения. Надявам се нашите момчета в петък да изиграят силен мач и да станем шампиони за осми път\", добави той. ЦСКА  спечели дербито с \"Левски\" (2:0)  и съхрани мечтите си да стъпи на шампионския връх. Червените се нуждаят както от задължителна победа срещу \"Ботев\", така и от грешна стъпка на \"Лудогорец\". \"Разбира се, че вярвам в чудеса, аз вярвам в Бог. Може да се случват чудеса. Сега трябва да се подготвим за мача в петък\",  каза нападателят на ЦСКА Евандро . В същия дух се изказа и треньорът на червените Добромир Митов. \"Вярваме до последно, докато има шанс. Ако Господ реши, може да станем шампиони. Пред наша публика трябва да излезем и да го спечелим (последния мач)\", добави той.", "date": "2019.05.24", "title": "Удължаване на хегемонията на \"Лудогорец\" или чудо за ЦСКА"}
{"url": "https://www.dnevnik.bg/detski_dnevnik/2019/05/24/3909144_s_decata_v_pochivnite_dni_25_i_26_mai/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент .  - Празничната церемония за 24 май ще започне в 11 ч. с тържествен водосвет при паметника на светите братя Кирил и Методий пред Националната библиотека \"Св. св. Кирил и Методий\". - Деца от столичните училища и детски градини ще изнесат празничен концерт в градската градина пред Народния театър \"Иван Вазов\" от 12 часа. Входът е свободен. Събота, 25 май  - IT STEP е мястото, където с помощта на модерните компютърни технологии децата ще могат да вдъхнат живот на героите от своето въображение. С помощта на графични таблети ще могат да направят своя илюстрация. Мероприятието е подходящо за деца между 9 и 12 години, които вярват, че няма нищо невъзможно, стига да си достатъчно смел да го направиш. Занятието ще се проведе от 16 ч. в сградата на Международната компютърна академия IT STEP на ул. \"Алабин\" 58. То е безплатно, но местата са ограничени, затова е необходима регистрация  тук .  - Детската креативна  работилница \"На улов за букви\"  ще се проведе от 11 ч. в \"Мега мол София\". В играта ще се включат рибки букви и въдица с магнит. Ще се учат букви и ще е забавно. Ще се работи с картон, кламери, магнити, копчета, връв. - Първото по рода си  състезание с водородно задвижвани автомобили  за ученици между 8-и и 12-и клас ще се проведе от 11 часа в англо-американското училище в Панчарево, ул. \"Сияние\" 1. То е част от международното Horizon Grand Prix, съобщи екипът на \" Технократи \", който е събрал отбори от няколко училища в страната, които се включиха със страхотна енергия и желание в проекта. През изминалите месеци те се подготвят усърдно, като всеки отбор сглобява сам шасито на своя автомобил, конструира купе за него и преминава през редица тренировки за оптимизиране на използвания водород чрез горивна клетка. Входът е свободен.  - С над 40 безплатни ателиета  д етският панаир на фондация \"Изи арт\"  ще е между 10 ч. и 18 ч. на площад \"Македония\" и в Регионалния исторически музей. Освен традиционните вече работилници по стъклопис, архитектура, пясъчни рисунки, плъсти и грънчарство, тази година в програмата ще бъдат включени и няколко нови – традиционна техника тъкане, както и любопитните ателиета по цианотайп или фотограма и ателие по роботика (които ще се проведат само в неделя) . Специално за града е разработена и работилница, в която децата ще могат да направят свой магнит с кон – символа на града. По традиция Грома Холд ще запознаят децата с основните видове строителна техника със специално разработено ателие. Организаторите са приготвили и атрактивна програма за сцената - музикални и театрални спектакли, танци и игри за най-малките. По традиция ще бъде показана и истинска пожарна кола, на която малчуганите ще могат да се качат и да усетят вълнението, като влязат в ролята на истински пожарникари. Неделя, 26 май  - В \"Скрач\" програмирането е лесно и достъпно дори и за по-малките. Програмата разчита на изграждане на лесни условия чрез подреждане на логически блокчета. В този уъркшоп децата ще могат да упражнят своята креативност, логика и работа в екип и да направят своите първи стъпки в света на програмирането. Събитието е подходящо за деца между 9 и 12 години и ще се проведе от 10 ч. в сградата на Международната компютърна академия IT STEP на ул. \"Алабин\" 58. Събитието е безплатно, но местата са ограничени, затова е необходима регистрация  тук .  - В  \"Парк Боби и Кели - Патиланци\"  децата ще могат да чуят историята за галената дъщеря.  - Рисуване и музика за най-малките (6-36 месеца) ще започне в 10.30 часа в Детски клуб PlayHouse. Подробности -  тук .  - С над 40 безплатни ателиета  д етският панаир на фондация \"Изи арт\"  ще е между 10 ч. и 18 ч. на площад \"Македония\" и в Регионалния исторически музей. Освен традиционните вече работилници по стъклопис, архитектура, пясъчни рисунки, плъсти и грънчарство, тази година в програмата ще бъдат включени и няколко нови – традиционна техника тъкане, както и любопитните ателиета по цианотайп или фотограма и ателие по роботика (които ще се проведат само в неделя) . Специално за града е разработена и работилница, в която децата ще могат да направят свой магнит с кон – символа на града. По традиция Грома Холд ще запознаят децата с основните видове строителна техника със специално разработено ателие.  Организаторите са приготвили и атрактивна програма за сцената - музикални и театрални спектакли, танци и игри за най-малките. По традиция ще бъде показана и истинска пожарна кола, на която малчуганите ще могат да се качат и да усетят вълнението, като влязат в ролята на истински пожарникари.", "date": "2019.05.24", "title": "С децата в почивните дни (24, 25 и 26 май)"}
{"url": "https://www.dnevnik.bg/tehnologii/2019/05/24/3908679_purva_sreshta_s_transporta_na_budeshteto_video/", "text": "Електрически автомобили, автономни автомобили... Не минава изложение за автомобили или технологии, на което да не се говори за тях. Знае се, че в момента вървят и десетки тестове, организирани от редица производители на роботизирани коли, но подробности за тях няма много. Пратеник на \"Дневник\" имаше уникалната възможност да научи подробности и да е сред първите клиенти на експериментална услуга за споделени автономни автомобили, която се провежда в предградието на Париж и университетския кампус Сакле. Всъщност проектът, кръстен Paris-Saclay Autonomous Lab project, предлага една по цялостна услуга, като част от него е и маршрутна линия, допълваща градския транспорт и обслужвана от роботизирани електрически бусчета. Партньори в експеримента са автомобилният производител \"Рено\", доставчикът на цялостни транспортни услуги \"Трансдев\", технологичните компании \"АйАрТи СистемЕкс\" (IRT SystemX) и \"Ведеком\" (Vedecom), както и университетът в Париж-Сакле. Предварителната работа по проекта върви от повече от две години, но началото на същинската му част беше дадено официално на 15 май. Ден по-късно имах и възможността да съм един от първите клиенти на споделените автономни коли. Тук е моментът да посоча, че Paris-Saclay Autonomous Lab project е част програмата на френското правителство за разработване на автономни превозни средства и търсене на бъдещи транспортни решения. Идеята Най-общо идеята на проекта е да е допълнение към съществуващата транспортна схема. Автономните бусчета ще обслужват линия от най-близкия до квартал Сакле Плато транспортен хъб, до който стигат влакове, автобуси и метро, до населените места в близост в часовете от полунощ до 3 часа сутринта. В този времеви интервал има пътници, макар и малко, но автобуси вече не се движат. Трасето е с дължина около 6 километра. По него има четири спирки. Всеки потенциален пасажер ще може да следи през приложение в реално време къде е маршрутката, така че да не чака излишно. Бусчето е с капацитет 16 места, от които седем седящи. То предлага безплатен интернет, сваляне на списания от онлайн библиотека и USB портове за зареждане на мобилни устройства. Споделените автомобили имат за задача да извършват превозите вътре в кампуса на университета, в който учат и работят около 80 хиляди души. Те ще се поръчват през специално приложение и ще могат да се вземат от 12 спирки, разположени така, че никоя да не е на повече от 300 метра от най-близките сгради. Предстои избирането на хората, които ще ползват услугата, като става въпрос за около 100 души. За момента и двете услуги са безплатни. Изборът на място за реализация на проекта е продиктуван от очакваното увеличаване на броя на населението на района Сакле Плато. При 25 хиляди жители през 2016 година очакванията са в парижкото предградие през 2022 година да живеят 50 хиляди души, а през 2029 г. те да са 80 хиляди. Студентите в кампуса пък ще са 20 хиляди през 2022 и около 25 хиляди през 2029 година. Превозните средства За реализацията на идеята ще се разчита на два основни вида превозни средства. Електрическата автономна маршрутка е производство на белгийската компания LOHR, като моделът е кръстен \"Ай-Кристъл\"+ (I-Cristal). За основа е използван съществуващ електрически бус, на който са премахнати кормило, педалите, работното място на шофьора и т.н. и е оборудван с радари, лидари (базирана на лазер версия на радар) и камери. С едно зареждане на батериите маршрутката може да работи между 6 и 10 часа, като за час и половина възстановява пълния капацитет на своите акумулатори. Колите за споделеното пътуване са електромобили \"Рено Зое\". В тях има три места, а зад волана седи човек, готов да се намеси при нужда. На по-късен етап асистент-шофьорът няма да е задължително в колата, а ще е на пост в контролния център, изграден за нуждите на проекта. Допълнителното оборудване на колите включва няколко GPS локатора, лидари и камери. Контролът Разбира се, за нуждите на проекта е изграден и контролен център, в който постоянно на смяна са двама души. Те имат поглед върху това къде е всяка от колите, могат да видят какво се случва в тях и да се свържат с пътуващите и шофьора. При нужда дежурните могат да изпратят и команда за спиране. Интересно решение е част от нужната на автономните превозни средства информация да идва от инфраструктурата. Според експертите от \"Рено\" подобен подход може да намали сериозно цената на бъдещите роботизирани коли. За целта на проекта по трасето са монтирани датчици и различни видове камери на 25 ключови точки. Събраната от тях информация се предава на колите и маршрутката, така че да бъдат подготвени за реакция. Най-честият сигнал към момента е за пресичащи или намираща се в близост пешеходци, спрели на пътя други превозни средства и т.н. До момента автономните леки автомобили са навъртели около 10 000 км без нито един инцидент. На по-късен етап предстои да бъде пуснато приложение за телефони и смарт часовници, което ще предупреждава пешеходци и колоездачи за приближаването на някое от автономните превозни средства. Да се возиш в такси без шофьор Най-интересната част от представянето на проекта Paris-Saclay Autonomous Lab project определено беше симулацията на истинско пътуване с един от автомобила \"Рено Зое\". Сценарият включваше поръчване на кола за една от стоянките, която да ни откара на намиращ се на около 2 километра ресторант и след това да ни върне. Важно е да се отбележи, че автономните коли се включват в поток от стандартни превозни средства, които постоянно кръстосват кампуса. Пътниците бяхме двама, като освен помощник-шофьора присъстваше и човек, който постоянно следи какви предупреждения идват от контролния център до колата, как тя реагира на тях, дали всички системи по автономната кола са изправни и т.н. Предстои скоро вторият контрольор да бъде свален от борда и електромобилите да превозват до трима пасажери едновременно, като е предвидено те да могат да бъдат взети от различни места, ако са в една посока. За начало на пътуването поръчалият колата натиска бутон \"старт\" на екран, намиращ се в средата на купето. След извършването на тази операция без намесата на оператора автомобилът даде ляв мигач и се включи в движението, като следваше предварително зададения маршрут. В рамките на пътуването на няколко пъти направи завои на кръстовища с пресичане на пътя на насрещните превозни средства, като намеса на контролиращия шофьор се наложи само веднъж - при стигане до спряло превозно средство. На автономните коли за момента не е позволено сами да извършват заобикаляния. Иначе в рамките на пътуването автомобилът на няколко пъти спря, за да пропусне пешеходци, пресичащи на зебра (подробности за пътуването вижте във видеото). Проектът Paris-Saclay Autonomous Lab project е част от стратегията на групата \"Рено\" \"Шофирай бъдещето\" (\"Drive The Future\"), която до 2022 година трябва да предложи транспортни услуги с автономни превозни средства. Част от нея е и друг интересен проект, реализиран съвместно с френските пощи. Той бе обявен на изложението Vivatechnology, което се проведе от 16 до 18 май в Париж и предвижда пощенските служби да получат за тест няколко концептуални електрически автономни камиончета \"Рено Изи-Флекс\" (EZ-FLEX). По време на тестовете ще се съберат нужните данни и впечатления от пощенските служители, нужни за производството на сериен автомобил на база на прототипа. Групата \"Рено\" към момента има общо 14 проекта, свързани с автономността и мобилността на бъдещето. Те са във Франция, Испания, САЩ", "date": "2019.05.24", "title": "Първа среща с транспорта на бъдещето (видео)"}
{"url": "https://www.dnevnik.bg/kultura/2019/05/24/3910642_na_kakvo_e_praznik_24_mai/", "text": "Предмет на всеки празник, на всяко голямо честване, стават по принцип събития, които излизат от рамката на нормално установеното. Изключителни случки: подвизи, чудеса, избавления. Когато нещо толкова обикновено и широко разпространено като буквите стане повод за празник, човек започва да се чуди, дали зад тържествената фасада не се крие всъщност нещо друго Проявите на героизъм са изключение. Грамотността, общо взето, следва да бъде масово явление. Поне в началото на 21-ви век. Но дали само буквите са в основата на това празненство? Дали чрез тях не се опитваме да осмислим идеи и ценности, надхвърлящи тясната историческата рамка, в която обикновено ги поставяме? През не чак толкова далечната 1851 г. в Пловдив за първи път се организира празник на братята св. Кирил и св. Методий, който скоро се утвърждава в празничния календар на нацията като Ден на българската култура и просвета и на славянската писменост. Има сведения, че подобно тържество е било организирано и в Шумен още през 1813 г. Но целта не е да разказваме историята на празника. Както през 1813 г., така и през 1851 г. просветата и грамотността в България са по-скоро кауза на едно образовано малцинство, отколкото общовалидна норма. По този повод Софроний Врачански възкликва: \"Оле, безрасъдство българско и голяма глупявина! Потъмнели и помръкнали от пиянство и не се хванат да се потрудят да доведат един мъдър даскал и наставник, да научат чедата си на мъдро книжно учение, ами ходят като слепи в тъмнина. О, глупави и неразумни човече! Така ли чинат другите християнски народи, що са учени и мъдри философи. Я погледайте и попитайте какво вършат те. Я вижте те за какво си разнасят стоката. Не я ли харчат за школи и академии и за учение граматическо и философско? И са станали мъдри философи, и хитри, и учени, и се славят и процъфтяват в учението като пролетни цветове? А не са потъмнели и помръкнали роби и под тежък чрем подложени като нас – неучени, безкнижни, невежи, безгласни, безответни като едни скотове?\" Българското общество излиза от състояние на вековна летаргия и културна изолация, последвали загубата на независимостта. На този фон събуждането на все по-широки слоеве на населението за интереси, отвъд непосредствените нужди на ежедневието, трябва да е изглеждало като истинско чудо. Празникът е целял да даде израз на тази воля за образование и просвета, с която народът е свързвал надеждите си за по-добро и достойно бъдеще. Става носител на идеята за Промяна. За преодоляване на статуквото, за нов цивилизационен избор. Но още тогава, в самата зора на просвещението, дуализмът, заложен в светогледа на българина от дълбока древност, започва да прокарва разделителни линии между дух и материя. Наред със стремежа към \"умствено возвисяване\", върви и недоверието към т.нар. учени глави. От една страна, знанието е нещо желано, най-вече заради престижа и възможностите, които осигурява, от друга страна, винаги ще остане съмнението дали наистина си струва парите, времето и труда. Връзката между познанието и сферата на практическото действие като че ли все ще убягва на иначе прагматичния български ум. Макар и интуитивно да се досеща за нея, той упорито отказва да възприеме правилата на тази благотворна симбиоза, защото е свикнал винаги да разделя духа от тялото. Едното е някъде там, другото – тук. Между двете не само няма особена връзка, но се намират в състояние на принципна опозиция. По силата на тази манихейска логика образованието, интелектът и възпитанието спадат към категориите на духа, които нямат особено отношение към реалния живот. Докато материалният свят се управлява от съвсем други закони. За да успееш в него, са нужни едни други качества, свързани по-скоро с демоничната природа на неговия създател. Така неусетно се стига до една парадоксална ситуация: знанието се откъсва от зоната на действието, а действието губи от дълбочината и смисъла на познанието. Четейки \"Записките\" на Захарий Стоянов, осъзнаваме, че цялата борба за национално освобождение е белязана от подобно нелепо разделение – между просветители и революционери. Между хора на знанието и хора на делото. Първите подозират вторите в невежество и безразсъдство. Вторите обвиняват първите в нерешителност и страхливост. И макар че в основата на всяко велико дело да стоят именно хората на знанието, често се случва те да изпуснат инициативата и то да бъде продължено от не толкова знаещи, но по-детерминирани и действени личности. По този начин делото може и да преуспее, но има и голям риск да се изпорти. Защото действия, лишени от промисъл, са обречени на провал. Както историята неведнъж е доказвала Под знака на тези смесени чувства към всяка по-висока форма на култура, изкуство и степен на образованост ще премине и почти целият период след Освобождението. В ненужно, а често пъти и напълно деструктивно противопоставяне между добродетелите на простия живот и развалата на ума, вследствие от прекаленото залягане над книгите. Не друг, а същият Захарий Стоянов – сам той блестящ писател и проницателен психолог на народната душа – отново ще напише: \"Аз пак казвам, от учените светът ще пропадне. И тая пословица не е измислена от един човек, от едно село – тя е произведение на целия български народ и в онова време, когато и между нас почнаха да никнат учените цанцугере като гъби; и ако не можем да наречен калугерското учение \"глас народа, глас сина божия\" лъжовно, тогава още по-малко смеем да назовем тоя глас народен неверен, неправеден и пристрастен, но трябва да се съгласим, че тоя глас е глас на праведно отвращение, глас на праведна и свята присъда, произнесена от нашето общество против развалените мозъци и деморализираните сърца на нашите преучени цанцугере\". В страха си да не се преучи и да стане непригоден за живота младият български елит ще се окаже неподготвен за сложните игри на историята. Нещо все ще му пречи да разчете картата на времето, да се ориентира в лабиринта от знаци и символи на високата култура, втъкани в европейския начин на мислене. Поредица от грешни, лекомислени избори, подплатени със самоувереност и егоизъм, присъщи на непросветения ум, ще доведат до серия от национални катастрофи. За което народът ни впрочем също има готова пословица: \"от ума си тегли\". Теглил е и ще тегли, докато не се научи. Но това за съжаление все се отлага, за да се превърне системен проблем на българското общество, независимо от политическите системи, през които преминава. Неспособността му за просветено действие, произтичаща от принципното неразбиране за мястото на духовността в живота. Духът на Просвещението, родил и нашето собствено Възраждане, е велик именно поради факта, че пронизва всички аспекти на живота – от най-прозаичните, до най-интелектуалните. Той изважда знанието от лабиринта на средновековната схоластика и го връща на хората. Превръща го в двигател не само на икономиката, но и на историята. На човешките взаимоотношения. Нищо повече няма да бъде същото. Включително мисленето. Нещата, които само до оня ден са изглеждали естествени и нормални, изведнъж ще станат дълбоко неприемливи – като робството, във всичките му уродливи форми. Нещата, които поколения наред са смятали за непостижими със средствата на разума, ще станат пределно очевидни – като произхода на видовете. Дух на промяната, дух на справедливостта, вдъхновител на революциите и на борбите за \"човешки правдини\" – това е духът, изпълнил сърцата и умовете на нашите славни предшественици. На деня, посветен на светите братя Кирил и Методий, на славянската писменост и култура, може би трябва да се замислим за всичко онова, което ни пречи и спира да превърнем познанието в действие и през класните стаи, научните кабинети и библиотеките да го включим директно в кръвоносната система на нашата измъчена от неграмотни експерименти нация. Действие, което би преобразило живота ни, страната ни и нас самите. Защото силата на просвещението се проявява именно в делата – в тях се оглеждат както полетът на мисълта, така и дълбочината на ума. Пак и само по делата му ще познаем и доколко един народ е приел в сърцето си заветите на своите духовни учители. Честит празник!", "date": "2019.05.24", "title": "На какво е празник 24 май"}
{"url": "https://www.dnevnik.bg/bulgaria/2019/05/24/3909861_edin_nepredizboren_mesec_na_boiko_borisov/", "text": "Дни по-късно: Бойко Борисов кара. Посочва встрани, където са се събрали посрещачи, и казва: \"Ей там ще спрем.\" И премиерът е сред хората. За месец преди изборите на десетки места из цялата страна. С приближаването на 26 май - деня на европейските избори, темпото се забързва.  В последния месец Борисов, придружен от министри, може да бъде засечен къде ли не – \"на живо\" във \"Фейсбук\", на магистралата, по бензиностанции, в заводи... Той реже ленти, инспектира строителства на пътища, на спортни зали, на газопреносна инфраструктура... Среща се с хора от Кърджали, Стара Загора, от Поморие до Бургас, Варна, Ямбол... И обещава – нови пътища, ремонти на зали, на болници, саниране, изплащане на забавени плащания, вдигане на заплати... А правителството взима решения за отпускане на пари. В предизборната кампания кабинетът отпусна немалко средства по наболели въпроси или успокоявайки различни протести. На едно от последните заседания управляващите за 11 минути одобриха извънредно финансиране за общо 47 млн. лв. за проекти в областта на здравеопазването (за доизграждане на болницата в Ямбол) и образованието (за училищни автобуси). Средства се намериха за нова сграда на Университета за национално и световно стопанство (7.5 млн. лв.), обещаха се на тютюнопроизводители от село Пристое, чакащи да им се плати продадена, но неизплатена продукция от 2016 г. (около 2 млн. лв.), за протестиращите педиатри от специализираната национална детска болница (1.7 млн. лв.), за придобиване на частните улици на Азотно-торовия завод в Стара Загора (500 хил. лв.). Работниците на ремонта по магистрала \"Тракия\" край Вакарел пък получиха печени агнета за Гергьовден, донесени от Борисов, отбил се до тях \"на път за Пловдив\", както сам обяви. \"Е, момчета и днеска работите. И вчера работихте, браво. А така, седайте сега, обедвайте... честит празник, да ви е сладко\", пожела им Борисов. Ако не е сред хората, Борисов е на телевизионен екран – освен в новините всяка вечер от посещенията му той участва в \"Панорама\" по БНТ, както и в предавания на Би Ти Ви и \"Нова телевизия\". Намери време и да поиграе мач с отбора си от \"Бистришките тигри\", които спечелиха първенството на ветераните срещу \"Лудогорец\". На този фон левицата възрази, че Борисов агитира с държавни средства и поиска той да излезе в отпуска. А Централната избирателна комисия излезе с решение, че това не е така и няма законови проблеми. 23 май - След първата инспекция за деня премиерът пусна съобщение във \"Фейсбук\": \"Пътувам към Благоевград, където днес се пуска движението по още 6,5 км от АМ \"Струма\". Целта е улеснение на трафика и повишаване безопасността на движение за пътуващите към Югозападна България и Гърция при предстоящите почивни дни и летния сезон\". Веднага след участие по \"Нова тв\" Борисов потегли на път. Първо видя как върви  работата по магистрала \"Европа\"  - от Калотина до Сливница. \"До Банкя се стига по пътя за Мюнхен, преди Белград - вляво\", разясни той. Борисов кара, а в колата му са министри, които разясняват постигнатото и подчертават инвестиции, напредък. Премиерът на няколко пъти обобщи, че след завършването на магистралата ще се пътува директно \"Бургас - Белград - Мюнхен\" и \"Истанбул - София - Белград\". - Бойко Борисов се засече и с актьори от популярен български сериал, свършващ същия ден, попитал кой е убиецът. \"Ще разберем довечера във финалния епизод\", написа Борисов в профила си. 22 май - Борисов е в Кирково с гръцкия премиер Алексис Ципрас за началото на изграждането на междусистемната газова връзка между България и Гърция. Шофира високопроходимия автомобил и качва гръцкия си колега на предната седалка, за да го \"повози из България\". На задните седалки са министри, преводач, пресаташе. Борисов спира при чакащи хора и инструктира Ципрас да слезе за малко да ги поздрави. Пред събралите се и медиите заяви: \"Сега вече да е ясно, който дава най-евтин газ, от него взимаме\". - Сутринта е на заседание на правителството, което предвижда близо 22 млн. лева за работа с ученици от уязвими групи. 21 май - Борисов беше във Варна, където инспектира новостроящия се храм \"Св. Прокопий Варненски\", поговори с варненския владика Йоан за църквата, за антихриста, смъртта и магистралите. А докато возеше варненския кмет Иван Портних, отчиташе свършеното за града и изразходваните средства. По-късно имаше и среща със симпатизанти. - Премиерът преряза лентата на нов цех на \"Клас олио\" в Карапелит с близо 200 работни места. 20 май - Инспекция на разширението на газопреносната мрежа в района на Болярово. Където Борисов видя газови магистрали, осигуряващи 1000% диверсификация - Посети обновения археологически музей в Дебелт, близо до Бургас. - Провери строителството на новата многофункционална зала в Бургас. Заяви, че спортна зала с обход, без филхармония не върви. И като чу, че филхармонията има нужда от средства, обеща два милиона лева. \"Защото освен за спорта и туризма пари трябва да има и за култура\". - Борисов инспектира започналото изграждане на обходния път на Поморие, част от първокласния път Слънчев бряг – Бургас. - На път за Поморие публикува снимки от срещи с хора на бензиностанция. - Спря да види как тече и реконструкцията на 10-километровия участък от пътя Пловдив – Асеновград. \"Призовавам шофьорите да не се изкушават и да спазват ограниченията, за да няма катастрофи\", написа той. - В Пазарджик провери как започва ремонтът на обходния път на града. - Присъства на откриването на разширението на завод за компоненти за автомобилната индустрия в Пазарджик. \"Благодаря на работниците, защото заради тяхната добра работа в България идват и други производители\". - Сутринта беше в Би Ти Ви и говори за всички наболели проблеми, къщи за гости, проверки на прокуратурата, за отношенията си с братовчедите си и др. - Борисов имаше среща с министъра на външните работи на Германия Хайко Маас. - Участва в основното предизборно събитие на ГЕРБ в \"Арена Армеец\". \"Гарантирам, че европейските депутати от ГЕРБ и СДС ще бъдат дисциплинирани, обединени и ще изпълняват общите решения на ЕНП...\" 18 май - В Стара Загора видя новооткритото разширение на завода за производство на полимерни листове. Обеща кабинетът да отпусне около 500 хил. лв. за придобиване на частните улици на Азотно-торовия завод. 17 май - В 8:40 ч. се включи на живо във \"Фейсбук\" с обяснения как върви строежът на магистрала \"Хемус\" край Ябланица. \"Виждаш ли как става магистралата – так-так-так-так. Тука, както го гледаш, август ще го свършат. Работят денонощно. А едно време са стигнали до Правец и са спрели. Нали е приятно така – планина, ливади и след това гледаш как се ражда и как пораства. А в същото време държавният дълг намалява\". И още: \"Път през скала. А после колко лесно изглежда, когато е готово. Като отида в някое студио, ми казват стига сме говорили за магистрали, дай да говорим за фугата на \"Граф Игнатиев\". След инспекцията на \"Хемус\" Борисов съкрати срока за изграждането ѝ с година. - После се отправи към Търговище. - Срещна се с тютюнопроизводители в село Пристое и им обеща гарантирана субсидия за догодина. Съобщи им, че е започнало изплащането на 3.2 млн. лв. държавна помощ за тютюнопроизводителите в района. - \"Участвах в пускането в експлоатация на 2500 тона преса за производство на специални алуминиеви профили от ново високотехнологично поколение в Шумен. Благодарение на тази инвестиция се откриват 100 нови работни места\", обяви Борисов в профила си същия ден. - Направи инспекция на ремонта на пътя Ловеч – Плевен. 16 май - \"Проведох среща с представители на превозваческия бранш. На нея обсъдихме темата за обхвата на пътищата, за които ще се плаща тол такса, както и за размера на тарифите\", започна денят на Борисов във \"Фейсбук\". А след срещата се разбра, че въвеждането на тол системата се отлага. 15 май - На правителственото заседание отпуснахме 3,450 млн. лв. за детско здравеопазване, похвали се премиерът. - \"Няма национална стратегия за детето, защо продължават да лъжат\", попита в профила си Борисов. А на социалния министър Бисер Петков обяви, че е възложил \"сутрин като стане, обед и вечер да прави брифинг и да казва, че такава стратегия няма\". 14 май - Вечерта премиерът участва в мача  с \"Бистришките тигри\" . И зведе като капитан \"Витоша\" (Бистрица) във финала на първенството за ветерани срещу \"Лудогорец\" . Макар и той да не вкара гол, \"тигрите\" победиха с 3:1 и отново станаха шампиони. - Видя доставеното ново техническо оборудване за служителите на полицейските структури в МВР. - Прие оставката на земеделския министър Румен Порожанов и бързо му намери заместник - Десислава Танева. \"Всеки, който е злоупотребил, ще му се вземат парите и ще му се търси наказателна отговорност, така че данъкоплатците няма да пострадат\", обяви той по повод скандалите около къщите за гости. - Срещна се с лекари и неонатолози от детската педиатрична болница, на която ще бъдат отпуснати 1 700 000 лева. 11 май - В Русе присъства на откриването на разширения завод за автомобилни части. - По пътя се снима с хора на бензиностанция. Спря и в село Козлец на път за Кърджали - Посети средновековния манастирски комплекс \"Св. Йоан Предтеча\" край Кърджали. - В Кърджали присъства и на откриването на четвъртия завод за производството на автомобилни части и научноизследователски център. 9 май - Сутринта Борисов критикува президента Румен Радев и левицата. Отговори на обвиненията, че предизборна кампания с държавни средства: \"Да се водиш на работа и да не стъпваш в парламента не е нормално. Аз дадох отчет за всеки свой ден, откакто сме в кампания. Нямам спор с президента. Но завчера говорихме за училището в Долна Митрополия и той каза колко се радва, а днес съвсем друго говори. Ако той е против да се купят автобуси на децата и да се спре помощта за болницата в Ямбол, да излезе и да каже. Днес отново взе страна. Да припомня ли на кой пленум отиде? Неговите хора случайно ли попадат в листата на БСП? Не сме слепи. Той с държавните пари води кампания. Всяко едно негово изказване е срещу управлението. Ясно е, че Румен Радев не е еднакво отдалечен от всички партии\", написа той. - Борисов беше в Сибиу, Румъния, на срещата на върха на държавните и правителствени ръководители на страните - членки на ЕС. 8 май - Участва в предаването \"Лице в лице\" по Би Ти Ви. И тук критикува държавния глава. - За 11 минути Министерският съвет одобри извънредно финансиране за общо 47 млн. лв. за проекти в здравеопазването и образованието. 7 май - Премиерът беше в Ямбол, където обеща за болницата 27 млн. лв. - Във \"Фейсбук\" поздрави мюсюлманите за свещения за тях месец Рамазан. - Рано сутринта изпрати от летище София папа Франциск. 6 май - Вечерта Борисов беше на Събитието за мир на папа Франциск. - Отиде до Пловдив и обеща на протестиращи, че \"Пловдив ще остане зелен... Уверих жителите на пловдивския район \"Северен\", че няма да се допусне застрояване, с което хората да бъдат ощетени от гледна точка на парковете. Другото нещо, което ще правим с министъра на финансите, е околовръстното на Пловдив\". - \"На път за Пловдив минах през Вакарел, за да оставя агнетата на работниците, както им бяхме обещали. 😊\", написа Борисов. - Беше и на парада за Гергьовден. 5 май - Денят премина около започналото посещение на папа Франциск 4 май - Проверих напредъка на ремонтите по виадуктите на \"Тракия\". Работи се без почивка. Очакванията са, че за първи юли ремонтите ще приключат, написа премиерът. - СДС и \"Движение Гергьовден\" подписаха политическо споразумение, което стана в централата на ГЕРБ в присъствието на Борисов - Вечерта премиерът е в \"Панорама\" по БНТ. Увери, че всички от ГЕРБ, които са извършили нарушения с купуването на апартаменти на цени под пазарните и строителството на къщи за гости с евросредства, ще си понесат отговорността. - Държавата ще подпомага бъдещото висше военновъздушно училище в Долна Митрополия. Тук ще има развойна дейност, ще има производство, ще има развитие, обеща Борисов на място. - Със здравния министър Кирил Ананиев Борисов се срещна с представители на съсловните организации в здравеопазването. \"Обсъдихме механизма, по който болниците да получат допълнителни средства през бюджета на Министерството на здравеопазването. Обединихме се около решението приоритетно да бъдат увеличени цените на клиничните пътеки, свързани с детското и майчино здравеопазване\", отчете се той. 2 май - Среща с премиера на Бавария Маркус Зьодер 1 май - В Полша участва в \"Заедно за Европа\" с лидерите на страните - членки на ЕС, приети след 2004 г. 30 април  На днешното правителствено заседанието гласувахме предоставянето на 2 милиона лева на Министерството на културата за ремонт на Националната библиотека \"Св. св. Кирил и Методий\". Взехме решение да предоставим на УНСС 7,5 милиона лева за изграждането на новия корпус\". 29 април - \"Приоритет за страната ни е осигуряването на енергийна диверсификация и на по-ниски цени за газа на вътрешния пазар. Започваме строежа на газовата връзка с Гърция до три седмици\", написа Борисов вечерта. 28 април - Със снимки от Дивотинския манастир край Перник Борисов поздрави за Великден. 25 април - Борисов разгледа ремонтите на новия булевард с кръгови кръстовища във Варна. \"Направих проверка на новоизградения булевард \"Васил Левски\", който днес бе пуснат за движение. Ако беше лесно изграждането му, щеше да бъде построен от комунистите...\" Похвали качеството му. И на 22 май  едно от трите двуетажни кръгови кръстовища по току-що ремонтирания за 113 млн. лв. варненски булевард \"Васил Левски\" пропадна след дъжд . Това стана, докато премиерът Бойко Борисов участваше в предизборна среща на ГЕРБ във Фестивалния и конгресен център в града.", "date": "2019.05.24", "title": "Един (не)предизборен месец на Бойко Борисов"}
{"url": "https://www.dnevnik.bg/evropa/2019/05/24/3910399_izbiraneto_na_rukovoditelite_na_es_-_uravnenie_s/", "text": "Европейските избори, които се състоят  от 23 до 26 май , ще поставят началото на процеса по номиниране на кандидати за петте най-висши поста в Европейския съюз - предмет на разгорещени пазарлъци между страните членки. Правилата бяха установени през 2014 г. под натиска на Европейския парламент, но очакваното отслабване на двете големи политически семейства, които досега доминираха в него - консерваторите от Европейската народна партия (ЕНП) и социалистите - вероятно ще усложнят нещата. Един спорен нов вид Всяка група  е определила свой претендент , \"водещ кандидат\", за председател на Европейската комисия. Още вечерта на 26 май, когато станат ясни резултатите, политическото семейство, излязло начело, ще стане главен претендент за поста. Неговият кандидат обаче ще трябва да получи подкрепата на ръководителите на Европейския съюз и абсолютно мнозинство от депутатите в европарламента, което означава 376 гласа. Това се очаква да доведе до интензивно пазарене. Държавните и правителствените ръководители  ще се произнесат  на среща на върха на ЕС на 20 и 21 юни, за да може европарламентът да гласува през юли. През 2014 г. германката Ангела Меркел, британецът Дейвид Камерън, холандецът Марк Рюте и шведът Фредрик Рейнфелд се опитаха да сформират малцинство за блокиране на това правило. Медийна кампания на тема \"Меркел предава демокрацията\" обаче принуди канцлера да се откаже. Враждебността към принципа за \"водещия кандидат\", проявена от френския държавен глава Еманюел Макрон, подхранва спекулации за възможно номиниране на външен кандидат. Първата висша фигура, която се избира Първият пост, който ще бъде попълнен, ще е този на председателя на Европейския парламент. Гласуването ще се състои по време на тържествената първа сесия на новия парламент в началото на юли. Картите ще са съвсем открити, а съюзите ще са решаващи, тъй като през май 2019 г. голямата коалиция ЕНП - социалисти от 2014 г. няма да разполага с мнозинство. Втората сесия на парламента, планирана за средата на юли, ще бъде посветена на избора на председател на еврокомисията. След това избраният председател ще трябва да състави свой екип, всеки член на който ще бъде изслушан в Европейския парламент с риск да бъде отхвърлен. Европарламентът ще гласува новия състав на комисията на сесията си през октомври. Новият изпълнителен орган ще встъпи в длъжност на 1 ноември. През 2014 г. екипът, сформиран от бившия премиер на Люксембург, консерваторът Жан-Клод Юнкер, едва не беше отхвърлен. През 2019 г. трябва да бъдат попълнени още три важни поста: председател на Европейския съвет (инстанцията, която представлява държавите), върховен представител на ЕС за външната политика и сигурността и президент на Европейската централна банка. През 2014 г. не се избираше президент на ЕЦБ, което даде възможност на Италия да има двама свои представители на върховни позиции - Марио Драги като шеф на ЕЦБ и социалистката Федерика Могерини, на която беше поверена европейската дипломация. По време на мандата Италия си осигури още една водеща роля в лицето на Антонио Таяни, който след оспорвана битка спечели поста председател на Европейския парламент. И жена, и баланс Номинациите за тези три длъжности (председател на Европейския съвет, върховен представител за външната политика и президент на ЕЦБ) са в правомощията на европейските ръководители. Те обаче са обвързани с редица условия: един от висшите постове трябва да заеме жена, освен това трябва да има баланс между големи и малките държави, както и между старите и новите членове на съюза, присъединили се през 2004 г. Както и през 2014 г., преговорите ще започнат на извънредна среща на върха на 28 май - два дни след оповестяване на резултатите от европейските избори. Председателят на съвета, полякът Доналд Туск, ще получи правомощия за договаряне по номинациите преди срещата на върха на 20 и 21 юни. През 2014 г. се наложи да бъде свикана извънредна среща на високо равнище в края на август за номинирането на Доналд Туск като председател на съвета и на Федерика Могерини начело на европейската дипломация. /БТА", "date": "2019.05.24", "title": "Избирането на ръководителите на ЕС - уравнение с няколко неизвестни"}
{"url": "https://www.dnevnik.bg/evropa/evropeiski_parlament/2019/05/24/3910548_grafika_na_denia_za_koia_evropeiska_partiia_shte/", "text": "Освен борбата на местно ниво европейските избори са битка и между големите партийни семейства, организирани от обединени национални партии. \"Политико\" събира проучвания от всички европейски държави и сравнява резултатите от 2014 г. с прогнозите за 2019 г. Ето кои са вероятните победители в 28-те държави в ЕС.", "date": "2019.05.24", "title": "Графика на деня: За коя европейска партия ще гласуват най-много държави"}
{"url": "https://www.dnevnik.bg/sviat/2019/05/24/3910546_sasht_i_polsha_rabotiat_vse_po-dobre_no_fort_trump_ne/", "text": "Полша и Съединените щати са близо до постигането на сделка за засилено американско военно присъствие в централноевропейската страна (както на военнослужещи, така и на инфраструктура) в навечерието на визитата на президента Анджей Дуда във Вашингтон, заявиха официални източници пред \"Ройтерс\". Продължава обаче да има несъгласие кой да плати за нови строителни дейности и какъв ще бъде срокът на американския ангажимент. Представители на полските и на американските власти се надяват, че сделката, чийто инициатор бе Варшава през септември, ще бъде одобрена от Дуда и американския президент Доналд Тръмп по време на посещението. Споразумението ще засили трансатлантическите усилия за възпиране на Русия - приоритет, за който Западът смята, че е станал още по-належащ след анексията от Москва на полуостров Крим от източния съсед на Полша, Украйна, през 2014 г. След месеци на преговори на по-ниско равнище служители заявиха, че споразумението няма да прилича на първоначалното искане на Дуда за постоянна военна база, наречена от него \"Форт Тръмп\". \"Няма да има \"Форт Тръмп\", каза пред \"Ройтерс\" представител на САЩ, пожелал анонимност. Вместо това обаче по думите на двама американски служители Вашингтон и Варшава са близо до постигането на сделка за увеличаване на броя на непостоянно разположените американски войници в Полша с между 1000 и 1500. В Полша има средно около 4500 американски военнослужещи на ротационен принцип в рамките на силите на НАТО. Вместо нова американска база Съединените щати ще модернизират или построят нова военна инфраструктура във вече съществуващите полски бази, твърдят представители на американските и полските власти. \"Няма значение дали става дума за една или за много бази. Понякога дори е по-добре от гледна точка на възпирането и логистиката да има много локализации\", заяви служител, близък до преговорния процес. Според представителите на САЩ се обсъжда и построяването на самолетна писта за невъоръжени американски дронове. Полски служител потвърди, че не е изключено да има самолетна писта. Все още няма споразумение Дълъг четири страници работен документ, който бе описан от един от американските представители пред \"Ройтерс\", първоначално е съдържал текст, в който се посочвало, че САЩ ще имат военно присъствие в Полша в продължение на \"няколко десетилетия\". След американски възражения двете страни вероятно ще променят текста, като в него вече ще се говори за \"продължително\" американско присъствие, каза въпросният служител. \"Не искаме да бъдем поставяни в ситуация, в която нямаме избор\", обясни той. Американските и полските представители обсъждат също така кой ще плаща за новата инфраструктура и издръжката на войниците, като полските служители са изразили неохота страната им да поеме по-голямата част от разходите за военния персонал на САЩ. Дуда предложи през септември Полша да предостави над 2 млрд. долара. Полски заместник-министър на отбраната посети Пентагона по-рано този месец във връзка с работата по документа, включително за да договори окончателния брой на допълнителните американски войници, които ще бъдат разположени в Полша, и кой ще плаща за тях. \"Имаме гаранции от САЩ, че преговорите ще доведат до засилване на американското военно присъствие в Полша\", каза в изявление за \"Ройтерс\" полското министерство на отбраната. Търсенето на подкрепата на САЩ, дори в контекста на двустранно сътрудничество извън рамките на НАТО, е ключов елемент от стратегията на Полша за възпиране на Русия. Полските въоръжени сили, които правителството от дълго време обещава да модернизира, от десетилетия страдат от недостатъчно финансиране, а около две трети от оборудването им е от съветската епоха. /БТА", "date": "2019.05.24", "title": "САЩ и Полша работят все по-добре, но \"Форт Тръмп\" не е на дневен ред"}
{"url": "https://www.dnevnik.bg/razvlechenie/2019/05/24/3910679_daniel_kreig_prekusva_za_kratko_snimkite_na_bond/", "text": "Актьорът Даниел Крейг, който играе ролята на Джеймс Бонд през последните няколко години, ще се подложи на операция на глезена, след като е претърпял инцидент по време на снимките на най-новия филм от поредицата за известния британски шпионин. Графикът на филма обаче няма да претърпи големи изменения и ще бъде сниман в срок, за да може да е на екраните през април 2020 г., обявиха продуцентите. В публикация на официалния \"Туитър\" профил на Джеймс Бонд се казва, че операцията е лека и че Крейг се е наранил по време на снимките на филма в Ямайка. \"Продукцията ще продължи, докато Крейг се възстанови в рамките на две седмици след операцията\", пише в съобщението. Британските медии писаха, че 51-годишният Крейг се е подхлъзнал и се е наранил на снимачната площадка по време на снимките на екшън сцена. Филмът, който все още няма официално заглавие, засега е наричан \"Бонд 25\" и ще е петият с участието на Крейг в ролята на най-известния измислен секретен герой. Шпионската поредица на MGM е една от от най-доходоносните в света. \"Спектър\" на режисьора Сам Мендес от 2015 г. постигна приходи от 880 млн. долара в глобалния боксофис, докато \"Скайфол\" от 2012 г. достигна над 1 млрд. долара в цял свят. Режисьор на новия филм за Бонд е американецът Кари Фукунага. Сред новите попълнения в екипа е и сценаристът Фиби Уолър-Бридж. Носителят на тазгодишния \"Оскар\" за главна мъжка роля Рами Малек ще влезе в образа на злодея, а на екрана като Ем и Кю отново ще се завърнат Ралф Файнс и Бен Уишоу. В познатите дамски образи ще са и Наоми Харис като Мънипени и Леа Сейду, която отново ще е Маделин Суан от \"Спектър\" от 2015 г.", "date": "2019.05.24", "title": "Даниел Крейг прекъсва за кратко снимките на Бонд"}
{"url": "https://www.dnevnik.bg/sport/2019/05/24/3910738_nepalec_izkachi_treti_osemhiliadnik_za_dva_dni_v/", "text": "Непалецът Нирмал Пурджа е изкачил връх Макалу (8485 м), съобщи Seven Summit Treks. Постижението му е част от исторически рекорд, след като той стъпи на трети осемхилядник за два дни. \"На 22 май изкачих Еверест (8848 м) в 5.30 сутринта и Лхотце (8516 м) в 15.45 ч. въпреки големия трафик (около 320 души). Днес тъкмо пристигнах в базовия лагер на Макалу и ще тръгна в опит да изкача върха директно от базовия лагер\", написа в четвъртък Пурджа във \"Фейсбук\". От компанията обявиха, че той е стъпил на Макалу в 6.00 часа на 24 май. Непалецът подобрява рекорда за най-бързо изкачване на три осемхилядника, който сам постави през 2017 г. със стъпването на Еверест, Лхотце и Макалу за пет дни, 3 часа и 35 минути. Пурджа използва допълнителен кислород и подкрепа от шерпи при изкачванията си. След слизането от Еверест той отиде с хеликоптер на базовия лагер на Макалу, откъдето директно е започнал атаката. Негова снимка от Еверест привлече световно внимание, като  показа задръстване на най-високия връх на планетата . Пурджа е в разгара на своя \"Възможен проект 14/7\", като опитва да изкачи всичките 14 осемхилядника за седем месеца. От средата на април досега той вече изкачи шест от тях. Ако го направи, това ще е историческо постижение. Рекордът за най-бързо изкачване на всички осемхилядници е на Йежи Кукучка - седем години, 11 месеца и 14 дни (между 1979 и 1987 г.).", "date": "2019.05.24", "title": "Непалец изкачи трети осемхилядник за два дни в историческо постижение"}
{"url": "https://www.dnevnik.bg/analizi/2014/05/24/2305633_tebeshireniiat_krug_ili_zashto_24_mai_ne_stana/", "text": "На 27 февруари 1990 г. все още съществуващият по онова време Държавен съвет реши за национален празник на България вместо 9 септември да бъде определен 3 март. Шест дни по-късно решението беше потвърдено и от Народното събрание. Така, уж \"късайки с миналото си\", припряно и стратегически България бе оставена в тебеширения кръг между Русия и Европа. В първите години след 1989 г., макар разколебавана и пиляна, енергията за промяна все още можеше да върне исторически правдивата трезвост в българския поглед към Русия. Вероятно затова е трябвало да се бърза - който владее миналото, владее бъдещето. Затова е бил нужен и 3 март като национален празник. За да подмени припряно и стратегически героичния декор на 9 септември с друг - пак така героичен. И все така подходящ за етюдите на вечна благодарност към \"двойните освободители\". през май 1990 г. - само месец преди изборите за VII Велико Народно събрание, се роди дебат – \"Може ли 24 май да обедини нацията\". Следите му лесно могат да бъдат проследени заради все още рехавия медиен пейзаж в първата година след свалянето на Тодор Живков. Те водят към тогавашния младежки седмичник \"Полет\" във Варна. Заедно с пловдивския \"Комсомолска искра\"и столичния \"Култура\" той беше част от автономната територия в тоталитарната българска преса, извоювана от духа на перестройката. Дискусията \"Може ли 24 май да обедини нацията\" звучеше ирационално, по-скоро интелектуално и някак постдисидентски. Тя трябваше да събере мненията на тогавашните главни редактори на вестниците \"Култура\", \"Литературен фронт\" и \"Дума\" Копринка Червенкова, Марко Ганчев и Стефан Продев, на Валери Петров и Кирил Маричков, на акад. Николай Тодоров, на \"младите лица в църквата\" - вече покойния митрополит Кирил, \"синия\" йеромонах Христофор Събев. И разбира се – на културолога Петър Увалиев. Това, че разговорът е бил важен в усилията за измъкването на България от постсъветската сфера на влияние, щеше да стане ясно доста по-късно . Това, че тези усилия са останали без успех – също. Двадесет и четири години след 1990 г. На Европейския съюз Русия на Путин противопоставя Евразийския, на либералната демокрация – някакъв свой \"суверенен\" вариант на мека диктатура. През последните години Русия все по-неприкрито изнася национализъм в периферията си, вкарва фикцията за \"панславянското единство\" и \"православния консерватизъм\" в измислена битка със западната култура и превръща това противопоставяне в цивилизационен избор. Между комплексите на недооценената си историческа принадлежност към Европа и стокхолмския синдром на любовта към Русия, България е очевидно все по-раздвоена. В средата на май \"Алфа рисърч\" публикува данни от проучване на общественото мнение. В него са обобщени резултатите от отговора на въпроса: \" Как бихте гласували ако днес имаше референдум и трябваше да избирате - за присъединяване на България към Европейския съюз или към Евразийски съюз?\". Срещу 28% декларирали, че изобщо не биха участвали в подобен референдум, 40% и днес биха подкрепили членство в Европейския съюз. В същото време изборът в полза на Евразийския проект на Путин би бил 22%. В контекста на политическото шикалкавене след Киев, Крим и ставащото в Източна Украйна (а вероятно и повлияни от тях) цитираните по-горе резултати плашат. Те доказват подозренията, че е в България има достатъчно активен и политически значим обществен сектор, който охотно би преориентирал страната в източна посока. А това без уговорки е сериозно изпитание както за устойчивостта на България като член на Европейския съюз, така и за надеждността на страната като партньор в евроатлантическата система за сигурност. сега темата за празничния календар на България би трябвало да стане част от дебата за ценностите и бъдещето. Това не е спор на \"филите\" и \"фобите\". Това е разговор за Путиновата стратегия за \"обратно изкупуване\" на територии. В този списък е и България. Затова в Русия и до днес цинично се шегуват, че \"Курица не птица и Болгария не за граница\" ( ). У нас това се случва неприкрито чрез непрекъснатото напомняне за някаква историческа задлъжнялост или чрез провокациите на културна, православна или славянофилска сантименталност. Заради всичко това сега е важно да говорим пак за останалия без последици дебат от 1990г. Да си дадем сметка, че ако в него беше победила датата 24 май, а не 3 март сега перспективата на българския поглед към Русия щеше да е друга. По-достойна! В годините преди 1989 преподаватели във филологическите факултети на българските университети споменаваха името на руския акад. Дмитрий С. Лихачов като знак за различност, за Защото Лихачов беше част от друга, засекретена руска легенда. Не тази за \"големия\" брат и по-малкия му роднина. А за предимството на духовността пред държавността. \"Ние в Русия изпитваме чувство на голяма благодарност към България за своя литературен език, за началото на руската литература и за ония забележителни идеи, които са били провъзгласени през Симеоновия век - общочовешките идеи, написа Лихачов в лекцията си \"Държава на духа\" (изнесен пред Първия международен конгрес на българистите в началото на 80-те години). Църковнославянският език, пренесен в Русия от България не само чрез книгите, но и устно - чрез богослужението, веднага става в Русия своеобразен индикатор на духовните ценности. България даде на източните славяни висшия слой на езика, \"полюса на духовността\", който извънредно много обогатява техните езици, давайки им нравствена сила – способност да възвисяват мисълта, понятията, представите, емоциите\". Академикът Дмитрий Лихачов беше исторически честен в нечестно време. Достатъчна причина, за да получи цялата академична признателност у нас след цитирания доклад. И в същото време да бъде заточен в периферията на идеологизираната наука. В тази наука връзките между причината и следствието често са премахнати, а изводите не следват фактите. Като например: - че създадената в България християнска култура спомага за християнизирането на Киевска Русия. - че покръстителят на Русия Св. княз Владимир приема християнството от българите. - че първият духовен глава на Руската църква и първите руски епископи са българи. - че митрополит Михаил Болгарин, живял в Киев някъде до края на Х в., е въвел сред новопокръстения руски народ старобългарския като богослужебен и държавно-административен език. Че е първият от общо 8 български архиереи, най-известният от които Киприян, служили като великоруски митрополити в различни периоди от време. - или че Киприян въвежда в Русия Патриарх-Евтимиевата правописна реформа, с което преодолява опитите за налагането на католицизма в земите на Западна Русия. Ако написаното от акад. Лихачов не беше превърнато в апокриф, а историята не беше писана от патриоти в тайните служби на \"зрелия социализъм\", днес вероятно и българската перспектива в отношението към Русия щеше да е съвършено различна. Загуби честността на културата в двубой с двуличието на политиката. Загуби я втори път през май същата година, когато хора с ръст в българската култура, литература и история се опитаха да разговарят с анонимните им фалшификатори. Тази битка беше загубена и в мандата на Великото народно събрание, и още няколко пъти след това в спорадични и немощни интелектуални престрелки \"за\" или \"против\" 24 май като национален празник. Но най-печалното е, че победилите отстъпиха доброволно, без съпротива базисни политически позиции. Отказахме се от исторически и културни аргументи, от които днес имаме нужда за защита на европейската си, а не на евразийската си принадлежност. Сега, дори в навечерието на 24 май не мислим за кирилицата като за най-силния, като за единствения си национален бранд в Европа. Мислим за буквите си не като за най-важните знаци на европейската си културна идентичност. Мислим за тях като за различност, която ни проправя спасителен път назад, винаги когато напред ни се стори трудно. Като доказателство, че и в политиката няма нищо по-силно от буквите, от думите и словото, от оня загубен дебат през май 1990г. са останали ето тези няколко изречения на безспорния Петър Увалиев: \"Идеолозите и демагозите от моето прокълнато поколение едва ли някога ще проумеят тази многолика, но единодушна Европа. Но нашите внуци и правнуци все повече се догаждат за нея и все по-бистро съзнават, че тази мисловна и духовна Европа не разделя, тя сплотява. Помислете си: Основоположникът на славянското достойнство е погребан в латинския Рим. Радетелят за православие почива в мир в католически храм. Този римски гроб е спомен и предвестие, пример и поука\".", "date": "2019.05.24", "title": "Тебеширеният кръг, или защо 24 май не стана национален празник"}
{"url": "https://www.dnevnik.bg/biznes/intervju/2019/05/24/3909053_ungarskiiat_kmet_koito_iska_da_obedini_vsichki_sreshtu/", "text": "Премиерът Виктор Орбан не бе единственият унгарец, посрещнат от властите във Вашингтон миналата седмица. Докато го приемаха в Белия дом, други двама гости, поканени от унгарската общност в САЩ, пристигнаха в Държавния департамент от малко южно градче, някога известно като \"Селския Париж\". Ако визията на Орбан за унгарците трябваше да се изобрази на плакат, единият от тях би могъл да е на него - религиозен, консервативен, с голямо семейство, противник на безконтролната миграция, върнал се в Унгария след години в чужбина, за да отгледа там седемте си деца. Почти десетилетие по-късно той се е превърнал от избирател на \"Фидес\" в първия кмет, успял да победи партията, обединявайки цялата опозиция около себе си. При това миналия февруари в ръцете му попадна не просто градче с 40 хил. души население, а стара \"крепост\" на \"Фидес\", някога управлявана от Янош Лазар - началник на кабинета му и негова \"дясна ръка\". Анализатори и журналисти в Унгария обсъждат плановете му за бъдещето, спекулират докъде ще стигне. Проправителствени медии го обвиняват, че постоянно мисли за националната политика. Други виждат в него шанс за промяна. Единственото, което той недвусмислено потвърждава за себе си в разговора с \"Дневник\" в кметството на градчето с дългото име Ходмезьовашархей, е амбицията за идните пет месеца: да обедини отново опозицията около себе си, но този път, за да отвоюва Унгария от \"Фидес\" град по град. Или поне част от нея. \"Като християнин не приемам това\" Два етажа под внушителната кула на кметството в Ходмезьовашархей, в приемната, настроението е празнично. Рожденик е именно кметът на града с дълго име, буквално означаващо \"пазар на боброво поле\". Дотук за 47 години Петер Марки-Зай е сменил и няколко други града, за да следва или работи - Будапеща, Сегед, Сентеш. Шест години е работил в Канада и Съединените щати, бил е продавач, маркетинг агент, служител на фирма, търговец на коли. \"Бях имигрант, но Орбан е прав за много неща\", казва той, сядайки в кабинета си. \"С право критикува Европейския съюз, че пусна хиляди мигранти без контрол. Това е неприемливо и за мен. Не мога да си представя как САЩ, Канада и Австралия го правят. Трябва да контролирате как хората се установяват и интегрират.\" Затова иска северноамериканска миграционна система и в Европа. Кампанията на Орбан обаче е преминала всички граници, смята той. \"Тя е на омраза срещу мигрантите и всички с друг цвят на кожата. Като християнин не приемам това\", продължава, препращайки към непрекъснатите призиви на премиера за съхраняване на \"християнска Европа\" без чужди култури. Отново по критериите на Орбан Марки-Зай е образец за мигрант - връща се в родината си. Намира работа за електрическа компания (освен икономика и маркетинг е завършил и инженерство) и преподавателско място в Сегедския университет. \"През 2010 г. бях от гласовете, които дадоха две трети мнозинство на Орбан\", казва. Когато обаче кметът Ищван Олмаши (приемник на Лазар) умира през есента на 2017 г., той решава, че е време да \"помогне на града, изразявайки критиката си срещу корупцията и сплашването\". Говори, за да изобличи съмнения за корупция и клиентелизъм в големи компании, работещи с общината. \"Фидес\" днес владее повечето градове в Унгария, но Марки-Зай мисли за промяна, която може да започне от неговия. Заедно с известния в страната бивш служител на данъчните власти Андраш Хорват, прочул се с информация за сложна схема за данъчни измами, опитва да изобличи нередности в местна компания за недвижими имоти и други, свързани с партията. Опозицията сега обвинява \"Фидес\", че заради работата им се опитва да шантажира Ходмезьовашархей чрез непрекъснати инпекции или че дори може да спре финансирането като при северния град Естергом, разорен в резултат на лична разправа с избрания опозиционен кмет през 2014 г. \"Има предизвикателства\", потвърждава Марки-Зай. \"Обзалагам се, че ако съберем всички инспекции в област Чонград (където се намира градът - бел. ред.), само в Ходмезьовашархей биха били 90% от всички. Опитват се да ни затруднят, да забавят развитието на града. Без информация отказват подкрепа за други проекти с правителствени или европейски средства.\" Твърди, че са неуспешни опитите му да сезира правосъдните власти за поръчки, извършвани от предишното ръководство. Страхува се от сценарии като този през 2014 г., но добавя, че \"ако (централните власти) създават Естергом след Естергом, накрая ще загубят и националните избори\". Казва, че харесва работата си и иска да остане кмет. Дни преди евроизборите обаче изказването му повдига въпроси. Малцина са известните унгарски политици - особено сред консерваторите - които говорят толкова много за Европа. Още по-малко - за Съединените европейски щати. \"Да, федералист съм\", обяснява. Припомня думите си от среща с журналисти в съседен Сегед преди година - за дуалистичната монархия Австро-Унгария, създадена през 1867 г. \"Там има три общи министерства - на външните работи, на финансите и на войната. А в Европа има 28 отделни външни министерства. Мисля, че Европа трябва да е поне толкова интегрирана, колкото Австро-Унгария.\" Говори и за \"европейско ФБР\". Иска европейската прокуратура, към която по думите му \"не е случайно, че Орбан не иска да се присъедини\". А идеята Европа да спира достъп до фондове за нарушители? \"Като унгарски гражданин се опасявам, че Унгария може да загуби, но и че дори това не би било достатъчно. Нужни са много по-силни права на Европа, ако някой ощетява нея и собствения си народ.\" Ловци на предатели През февруари незаинтересованият от евроизборите, но загрижен за Европа Марки-Зай съоснова движение, за което 26 май не е цел. Движение \"Унгария на всички\", на което той е председател, ще има роля в гласуването тази седмица и тя не е свързана с конкретна партия, а по-скоро с пет - същите,  сключили споразумение да работят заедно за местните избори , въпреки че се явяват поотделно на евровота. \"Трябва да излезем и масово да гласуваме за тези пет партии\", обяснява Марки-Зай. \"В замяна очаквам тези партии да подкрепят отделни, независими кандидати, нови фигури в политиката на местните избори. Ако партиите се боричкат, тогава \"Фидес\" ще спечели.\" Тактиката, която иска да използва и която три от партиите обсъдиха с \"Дневник\", е същата, която доведе него до властта. Всяка от партиите (либерали, зелени, националисти и двете лявоцентристки сили) в пакта се отказва от своя кандидат и си сътрудничи, за да се изпълнят кметствата с \"Петер Марки-Зай\" из цялата страна. Кметът се усмихва при сравнението между него и бъдещите кандидати, но не всички споделят ентусиазма му. Два дни по-рано лидер на една от по-малките партии, попитана от \"Дневник\" дали би работила с \"Унгария на всички\", отговаря уклончиво - всяко движение е добре дошло, каза тя. Националистите от \"Йоббик\" не са съгласни да има общи кандидати във всички градове. Все пак опозицията \"показва знаци на сътрудничество\", обяснява консерваторът, назначил за заместник-кмет социалдемократ. Ако отделни партии опитват да предложат свой кандидат независимо колко е популярен консенсусният, това е, защото \"Фидес\" има \"агенти на практика във всяка партия и организация. Искаме, ако е възможно, да назовем тези хора, да ги изобличим и засрамим.\" Малко по-късно в разговора следва и недвусмислено предупреждение: \"Хората, които работят с \"Фидес\", ще пуснат собствени кандидати... Нашата работа е да назоваваме предателите, но и да помагаме на всеки надежден кандидат да се номинира като независим.\" \"Хората разбраха, че трябва да се обединим, но партиите се колебаят. Искаме да принудим всички тези партии да сътрудничат\", казва той. Не може обаче да се разбере с опозицията дори за езика, който използва. \"Мафиотска държава\" Марки-Зай бе само един от опозиционерите, които говориха на мащабен митинг на 15 март - националния празник на Унгария. От него обаче дойде най-силното послание. \"Че монтьорът на газови уредби на Орбан е по-богат от английската кралица? Да, казах го\", отвръща спокойно. \"Не го проверих. Но самият факт, че необразованият (кмет на родния град на Орбан Фелчут - бел. ред.) Льоринц Месарош е в списъка на най-богатите хора, е притеснителен. Може и да е под нея в списъка.\" Всъщност не е под нея. С 1 млрд. долара Месарош, основал през 1990 г. малка компания, монтираща газови уредби, е вторият най-богат унгарец ( поне според \"Форбс\" ), печели от строителни обществени поръчки. Елизабет Втора не е в списъка, защото не е милиардер. Миналата година  \"Сънди таймс\"  оцени активите ѝ на сума, равна на 485 млн. долара. На същия митинг говори за \"революция\". Нарича Унгария \"мафиотска държава\". Така я назовава бившият министър в няколко правителства Балинт Мадяр. Оспорваната му от някои книга \"Посткомунистическа мафиотска държава\" твърди, че само премиерът е на върха на пирамидата и заедно с още няколко души е монополизирал всички важни политически и икономически лостове в страната. \"Вярвам, че в общи линии е истина. Това е справедливо сравнение и модел за системата на Орбан\", казва кметът, попитан дали има предвид тъкмо модела, който Мадяр описва. Тъкмо за това са споровете му с петте опозиционни партии - \"опозицията не е достатъчно радикална\" (нещо, което самият Балинт Мадяр каза в разговор с \"Дневник\" дни преди срещата с Марки-Зай). Опозицията реагира вяло на много стъпки на Орбан - публична тайна е например, че десетки хиляди трудови мигранти извън ЕС (от Украйна до Мексико, Индия и Виетнам) работят в Унгария в земеделието и машиностроенето. Ако бяха повели кампания срещу \"Фидес\" заради това, партията нямаше да получи толкова на изборите, смята той. \"Национално движение на местни общности\" \"Йоббик\" - единствената откровено антимигрантска партия - според някои анализатори е най-близка до възгледите му. \"Близък съм с \"Йоббик\" колкото с другите. В движението трябва да ги има двете най-силни опозиционни партии - тях и социалистите. В малки градове като Ходмезьовашархей традиционно има две партии и \"Йоббик\" е една от тях. Ако не бяха част от нас, реториката на \"Фидес\" би била вярна - че обединението ни е левичарско. А ние не сме нито леви, нито десни, макар че аз като разочарован гласоподавател на \"Фидес\" искам да привлека именно техните гласове. Това е работата ми.\" Стратегията на Марки-Зай е на национално ниво. Това връща топката към критиците му, обвиняващи го, че само от година е кмет на малко градче, а е направил голям скок в националната политика. \"И да, и не\", обяснява. \"Това е сътрудничество между кметовете. Изграждаме национално движение на местни общности. На тяхна база трябва да преизградим страната. Когато не си помагаме, \"Фидес\" ни лови всички един по един и е много трудно и Естергом отново е пример за това.\" Местното ниво помага и защото опозицията е \"по-надеждна в провинцията - тук нямаше шанс да се корумпира, защото не бе на власт\", казва той. Отново дава примера със собствения си заместник-кмет социалист, докато изтъква, че в Будапеща имаше обвинения към опозиционни партии от същата тази коалиция, че работят с \"Фидес\", за да се облагодетелстват неправомерно. Кметът потвърждава, че мисли за националните избори - местните са \"първа стъпка\", която би довела по един Марки-Зай начело на възможно най-много градове. \"Ако можем да вземем 50% от най-големите 23 града и може би 25% от градовете като цяло, ще е добре. С националното движение ще имаме голям шанс да надвием \"Фидес\" и в другите градове след три години... Миналата година опозицията взе 52% от вота, а \"Фидес\" с 48% получи две трети мнозинство.\" Твърди обаче, че не смята да се кандидатира. \"Надявам се да остана кмет и ще направя всичко, което трябва. Много хора предлагат (да се кандидатирам), но три години преди изборите нямам идея кои ще са най-добрите кандидати. Ще има много други Марки-Зай. Така че който настоява, че аз съм най-добрият, ще се окаже с много имена, между които да избира.\" Който и да е кандидат на бъдещия вот, ще спечели особено много, ако \"Орбан излезе от ЕНП и тръгне към крайнодесните\", както той предполага, че ще стане. \"Точно сега \"Фидес\" се държи само от Орбан. Но ако това се случи, опозицията ще се консолидира.\" Забелязан Унгарският премиер разтълкува визитата си в Унгария на 13 май като историческа и като знак за внимание на президента Доналд Тръмп, на което не бе сигурен, че може да разчита. Срещата на \"Дневник\" с Петер Марки-Зай в кметството бе преди двамата да заминат. \"САЩ се интересуват и от другата гледна точка. Може би искат да принудят Орбан да сътрудничи за това споразумение... САЩ са гневни и заради връзките с Русия, докато Путин използва... за да отслаби Европа.\" Три години действително са много време в политиката. За тях Марки-Зай може да вземе много решения (ако не ги е взел), а образът му на обединител ще зависи и от наглед незначителните за външния свят местни избори. Но каквото и да се случи, посещението му в САЩ показва едно. Ако диаспората в САЩ покани на \"обмен на опит\" кмет на градче с население колкото Видин (и впрочем побратимено с него), значи възлага надежди, за каквито говорят и  известни нейни представители . Ако и Държавният департамент (макар и на ниско ниво) го приеме, докато Орбан влиза през парадния вход, това означава, че най-малкото е забелязан.", "date": "2019.05.24", "title": "Унгарският кмет, който иска да обедини всички срещу \"мафиотската държава\""}
{"url": "https://www.dnevnik.bg/analizi/2019/05/24/3910008_za_antievropeiskite_idei_na_budeshti_bulgarski/", "text": "Знаете ли, че българските избиратели ще изпратим в европарламента нихилисти, които категорично отричат правилата на Европейския съюз по куп важни въпроси? Както и партийци, които се точат за едни европейски 18 млрд. лв. от фондовете. В Брюксел ще заминат и застъпници на свободното притежание на полуавтоматично оръжие, на турския език, на държавната икономика и на други ретроградни идеи. И ако тези не ви харесват, те имат и други, ако перифразираме Гручо Маркс (да не се бърка с Карл Маркс). Тези визии може и да ви изглеждат антиевропейски, но са залегнали в основите на предизборните платформи на водещите 4 партии, за които  социологическите проучвания дават прогноза , че със сигурност ще имат депутати в следващия Европейски парламент: ГЕРБ, БСП, ДПС и ВМРО. И те се кълнат, че ще се борят за тях. Не е чудно, че никой не прокламираше тези идеи особено явно. След доминираната от вътрешни корупционни скандали предизборна кампания Почти никой не разбра най-важното - каква (обединена) Европа си представят кандидатите за депутати в Европейския парламент. Техните идеи и платформи останаха на хартия или някъде по страниците им в интернет и масово не стигнаха до ушите и съзнанието на избирателите. Защото изборът ни за Европа очевидно се ръководи от съвсем други мотиви и това е избор кой да е на власт вътре в страната, а не кой да решава съдбата ни в ЕС. Въпреки това е важно да си дадем сметка какви тези ще подкрепим с гласовете си в неделя. За да няма изненадани после.  Основната въдица, която тя залага за избирателите, е усвояването на едни 18 млрд. лв. в близките години и разпределянето им за различни сектори от икономиката и региони. \"Ще има много пари и ние ще ги разпределяме\" - гласи основното послание на ГЕРБ, преведено на езика на лидера й. изчислява слайдшоу на сайта на ГЕРБ, което ни примамва да гласуваме за кандидатите на Бойко Борисов. Тук естествено се разчита гражданите да си представят, че 2500 лв. суха пара неочаквано им се дават даром. Вероятно ще се намерят и такива наивници. Циничното обаче е, че горките европейски данъкоплатци дори не подозират как управляващите се \"точат\" за техните пари. ГЕРБ се кълне още, че ще ни осигури чист въздух, като замени печките за твърдо гориво с по-екологични. А това ни е втръснало до болка от обещанията на столичния кмет Йорданка Фандъкова, от които все още няма и грам ефективност. Бизнесът вероятно трябва да повярва на уверенията, че ще се създаде газова борса и ще се обединят пазарите на енергия. За справянето с монополите обаче нищо не се казва, така че картелите на горивата, медиите и останалите обществени блага ще си останат очевидно. , който диша във врата на Борисов, а според мнозина и го изпреварва на завоите. Социалистите обещават да спрат от европейския подиум \"безобразния грабеж\". Те обаче по авторитарното минало, когато частната собственост беше еретична. Така че от червените можем да очакваме \"отказ от неолибералния икономически модел и възстановяване на позициите на държавата в икономиката и социалната сфера\". Каквото и да означава това. И още бъдещи \"придобивки\": \"въвеждане на европейски данък върху финансовите транзакции, както и по-ефективно облагане на глобалните корпорации\". В дългата им предизборна платформа напоително се обещават високи социални стандарти и сближаване на доходите. Как? Този въпрос не е изяснен. Според БСП в момента ЕС облагодетелства богатите и тя ще се противопоставя на това. Не личи социалистите да правят разлика между богатство, натрупано с честен труд, и богатство, натрупано с кражби, връзки и политически протекции. Така че бихме повярвали на бъдещите червени евродепутати, когато видим подхода им към колегата им от ДПС Делян Пеевски, забогатял рязко и необяснимо. Важно е, че левицата се е подписала под обещание да се бори за равенството независимо от пол и раса. Дали пък това не е начална фаза на узряване към бъдещо приемане на прословутата Истанбулска конвенция срещу насилието над жени? Едва ли. Просто помпозни клишета за заблуда на наивните. . Движението Послание за вътрешна употреба. От партията заявяват, че \"популизмът и национализмът са факт и са на власт\", както и е \"вече 10 години страната се движи инерционно, без ясни приоритети и цели\". С това директно послание към Борисов ДПС показва кой държи коза на властта. Колкото до ЕС - чрез европейското си участие партията ще настоява за насърчаване и подкрепа на инвестициите \"чрез активна помощ на държавата във всички фази на инвестиционния процес\". Повече държава, тоест повече корупция и бюрокрация - това е посланието на партията, чийто лидер още преди 3 петилетки обяви в ефир, че той разпределя \"порциите\". Явно идеята е традицията да се запази непокътната. С мотото \"Браним България!\" четвъртата партия в класацията на социолозите -  . На страницата й предизборната платформа е неоткриваема. Но пък кандидатите говорят красноречиво. Един от тях ни уверява, че не бива да се създават ограничения на гражданите да придобиват оръжие за лов и за самоотбрана - полуавтоматично. Гответе се за война, ако вземе да влезе в европарламента! За сметка на това пък ВМРО ще се бори да ни отърве от свръхрегулациите и корупционната среда, която създават. \"Възраждане\" например директно ще наказва виновници: за убиването на българската армия, за унищожаването на икономиката, за \"унижението на нашите майки и бащи\" - очевидно песнионерите. Защо от европарламента?  - тишина в курортите и ограда по границата с Турция, недопускане да се върнат на мюфтийството т.нар. вакъфски имоти. Тук интересното е, че националното сдружение \"Българска домашна ракия\" обявява лидера на партията за спасител на скъпоценната напитка. \"Воля\" залага на предизборна томбола с раздаване на пари, като избирателите трябва да отговарят на вицови въпроси, свързани с управляващите: например кой от тях ще се спаси от потъваща лодка. А независимата Десислава Иванчева директно заявява: \"Аз съм кандидат не за да избягам, а за да не приберат и вас!\" Изключително далновидно послание.", "date": "2019.05.24", "title": "За антиевропейските идеи на бъдещи български евродепутати"}
{"url": "https://www.dnevnik.bg/razvlechenie/2019/05/24/3910692_nakude_shte_otleti_zlatnata_palma_-_kum_holivud_ili/", "text": "Публиката в Кан разполагаше с цял ден, за да свикне с мисълта, че втора \"Златна палма\" на Куентин Тарантино за 158-минутния му \"Имало едно време в Холивуд\" е напълно възможна. Но веднага след прожекцията на \"Паразитът\" на талантливия южнокореец Бонг Джоон-Хо, чието име преди време вдигна сериозен шум на \"Кроазет\" заради скандала на фестивала с \"Нетфликс\", прогнозите бързо се пренасочиха. Не без основание критиците започнаха да се питат дали пък \"Палмата\" няма отново да отлети за Азия, както се случи миналата година с филма на японеца Хирокадзу Коре-еда \"Джебчии\". Плюсовете на \"Имало едно време в Холивуд\" са, че Тарантино се завръща в Кан с филм, посветен на киното. На хората, които го правят. На мястото, синомим на самото кино (Холивуд). И че погледът му към шейсетте години на миналия век е не толкова подигравателно-саркастичен, колкото емоционално-всеотдаен.  В   главните герои са двама: телевизионната звезда Рик Далтън (Леонардо ди Каприо) и неговият дубльор Клиф Буут (Брат Пит). Те са партньори в работата си, но и приятели (личните им взаимоотношения са инспирирани от живота на телевизионната звезда Бърт Рейнолдс). Мъжете, особено Рик, желаят да оцелеят в променящата се филмова индустрия в края на шейсетте години на миналия век. А тя почти ги е изхвърлила извън борда. Затова, освен че се возят в огромни автомобили, пият бира, уиски или водка в огромни количества и нерядко пушат джойнт, те посещават шумни партита и влизат в отношения с различни важни персони от филмовата индустрия. Независимо от демонстрацията на привидно безгрижие напрежението в живота им е огромно, а психологическият натиск – постоянен. Съществена част от филма е фокусирана и върху версията на Тарантино за начина, по който е била убита бременната в осмия месец Шарън Тейт (Марго Роби), съпруга на Роман Полански. Тогава това е било сторено от членове на окултната група на Чарлз Менсън. Всъщност филмът е един изкусно подреден калейдоскоп от образи, типажи, ситуации и обрати, които Тарантино не подчинява на други правила освен на своите собствени. Два момента са особено трогателни – първият, в който Рик се опитва да пребори алкохолизма си и да се отдаде докрай на ролята си, и вторият, когато пленяващата с лъчезарието си Тейт, без да плаща, влиза в един киносалон. А там прожектират заглавието, в което току-що се е снимала. Дълго време публиката гледа как тя гледа себе си.  Този път Тарантино е доста по-смирен. Заради възрастта? Заради обичливостта, която в някаква степен е сменила арогантността? Всъщност тук е мястото да се подчертае, че медийната шумотевица, която се вдигна в Кан около имената на Леонардо ди Каприо, Брат Пит и Марго Роби, беше наистина феноменална по своя мащаб, но тя щеше да си остане без покритие, ако изпълненията им във филма не са това, което са, а именно умопомрачаващи. Та суперлативите, които заваляха в Кан, са не само за режисьора, а за всички. А това невинаги е било точно така. Ако все пак има някакви забележки, те са най-вече към дължините на определени сцени, които, говори се, могат да бъдат премонтирани в близко време. Силната страна на   пък е в неговата неочаквана острота и актуалност. В смелостта на режисьора да използва жанра на трилъра и да го преобърне в небивала социална критика срещу жестокото противоборство между бедни и богати. Историята е за различните таланти на членовете на едно изнемогващо в бедност семейство. Благодарение на изобретателността си, а също и на поквареността си, то успява да завладее луксозния дом на богат капиталист и тотално да разбие живота му. Освен че е перфектно изигран, филмът е и перфектно заснет – с въздействащ минимализъм при богатите и изразителна претрупаност при бедните. И с достатъчно количество кръв и трупове на финала. А жанровата определеност далеч не изолира филма от реалността на истинския живот, тя по-скоро директно го вкарва в нея и го прави разбираем. Освен това сюжетът \"бедните въстават срещу богатите\", придобиващ все по-голямо значение навсякъде по света, е напълно разбираем, без обаче да е банализиран.", "date": "2019.05.24", "title": "Накъде ще отлети \"Златната палма\" - към Холивуд или към Азия"}
{"url": "https://www.dnevnik.bg/analizi/2011/05/24/1094206_praznikut_na_uchitelite/", "text": "Някога баба ми наричаше 24-и май свети Кирил. Днес всички сме научени, че се казва Ден на славянската писменост и култура. Някога 24-и май се празнуваше в училищата. Днес е просто почивен ден, в който по телевизиите се леят жестове на загриженост към \"буквите\", \"писмеността\" и \"културата\" – все като маркери на толкова важната за политическия елит \"национална идентичност\". Първоучителите и учителите са минали на заден план. \"Учител\" вече не е достатъчно възвишена дума, сигурно защото навява асоциации за бюджети и заплати. И обществото предпочита да се умилява от абстрактни символи на идентичността, вместо да тревожи душевния си мир с някакви даскали. Словото и писмеността са хубаво нещо, но не са нищо повече от инструмент, който може да се използва за всичко. От букви може да се състави и стихотворение, и заповед, обричаща на смърт хиляди хора. Словото може всичко. Това, без което едно общество не може и затова би трябвало да почита, са хората, чрез които се предава социалният и духовният опит. Учителите – в най-широкия смисъл на думата. От началната учителка, която учи първолаците на буквите, до университетския преподавател, в чийто трудов договор може да пише асистент или професор, но той също е Учител - защото е отворил умовете и душите на студентите към света на знанието и мисленето. Българският учител стабилно е заседнал в социалното дъно. Унизително ниското заплащане на труда му е следствие на негласен обществен консенсус. В основата на този консенсус стоят два предразсъдъка, които стават все по-популярни. Първият предразсъдък е, че човек всъщност се образова сам – от \"живота\", от работата, от интернет и т.н. Особено интернет усилва тази илюзия и прави така, че фигурата на учителя да изглежда като анахронизъм. Всъщност ние се учим винаги от хора, било то пряко или косвено, чрез текстове. Има и неиституционализирани, случайни форми на учене от хора. Всяко общество обаче се крепи върху институционализирана система за предаване на знания и опит, защото така се осигурява споделеност на придобиваните знания и умения. С още по-голяма сила това важи за модерната епоха, в чийто фундамент е залегнало стандартизираното и всеобщо образование, получавано в поддържани и контролирани от държавата училища. Вторият а училищата са намиращи се в конкуренция производители, продаващи тази услуга. Да, принципът на конкуренцията е добро лекарство за тромавата, наследена от социализма бюрократизация на образователната система. Лекарството обаче трябва да се дозира. Това, което не бива да забравяме, е, че ученикът \"плаща\", но не само с парите на родителите си, а с труда, който влага в хода на образованието си. Единственото, което в образованието се купува с пари, е дипломата – по легален или нелегален начин. Ако държавата иска училищата и университетите да се конкурират единствено като доставчици на дипломи, от това нищо добро няма да произтече. Учителят не е просто доставчик на \"образователни услуги\". Образованието е призвано да развива потенциала на ученика, а този процес не може да бъде сведен до икономическа сделка. Точно затова принципът \"Парите следват ученика\" не бива да бъде единствен. Ако учителите бъдат системно третирани като продавачи на сергия, те накрая наистина ще се превърнат в такива. Българската държава т.е. някакво досадно бреме. Самото образование започва да се разглежда като купуване на компетенции от страна на ученика и така естествено се поставя въпросът не трябва ли в такъв случай то да си стане платено. Изказването на премиера Борисов, че едва ли не трябва да се върне разпределението за завършващите висшисти, защото държавата ги \"дотирала\", а те после заминавали в чужбина, е пример точно за такова мислене. Разбира се, че разпределението не може да се върне, защото икономиката е отдавна в частни ръце. Възможно е обаче другото – първо студентите, после и учениците да бъдат накарани да си плащат за \"образователните услуги\", които получават. Ние виждаме, че държавата пренебрегва учителите, и сякаш сме съгласни – толкова заслужават, да работят повече. Всъщност пренебрегваните са самите ученици. Когато го разберем, може да е вече късно. Едно общество, което кара хората да се образоват и здравоопазват сами и - най-важното - да приемат това за нормално, не е общество. Затова нека почетем учителите. Буквите са важни, но по-важен е духът, който ги оживотворява.", "date": "2019.05.24", "title": "Празникът на учителите"}
{"url": "https://www.dnevnik.bg/bulgaria/2019/05/24/3910743_boiko_borisov_obrazovanieto_e_prioritet_za_2030_g/", "text": "Министър-председателят Бойко Борисов показа на генералния директор на ЮНЕСКО Одри Азуле днес меча на хан Кубрат и пръстена с монограм. Те ще са в Националната галерия от 24 до 30 май. Азуле е на официално посещение в България по покана на президента Румен Радев за участие в тържественото отбелязване на 24 май - Ден на българската просвета и култура и на славянската писменост. Образованието ще бъде изведено като основен приоритет в проекта на Националната програма за развитие 2030 г. Това заяви министър-председателят Бойко Борисов по време на срещата си с генералния директор на ЮНЕСКО Одри Азуле, съобщиха от пресцентъра на премиера. Заедно с министъра на образованието Красимир Вълчев и министъра на културата Боил Банов те обсъдиха още приоритетите на политиката на българското правителство в областта на образованието и науката и на сътрудничеството с ЮНЕСКО.  Одри Азуле поздрави страната за подкрепата й в ООН за превенция срещу екстеремизма и антисемитизма. Обсъдено бе и сътрудничестовото в сферата на подводната археология по повод плановете за развитие в тази насока на района около остров Свети Кирик и Юлита край Созопол. ", "date": "2019.05.24", "title": "Бойко Борисов показа на директора на ЮНЕСКО Одри Азуле меча на хан Кубрат"}
{"url": "https://www.dnevnik.bg/analizi/2019/05/24/3910748_evropeiskite_izbori_kato_indulgenciia/", "text": "Основните български партии чакат европейските избори като генерална индулгенция. Индулгенцията е доста странен документ, с който католическата църква е опрощавала греховете срещу определено деяние от страна на грешника. И дори му е давала разрешение в аванс да натрупа нови грехове. В съвременната (все още) светска държава политическите индулгенции се раздават по демократичен път. Премиерът Борисов постави кампанията в този ключ още в самото й начало – има грешка, но има и прошка. Денят на прошката се очаква да бъде 26 май, но не за всички. Българският народ е по природа милозлив и състрадателен към силните. Казусът на г-н Цветанов е най-изчистен. Неговият грях е много човешки и е в сферата на преференциалното натрупване на материални богатства при заемане на висока властова позиция. За да получи индулгенция, на него му беше наложен обет за предизборно мълчание и телевизионно въздържание, съчетан с обиколки на страната и черна, неблагодарна организационна работа. Оттеглянето на г-н Цветанов от ефира даде видими резултати и рейтингът на ГЕРБ започна да се възстановява. Една убедителна изборна победа на управляващите ще подпечата индулгенцията на Цветанов, но под условие. В бъдеще той ще трябва да намали властовите си щения и да не възжелава партията на своя патрон и началник.  Бойко-Борисовата индулгенция би трябвало да е много детайлен и пространен документ. Както Хрельовата кула в Рилския манастир е останала, за да изкупва греховете на протосеваст Хрельо, така и Борисов опасва страната с магистрали и друга инфраструктура. Пропорциите трябва да бъдат запазени: колкото по-голямо е изкуплението, толкова повече нараства и възможността за бъдещи и бивши грехове. Според Андрей Райчев Борисов не се блазни от домашен разкош (и сигурно затова искаше да грабне един чук и да разбива тераси и асансьори). Но пък и нерадостната картина на битието му в Банкя, която премиерът периодично рисува, също изглежда преувеличена: Тази картина обаче отключи състрадателността у българина и прогнозният резултат за изборите се обърна. Въпреки че премиерът няма афинитет към лукса, съдържателно премиерската индулгенция трябва да се насочи поне към следното. По принцип греховете на премиера не са негови, а са на някой друг. Другият моментално понася отговорността и бива уволнен. Но проблемът е, че бройката на другите започна стремглаво да нараства и да се приближава към родата и братовчедите. Проблемът изглежда системен, а за системата отговаря той. Един добър изборен резултат за ГЕРБ ще бъде оповестен като индулгенция за системните проблеми на управлението (и за кашата с КТБ в частност). Нинова натрупа много грехове към ближните си в БСП. Тя публично унизи Станишев, като първо не го пускаше до листата, а след това го сложи след няколко абсолютно неразпознаваеми лица само и само да е по-назад. Георги Гергов – патрон на Нинова при възхода й като лидер на БСП – също беше жертван от нея при \"ЦУМгейт\" (един от добрите й ходове). Като цяло обаче тласкайки БСП в хомофобска, антиимигрантска и проруска посока. Това раздели дори собствената й партия и антагонизира по-разумното й крило. За всичко това Корнелия Нинова има нужда от индулгенция – ако победи ГЕРБ дори и с един глас (което към момента е слабо вероятно), тя ще може да твърди, че народът й е простил. Защото иначе собствените й другари няма да й простят.  Казусът на ДПС е прост като този на Цветанов, само че при движението не става дума за апартаменти и асансьори, а за електрически централи, банки и медии. ДПС не се нуждае от прошка от избирателите си (макар че Доган я поиска в началото на кампанията). Овладявайки съдебната система, движението започна само да раздава прошки, така както раздава порции. има нужда от индулгенция за аферата с продажба на български паспорти. За целта организацията е поела обет да брани България от Европа, джендъри, истанбулски конвенции, мигранти и караконджули. Бизнесменът се нуждае от индулгенция за това, че хем е люта опозиция на всички, хем е пето колело на управляващата коалиция. Както и затова, че хем е пръв родолюбец, хем дружи с душманите на България в ЕС, които само се чудят как да се отърват от нас. Марешки изкупва тези грехове, като продава по-евтин бензин. Сидеров се оказа в неловко положение, защото австрийското правителство падна заради нерегламентирани връзки с Русия, каквито по отношение на него отдавна са публична тайна у нас. Нашето правителство обаче е далеч по-устойчиво от австрийското. За да остане в него, Сидеров е поел обет да замита истории като КТБ под патриотичното чердже. Но ако това някак чудодейно се случи, България би изглеждала по следния начин. Корупцията ще е окончателно унижощена от ГЕРБ и тема като КТБ няма да има. БСП ще са хем националисти, хем социалисти. България ще е хем в ЕС, хем ще е част от евразийското пространство на Путин. Ще е възможно да браниш България, като продаваш български паспорти. И да защитаваш правата и свободите на малцинствата, като се нагушваш с централи, медии и други бизнеси. Ще е възможно да имаш вяра в главния прокурор и да твърдиш, че той извършва политически поръчки. Ще е възможно да си християнин, като си състрадателен към силните (управляващите) и безчувствен към слабите – малцинствата и хората в беда. Има и коалиции като Демократична България които не искат прошки, а само гражданско отношение към проблемите на страната. Но това май вече се смята за проява на лош вкус и нарушение на политическите ни традиции.", "date": "2019.05.24", "title": "Европейските избори като индулгенция"}
{"url": "https://www.dnevnik.bg/kultura/2019/05/24/3905444_otkus_ot_kartografiia_na_idei_na_djeimi_nast/", "text": "Картография на идеи Джейми Наст Как да открием и използваме скритата сила на ума си Работата на Наст в тази книга дава шанс на творческите умове да изложат мисловния си процес ясно в образи, а на аналитичните – да открият творческото в себе си. Ако имате нужда от прагматичен наръчник за процеса на картографирането на идеи стъпка по стъпка, вече сте го открили. Крис Браун, вицепрезидент, DTE Energy Resources Вече 30 години практикувам картографирането на идеи и съм обучавал студенти, служители и собствените си деца как да използват потенциала му. Горещо препоръчвам тази книга и вярвам, че ще я оцените като една от най-добрите си инвестиции в процеса на собственото си израстване. Стивън Лъндин, съавтор, Риба! Всеки трябва да прочете тази интерактивна, подтикваща към размисъл книга за ума и ученето, която ще разшири полезрението ви. Наст, преуспял и уважаван инструктор, ме отведе в ново измерение на възможности. Сигурен съм, че и вие ще се почувствате по същия начин, докато четете книгата й. Саймън Тай, главен изпълнителен директор, Buzan Centre Taiwan и S&J Media Intergration Co. Ltd., водещ на News Discovery в NEWS 98 Taiwan Наст демонстрира революционен метод да изобразите мисловния си процес. Не подценявайте простотата на картите на идеи, защото в нея се крие гениалност. Скот Нагуд, четирикратен шампион в състезанието USA Memory, автор, Memory Power Способността да се визуализират и организират мисли и идеи е позволила на милиони хора по целия свят да вършат работата си по-продуктивно и по-творчески, да движат бизнесите си по-стратегически и да се справят със сложни проекти по-ефективно. Изключително практичната книга на Наст ще ви помогне бързо да схванете един от най-лесните, но най-мощни инструменти за организиране на вашите идеи, работа и време. Майк Джетър, Mindjet Corporation Принципите, които Наст описва в Картографиране на идеи, са се превърнали в основа за мен през последните 25 години. Запознах се с концепцията през 1992 г. и оттогава я практикувам непрекъснато. Картографирането на идеи изцяло промени начина, по който уча, проектирам и се подготвям за публични изяви. Никога преди не съм бил толкова уверен и спокоен, че необходимият материал е запаметен подробно в ума ми, както би трябвало да бъде. Пригответе се за преживяване, което ще промени живота ви, както и този на хората, на които влияете. Уил Флора, Chick-Fil-A University, Атланта В този забързан свят от нас постоянно се изисква да вършим повече за по-малко време. Как обаче се справяте с напрежението? Картографирането на идеи е отговорът. Това е ефективен, революционен инструмент, който ви позволява да се справите с изискванията на живота и работата, като подобрите способностите си да планирате, мислите и учите. Създадена да ви помогне да използвате по-голяма част от умствения си потенциал с по-малко усилие, картата на идея е цветно визуално представяне на специфичен въпрос, проблем или идея – заедно с ред други приложения – върху лист хартия. Мозъците ни се справят много по-добре с възприемането, обработването и запомнянето на информация, представена мултилинейно. Тъй като картите на идеи представят факти и въпроси визуално – като ангажират и двете мозъчни полукълба, те стимулират по-ефективно учене, позволяват ви да подходите към проблемите по-творчески и помагат да мислите по-систематизирано. Джейми Наст е обучила хиляди хора и десетки високопрофилни организации как да използват картографирането на идеи. В тази книга тя разяснява как да прилагате силата му в професионалния си живот, за да можете вие и вашите екипи да планирате по-добре, да увеличите продуктивността си, да организирате сложна информация, да пестите време и да развивате нови идеи и решения. За да ви направлява в процеса, книгата включва действителни карти на идеи, създадени и използвани от 21 души с различни бизнеси и професии от цял свят, както и други полезни източници. Наст разяснява правилата и логиката на картографирането на идеи и ви води през всяка стъпка от процеса. Започва с простички карти и надгражда с по-сложни, за да улесни схващането на процеса и приложенията му спрямо личния ви опит. За да увеличи ефективността на вашите карти, както и на начина ви на мислене, Наст ви води към преодоляване на потенциалните препятствия, докато овладявате умението да представяте визуално идеите си. Освен теорията авторката предлага и множество примери, които да ви ориентират в процеса. Картографирането на идеи е отличен инструмент за постигане на повече в работата и живота. Без значение дали сте погълнати от вихъра на собствен бизнес, или просто искате да се научите да разрешавате проблемите по-бързо и по-ефективно, тази книга ще ви предложи великолепен начин да работите по-пълноценно и да успявате по блестящ начин. Четвърта глава Трите основни правила за картографиране на идеи Създаването на карти на идеи изисква овладяването на три фундаментални правила, както и прилагането им на практика. Те са: Идентифициране на ключови думи. Построяване на главни разклонения. Рисуване на прости, спомагателни картинки (икони). Веднъж усвоили тези умения, ще можете с лекота да създавате карти на идеи. Вещината, с която го правите, ще расте правопропорционално на опита ви с тях. Заедно ще направим редица упражнения, които ще ви помогнат да научите повече за всяко едно от тези основни умения. Идентифициране на ключови думи Един от законите за картографиране на идеи, който засегнахме в трета глава, ни дава логична обосновка за използването на една-единствена ключова дума за дадено главно разклонение. Докато 90 % от всеки един текст есъставен от спомагателни думи (като, в, на, и, е, беше, с, за, от и т.н.), картата на идеи избира само най-важните думи (и изображения), нужни за постигане на целта ви - воденето на записки. Прочетете следния откъс. Подчер­тайте или оградете тези думи в него, които считате за ключови. Роден на 11 февруари 1847 г., Томас Едисон е бил изоб­ретател и учен. По това време на електричеството се е гледало като на краткотрайно увлечение. А по времето, когато умира, през 1931 г., цели градове вече биват осве­тени от електричество. Едисон е патентовал над 1000 изобретения. Най-известното му откритие е крушката с нажежаема жичка. Едисон работи и върху подобряването на оригиналните дизайни на телеграфния апарат и теле­фона. Също така разработва фонографа и кинетоскопа (кутия за гледане на филми). Той създава най-значителни­те си и новаторски изобретения в периода 1883-1884 г., когато представя първата в света система за централно генериране и разпространение на електрическа топлина, светлина и сила. Вярвал е в усиления труд, като понякога е работел по 20 часа на ден. Една от най-често цитира­ните фрази на Едисон е: \"Гениалността се състои от 1 % талант и 99 % труд\". Съберете броя на отделните ключови думи, които оградихте, и си отбележете сумата им. Тя вероятно ще варира между 6 и 36 думи. Количеството ключови думи в който и да е случай зависи от многобройни фактори, меж­ду които са степента, до която сте запознати с мате­риала, количеството детайли, които искате да отрази­те, целта ви, нивото ви на интерес към темата, както и това доколко разчитате на паметта си. От практика мога да ви кажа, че вместо да изберат само тази информа­ция, която ще им е нужна за в бъдеще, много хора си водят записки така старателно и подробно, като че ли някой ще ги изпитва върху материала. В този контекст забеляз­вам тенденция хората да включват повече от необходи­мото количество думи в картите си. Може би това не личи така ясно в предния пример, защото е общ пример с широко приложение и без ясно определена цел. По-лесно ще мога да ви го демонстрирам в конкретна ситуация. Засе­га просто бъдете наясно защо се спряхте точно на тези ключови думи. Ползите от употребата на ключови думи Най-очевидното предимство на по-малкия брой думи е, че спестява място. По тази причина много повече информация се побира в карта, където самите идеи са под­несени под формата на ключови думи, а не чрез фрази или изречения. Също така по този начин връзката между отделните мисли може да бъде проследена много по-лес­но. Ключовите думи предоставят основите от думи и мисли, от които можете да избирате, когато създавате своята карта на идеи. Не трябва задължително да включ­вате някоя дума в картата си само защото сте я огради­ли в текста. В зависимост от целта ви може да решите да не включвате дадената дума или да я замените с някоя по-подходяща. Подборът на ключови думи от писмени материа­ли е различен от импровизираното им идентифициране по време на среща или конференция. Трябва да сте силно концентрирани, за да сте в състояние да сбиете значение­то на цяла мисъл или фраза в една-единствена дума. Пре­димството тук е, че сте под напрежение, което от своя страна помага да останете съсредоточени и бдителни по време на процеса на картографиране и също така ви кара да се запитате: \"Какво означава за мен чутото?\". Зато­ва едновременно слушате по-внимателно от обикновено, усвоявате чутото по-добре и взимате решения къде на картата си ще поставите ключовите думи. Всичко това допринася за по-доброто усвояване, както и запаметяване на новия материал. Ключови думи - собствените ви записки Най-успешният начин за определяне на ключови думи е при изразяването на собствените ви мисли. Тази практи­ка е подобна на метода, използван в картата, която създа­дохте в края на трета глава. Искам да се върнем към ва­шите начални записки от първа глава, за да направим едно последно упражнение за определяне на ключовите думи. Това бяха линейните записки, които ви помолих да запази­те под заглавие \"Поглед върху собствените ми записки\". Набързо ги прегледайте, като си припомните каква е била целта ви в случая? Защо сте си водили съответните бе­лежки? Какво сте искали да постигнете? Сега вече, след като приключим със следващото упражнение, ще можете да ги изхвърлите, ако сте сигурни, че няма да имате нужда да се допитвате до тях за в бъдеще. Обаче ако мислите, че ще са ви от полза, упражнението, което ще направим сега, може да подсили способността ви както да разбира­те по-добре значението на записките си, така и да си ги припомняте по-добре при нужда. Подобно на това, което ви помолих да направите с параграфа за Томас Едисон, подчертайте или оградете ключовите думи. Целта този път трябва да е много по-ясна, защото вие самите сте я определили чрез тези си записки. Щом идентифицирате ключовите думи, запазете записките си, за да продължим с упражнението по-късно в тази глава. Определяне на главните разклонения Щом изберете дума, която да включите в картата си, ще трябва да се справите с предизвикателството да определите дали тази дума ще е главно разклонение, или подразклонение. Както вече споменах, идеалният брой главни разклонения за всяка карта на идеи е от 5 до 9. Най-добрият начин да илюстрирам това твърдение е чрез една практическа игра. Целта на играта е да ви научи да опре­деляте главните разклонения и подразклоненията. Задача­та ви е да съставите карта от следния списък с термини, използвайки думата РАБОТА за централна тема: пътувания телефон начин на придвижване празници извънредна работа кафе мисия задължения компетенции уебстраница ваканция Поставете в центъра на листа си думата РАБОТА (или изображение, което да асоциирате с тази дума), като не забравяте да обърнете листа по ширина. Прегледайте думите в списъка и изберете такова главно разклонение, което би могло да поддържа две или три от изброените думи като свои подразклонения. Разбира се, не е задъл­жително заглавието на главните разклонения, както и на подразклоненията, да е измежду думите в примерния списък. Например мога да избера думата ХОРА за едно от моите главни разклонения. Тази дума не фигурира в списъ­ка, но виждайки понятия като персонал, колега, началник, екип и клиент, сметнах, че думата ХОРА е добро обоб­щение на целия клон думи. Групирането на думи е личен избор. Вашият начин за категоризиране може да е напълно различен от моя. Изберете този подход, който ще ви вър­ши най-добра работа. При желание от ваша страна, преди да се заемете с картата, можете да използвате цветни маркери или символи (кутийки, кръгчета, звездички), за да определите различните категории думи в горния списък. Начертайте всяко едно от главните разклонения на ва­шата карта и след това ги съединете с всичките думи от списъка, които могат да са представени под формата или на подразклонения, или на под-подразклонения. Всеки път, когато поставите дума на картата, я зачертавайте от списъка и продължавайте така, докато не използвате всич­ките думи в картата си. Продължаваме работа по записките ви Нека сега още веднъж се върнем към началните ви за­писки. Вече сте идентифицирали ключовите думи. Сега е време да започнем да изграждаме карта на идеи по тях. Вземете бял лист и нарисувайте централно изображение. Прегледайте отново ключовите думи, които подчертах­те, и определете главните разклонения. Не забравяйте, че не е задължително да включите дума в картата си само защото сте я подчертали в записките си, а може и да ви се наложи да създадете главно разклонение, което да свърз­ва някои от ключовите думи. В този случай ще трябва да измислите думи, които не са фигурирали в оригиналния текст. Не бързайте и обмислете добре кои ще са глав­ните разклонения в картата, създадена на базата на на­чалните ви записки. Завършете цялата карта, преди да продължите. Използвайте прости спомагателни картинки (икони) Използването на изображения е един от най-ефектив­ните инструменти, които можете да включите в своите карти на идеи. И въпреки това за много хора е и най-смущаващият. Кога за последен път се учихте да рисувате? Предполагам, че е било доста отдавна. Вероятно сами се убеждавате, че не можете да рисувате. Но аз ви казвам, че можете! Всякакви картинки, дори и най-смешните човечета, биха ви свършили работа. Не забравяйте, че в пове­чето случаи вие ще сте единствените, които ще трябва да тълкуват значението на картинката. Учейки се да рисувате простички икони, вие раздробя­вате една задача до съставните й части, които са лесно управляеми. Вземете лист хартия и възпроизведете вся­ка една от стъпките. Справихте ли се? Сега опитайте да създадете своя икона. Намерете проста картинка (от книжка за оцве­тяване, уебстраница или лого на някоя фирма), която ви се нрави и бихте искали да пресъздадете. Започнете с ня­коя част от картинката, която ви се струва най-лесна за възпроизвеждане. Постепенно добавяйте към детайли, докато не я възпроизведете изцяло. С практиката ще се научите да рисувате по памет. Прибавяне на картинки към началните ви записки Нека прегледаме още веднъж вашите начални записки и картата ви. Засега сте избрали ключови думи, създали сте главни разклонения и сте завършили собствената си карта на идеи. Съдържа ли картата ви в сегашния си вид някакви изображения? Има ли места в нея, където бихте искали да добавите символ, код или картинка, за да подси­лите интереса си към информацията и следователно по-доброто й запаметяване? Сега остава само да добавите картинката към картата си. Урок № 6. Използвайте ключови думи, отделяйте главните разклонения от подразклоненията и се научете да рисувате прости картинки Упражнение по картографиране на идеи Като използвах началните ви записки, постепенно ви запознах със стъпките, чрез които да създадете карта на идеи от вече съществуващи записки. Сега е време да оползотворим новопридобитите ви умения (съчетани с правилата за картографиране, на които се спряхме в пре­дишните глави), като направим едно упражнение, за изпъл­нението на което може и да няма налични записки в пис­мен вид. От сега нататък вашите карти на идеи трябва да бъдат практически приложими и да са ви от полза. Ето изброени няколко от задачите, за изпълнението на които можете да се възползвате от картографирането на идеи. Чувствайте се свободни да ги използвате и като трам­плин за собствените си идеи: създаване и изнасяне на презентация; групов или индивидуален брейнсторминг; разрешаване на проблеми; рецензия на книга; интервю за работа; обучение за серификат или друга форма на специализирано обучение; вземане на решения; планиране; лични визити; усвояване и разбиране на сложна информация; длъжностна характеристика; характеристика на клиента; записки по важна статия или документ; проект; труден разговор; дневен ред на работна среща; разработване или провеждане на обучение; оценка на представянето на член от екипа; телефонен разговор; преговори; план за развитие на кариерата; маркетингова стратегия; визия за бъдещото развитие на компанията. Преди да прочетете пета глава, създайте сами една или две карти на идеи, които ще ви помогнат при изпъл­нението на определена задача или проект да се справите с предизвикателство, да вземете решение или да превъз­могнете проблем.", "date": "2019.05.24", "title": "Откъс от \"Картография на идеи\" на Джейми Наст"}
{"url": "https://www.dnevnik.bg/sport/2019/05/24/3910752_osnovni_igrachi_ostanaha_izvun_grupata_na_cherno_more/", "text": "\"Черно море\" ще е без част от основните си футболисти за мача срещу \"Лудогорец\" в Разград, който ще е решителен за  определянето на шампиона в Първа лига , показва информацията в сайта на клуба. В двубоя няма да участват капитанът Георги Илиев, Петър Витанов, Виктор Генев, Георги Божилов и вратарят Георги Китанов. За разлика от друг път от клуба не съобщават причината петимата да не са в групата. \"Дневник\" потърси пресслужбата на клуба, но без успех. Според \"24 часа\" имало твърдения, че всички футболисти на \"Черно море\" са били накарани да преминат през детектор на лъжата. Тази вечер в 20.00 часа отборът от Варна гостува на \"Лудогорец\", като може да се окаже с ключова роля за определянето на шампиона. Съставът от Разград е начело с точка повече от ЦСКА, който приема \"Ботев\" (Пловдив). \"Черно море\" спечели последните си два мача срещу \"Лудогорец\", като и двата бяха във Варна.  Иван Дичевски, Стефан Петков, Стефан Станчев, Мартин Костадинов, Александър Георгиев, Кононго, Мирослав Енчев, Мартин Дичев, Дани Кики, Златин Станков, Мехди Фенуш, Родриго, Патрик Андраде, Христо Иванов, Васил Панайотов, Аристот Ндонгала, Жоржиньо, Мартин Минчев", "date": "2019.05.24", "title": "Основни играчи останаха извън групата на \"Черно море\" за мача с \"Лудогорец\""}
{"url": "https://www.dnevnik.bg/sviat/2019/05/24/3910763_tereza_mei_podava_ostavka_kato_premier_na_7_juni/", "text": "Британският министър-председател Тереза Мей обяви оставката си и заяви, че напуска лидерското си място в Консерватината партия на 7 юни, което ще постави началото и на процеса за избор на нов лидер, който да се опита да постигне по-решителна сделка за Брекзит, предаде \"Ройтерс\". Със сълзи на очи тя се оттегли след речта си на \"Даунинг Стрийт\" 10, в която направи кратък обзор на своето управление и поясни как ще протече нейното оттегляне. С видимо развълнуван глас Мей, която претърпя множество кризи и унижения в опита си да намери компромисна сделка за Брекзит, сподели, че не си тръгва със зли помиси. \"Скоро ще напусна длъжността, която за мен бе чест да изпълнявам\", каза Мей и допълни, че тя е втората жена министър-председателна Великобритания, но определено няма да е последната. \"Правя го без зли мисли, а с огромната и трайна благодарност, че имах възможността да служа на страната, която обичам\", заяви още тя. Някога неохотен поддръжник на членството в Европейския съюз, който получи най-високата длъжност в страната след сътресенията, последвали гласуването за Брекзит в страната, тя се оттегля след неуспех в изпълнението на основните си обещания - да изведе Великобритания извън съюза и да заличи разделенията в страната.  Тя напуска в условията на силно разделена страна и политически елит, който е в задънена улица за това как, кога и дали да напусне ЕС. Мей допълни, че нейният наследник ще трябва да намери консенсус в парламента относно Брекзит. Оттеглянето й ще задълбочи и кризата Брекзит, тъй като новият лидер вероятно ще иска по-решителен развод, което може да увеличи шансовете за конфронтация с ЕС и да доведе до предсрочни избори. Всички основните претенденти за поста на Мей показват, че искат по-тежка сделка, макар ЕС да обяви, че няма да предоговаря Договора за оттегляне, подписан през ноември.", "date": "2019.05.24", "title": "Тереза Мей подаде оставка"}
{"url": "https://www.dnevnik.bg/sport/2019/05/24/3910780_livurpul_e_shampion_po_prihodi_ot_televizionnite_prava/", "text": "Ливърпул\" е първенецът по приходи от телевизионните права във Висшата лига за изминалия сезон. Червените получават 152.4 млн. паунда. На второто място остава  шампионът \"Манчестър сити\"  със 151 милиона. Тройката се допълва от \"Челси\" със 146 милиона. Въпреки че остана на второто място в класирането, \"Ливърпул\" е на върха по приходи заради това, че е отборът с най-много излъчени мачове през сезона - 29. Втори по този показател е \"Манчестър юнайтед\" с 27 двубоя, излъчени на живо в страната. От всички отбори единствено последният \"Хъдърсфийлд\" получава под 100 млн. паунда (96.6 милиона).", "date": "2019.05.24", "title": "\"Ливърпул\" е шампион по приходи от телевизионните права във Висшата лига"}
{"url": "https://www.dnevnik.bg/bulgaria/2019/05/23/3910641_andrei_kovachev_izkljuchitelno_vajno_e_bulgariia_da/", "text": "Основен приоритет в работата му е защитата на правата на българските общности извън пределите на отечеството ‐ недискриминацията на гражданите с българско самосъзнание в Северна Македония, признаването на българското национално малцинство в Албания, правото на обучение на български език в Западните покрайнини, подобряване на ситуацията на българските исторически общности в Украйна и Молдова, защитата на правата на българските общности в Косово. Като член на ръководството на Групата на Европейската народна партия с ресор \"Разширяване и средиземноморска политика\" и като член на комисията по външни отношения в ЕП работи за засилване на сътрудничеството в областта на отбраната и разузнаването. Поставя максималното ограничение на притока на мигранти и увеличаването на възможностите за развитие на местното население в Африка. Ковачев активно се занимава с проблема за предаването на паметта за тоталитарното минало на младите поколения в училище.  - Членството на България в Европейския съюз и НАТО е най-хубавото нещо в нашата нова история. Това е гаранция за нашата сигурност в един все по-нестабилен свят и същевременно мотор за нашето икономическо развитие, просперитет, за покачването на доходите и стандарта на живот. България е един от най-големите бенефициенти от европейската солидарност - получаваме над 4 пъти повече, отколкото внасяме в европейския бюджет. Тази огромна финансова помощ ни дава възможност да наваксаме своето изоставане, като инвестираме в повишаване на конкурентоспособността на икономиката, опазване на околната среда и подобряване на жизнената среда в населените места, създаване за възможности за младите хора да се реализират в страната. Разбира се, ползите от членството в Европейския съюз не се ограничават само до този счетоводен баланс, а включват и свободното движение на хора, стоки, услуги и капитали в рамките на общия пазар, политическата стабилност и сигурността. Нека обаче имаме ясното съзнание, че тези неща не трябва да бъдат приемани за даденост. Свободата и демокрацията не са даденост – за тях трябва да се борим всеки ден. Изключително важно е България да остане в своя европейски път на развитие и да не допускаме експерименти, които ще ни върнат с години назад. - Европейският съюз също като демокрацията не е перфектен и трябва да се реформира. Последните години бяхме изправени пред няколко кризи, които сериозно разклатиха доверието на гражданите в способността на европейския проект да гарантира тяхната физическа и социална сигурност. Чувството на заплаха от безпрецедентната миграционна криза беше употребено от популисти и националисти за подклаждането на страхове, че европейската интеграция ще измести националната идентичност. Виждаме често това да се представя като противоречие. А всъщност става въпрос за двете страни на една и съща монета. Всеки, който се нарича патриот, трябва да се застъпва за една по-силна Европа. Само заедно можем ефективно да охраняваме външните си граници и да контролираме кой ги пресича през цялото време. Само заедно можем да задаваме нашите високи социални, екологични и потребителски стандарти в другите части на света, като сключваме търговски споразумения. Глобалното развитие ще ни принуди, дори и най-големите евроскептици ще трябва един ден да признаят, че без една обединена Европа ние се излагаме на опасността от маргинализация. Останалите райони по света няма да ни чакат. Сътрудничеството днес все повече е не опция, а необходимост за всички нас. В момента в ЕС живее около 7% от световното население, но ние държим над 25% от световната търговия и разпределяме 50% от социалните плащания в световен мащаб. Европа е по-силна, когато е обединена и говори с един глас. Националният ни девиз \"Съединението прави силата\" е валиден повече от всякога сега и за България, и за Европейския съюз. Европа трябва да работи повече за солидарното опазване на външните граници, превенция на тероризма чрез обмяна на разузнавателна информация, засилване на сътрудничеството в областта на отбраната и растеж на икономиката, който от своя страна ще генерира по-високи доходи и социални придобивки. - За мен е важна не формата, а какво е съдържанието. Абсолютно безсмислено е да водим идеологически спорове за различни наименования, ако не обсъждаме конкретно какво искаме да ни гарантира европейското сътрудничество. Не е важно дали котката е бяла или черна, важното е да лови мишки. Европа на нациите за някои може би звучи привлекателно, но това са думи, изпразнени от всякакво съдържание. Нашите предци са изстрадали тази Европа на нациите в ужасни воини, донесли милиони жертви и страдания. Това никога не бива да се повтаря. Нужен ни е силен, обединен съюз, който има инструментите да се справи с предизвикателствата на 21 век. Парадоксално най-големите критици на ЕС са и тези, които не искат да му дадат инструментите да бъде бърз и ефективен. Същото се отнася и за наименованието \"социална Европа\". Нека не забравяме, че първо трябва да имаме работеща икономика и да създаваме, преди да можем да разпределяме. Заплати и пенсии не се вдигат с решение на Коминтерна или \"Визия\" на БСП. Жизненият стандарт се вдига с конкурентноспособна икономика, с висока добавена стойност на продуктите и услугите, които произвеждаме и изнасяме. Едно предприятие, за да произведе конкурентоспособна стока, трябва да залага на висока производителност на труда, на иновации, енергийна ефективност, трябва да транспортира готовата продукция до пазара - за всеки от тези важни звена на икономическата дейност бизнесът може да разчита на подкрепа от солидарните средства на ЕС. С тази помощ ние наваксваме своето изоставане и вървим в правилната посока. За малко повече от 10 години БВП по паритет на покупателна способност спрямо средното за ЕС се качи от малко над 35% до 51%. Доходите се повишават устойчиво - преди 10 години минималната заплата беше 240 лв., а средната - 609 лв. За сравнение, сега минималната заплата е 560 лв., а средната надхвърля 1200 лева. Не трябва да забравяме къде се намираше България преди 30 години в началото на демократичните промени. Опашките за хляб, фалиралите банки, хиперинфлацията бяха част от ежедневието. Това е наследството на лошото управление на преименуваните, но нереформирани български комунисти. - Без съмнение миграцията от Африка и Близкия изток заради нестабилността в тези региони ще продължи да е едно от големите предизвикателства пред Европейския съюз. В много от страните членки нелегалната миграция е основно притеснение на гражданите. Не трябва да позволяваме на популистите от ляво и дясно да използват страховете на хората, за да разширят влиянието си в следващия мандат на Европейския парламент и да блокират намирането на общи решения. По тази тема трябва да имаме много ясна и единна реакция на европейско ниво. Трябва да подсилим европейската гранична и брегова охрана и да работим за споразумения със страните от Северна Африка подобно на това, което сключихме с Турция. Европа може да предоставя временен подслон на хора, бягащи от войни и терор. Въпреки това е ясно, че не можем да приемем всички на тази планета. За да бъде Европейският съюз фактор в геополитическия смисъл на тази дума, са ни нужни не само словесни заявки, но и реална единна обща външна политика и политика за развитие на Европейския съюз към африканския континент. Хората там трябва да имат перспектива, за да не тръгват към европейските граници. Много важна тема е изграждането на споделен европейски отбранителен капацитет, за да имаме стратегическа автономност и да можем да гарантираме сигурността на европейските граждани чрез един силен европейски стълб на НАТО. Не на последно място е темата за инвестиции, които да създават условията за растеж, повече работни места и висока конкурентоспособност на регионите. - Ще продължа да работя по темите, които и до този момент бяха мой приоритет – ще защитавам правата и интересите на историческите български общности, останали извън пределите на отечеството - в Северна Македония, Албания, Косово и Западните покрайнини, както и в Молдова и Украйна. Ще отстоявам ясната европейска перспектива за нашите съседи, което ще донесе повече сигурност и просперитет за региона, а по този начин и за България. Преодоляването на разделенията от миналото може да стане единствено по пътя на европейската интеграция. В наш интерес е целият регион да бъде интегриран. България се превърна в лидер в региона и върна тази тема в европейския дневен ред. Усилията в тази посока трябва да продължат. Ще работя за ефективен ЕС, който да гарантира физическата и социалната сигурност на своите граждани чрез опазване на външните граници, превенция на тероризма и създаването на условия за икономически растеж. Ще положа усилия за повишаването на добавената стойност на ЕС в сферата на здравеопазването – подобряването на достъпа, ефикасността и ефективността на предлаганите здравни грижи. Не на последно място акцент в работата ми ще продължи да бъде темата за изучаване на обективната история за комунистическата диктатура и за нуждата от безпристрастен поглед към фактите от нашето близко минало. - Национализмът и популизмът не само в България, но и в цяла Европа се подсилват от липсата на памет и разбиране за нашата история. Когато не предаваме обективно паметта за миналите събития позволяваме младите поколения да бъдат подвеждани с пропаганда и дезинформационни кампании. Голяма е опасността така те да повторят трагичните грешки от миналото. Комунистическата диктатура в България и до днес се радва на носталгия поради незнанието за мащабите и продължителността на нейните престъпления. Моята кауза през всичките тези години е била младите поколения на България да знаят истината за този черен период в нашата история. Фактите и събитията трябва да бъдат изучавани безпристрастно, а не изкривявани и фалшифицирани, както бившите комунисти от БСП днес продължават да правят.", "date": "2019.05.24", "title": "Андрей Ковачев в навечерието на евроизборите: Изключително важно е България да остане в своя европейски път на развитие"}
{"url": "https://www.dnevnik.bg/politika/2019/05/24/3910515_kakvi_sa_prognozite_na_sociologicheskite_agencii_za/", "text": "Социологическите агенции обявиха финалните си прогнози за резултите от изборите за Европейски парламент, които ще се състоят в неделя. \"Дневник\" събра на едно място прогнозите на агенциите, които са регистрирани в Централната избирателна комисия да ще извършват социологически проучвания в изборния ден. Те ще правят анкети на изхода на избирателните секции, на базата на които ще бъдат извадени първите прогнозни резултати. Липсват данни от \"Галъп Интернешънъл Болкан\", тъй като агенцията не обяви прогноза в последните дни преди изборите. Данните на \"Афис\" са коригирани около 20.30 часа. Ето данните:", "date": "2019.05.24", "title": "Какви са финалните прогнози на социологическите агенции за евроизборите"}
{"url": "https://www.dnevnik.bg/sport/2019/05/24/3910816_shegata_na_pochetino_koiato_podrazni_real_madrid/", "text": "Опит на мениджъра на \"Тотнъм\" Маурсио Почетино да се пошегува, изглежда остана неразбран от \"Реал\" (Мадрид), съобщава Би Би Си. Европейският клубен шампион от последните три сезона дори излезе с официално становище след думи на аржентинеца. На въпрос, свързан с това къде ще бъде настанен отборът на \"Тотнъм\" в Мадрид за финала в Шампионската лига на 1 юни, Почетино отговори, че тренировките ще са на \"Валдебебас\" (базата на \"Реал\"). \"Ще спим в хотел наблизо. Помолих Флорентино (президента на \"Реал\" Флорентино Перес) да ни позволи да спим в спортния комплекс, но той ми каза, че мога да спя там, когато стана треньор на \"Реал\", заяви мениджърът на \"Тотнъм\", който преди беше свързван с преминаване на \"Сантяго Бернабеу\". От \"Реал\" посочиха в изявлението си, че са изненадани от изказването на Почетино. Нещо повече - белите подчертаха, че е \"напълно невярно\", че са получавали запитване за настаняването на \"шпорите\" на базата им. Белите казаха, че винаги са били готови да откликнат на призиви за съдействие от страна на УЕФА, испанската федерация и останалите замесени страни във финала в Шампионската лига. \"Ливърпул\" ще тренира на базата на \"Реал\" на 1 юни сутринта, а \"Тотнъм\" - на 30 и 31 май, уточняват белите. Финалът в Шампионската лига противопоставя \"Тотнъм\" и \"Ливърпул\". Мачът е на стадиона на \"Атлетико\" (Мадрид) - \"Уанда метрополитано\", на 1 юни от 22.00 часа.", "date": "2019.05.24", "title": "Шегата на Почетино, която подразни \"Реал\" (Мадрид)"}
{"url": "https://www.dnevnik.bg/photos/2019/05/24/3910823_snimka_na_denia_novata_tvorba_na_banksi_vuv_veneciia/", "text": "Графит на известния анонимен уличен артист Банкси, изобразяващ дете мигрант със спасителна жилетка и розов огън в ръка се появи на стената на канала Рио де Ка Фоскари във Венеция, Италия.", "date": "2019.05.24", "title": "Снимка на деня: Новата творба на Банкси във Венеция"}
{"url": "https://www.dnevnik.bg/sviat/2019/05/24/3910826_s_purvite_60_sputnika_musk_zapochna_da_izgrejda/", "text": "SpaceX - компанията на Илон Мъск, успешно изведе в орбита 60 малки спътника, които да обикалят около планетата като част от Starlink - нова мрежа за директно свързване с интернет. Това е не само рекорд за брой орбитални апарати, изведени с едно изстрелване, но и може да се окаже началото на революционна промяна в технологиите. Всеки спътник е с тегло около 500 кг, което е и рекорд за товар, изведен в орбита от SpaceX. Няколко дни ще са необходими, за да се потвърди, че всички работят нормално. Понеже са на орбита, по-ниска от тази на сегашните комуникационни спътници, потребителите ще могат да се свързват директно с тях без посредничеството на оператори. За да постигне функционираща мрежа поне над част от планетата, Мъск трябва да направи още дузина подобни успешни старта. Целта е годишно да бъдат изпращани в орбита по около 2000 спътника от Starlink, докато достигнат оптималния брой от около 12 000. Според Мъск компанията SpaceX ще се обърне към потенциалните клиенти по-късно тази година. Разрешение засега са дали само регулаторите в САЩ. Той не е единственият с подобен проект - през февруари първи спътници изстреля OneWeb на \"Еърбъс\", а по своя мрежа работят LeoSat Enterprises и канадската Telesat. За Мъск това начинание е важно и за осигуряване на приходи от поне 3 млрд. долара годишно за финансиране на другите му космически начинания - полет до Луната и в бъдеще начало на колонизирането на Марс.", "date": "2019.05.24", "title": "С първите 60 спътника Мъск започна да изгражда мрежата Starlink"}
{"url": "https://www.dnevnik.bg/sviat/2019/05/24/3910825_bomba_izbuhna_v_frenskiia_grad_lion_ima_raneni/", "text": "Най-малкото осем души са били ранени при експлозия в предполагаема бомебна атака в центъра на източния френски град Лион, съобщава \"Ройтерс\". Взривът е станал около 17:30 ч. местно време на пешеходната улица \"Виктор Юго\". Военните са заградили района до пристигането на полицията и специалисти по експлозиви и сапьори. Френският президент Еманюел Макрон описа експлозията като третия по големина град в страната като \"атака\". Телевизия BFM TV съобщава, че броят на ранените е 10, сред които има и едно осемгодишно дете. Пострадалите са с леки наранявания. Би Би Си допълва, че някои медии съобщават, че е бил забелязан колоездач, който оставя пакета пред пекарна на улицата. Устройството е било пълно с винтове, гайки и болтове. Според кмета на втори район на Лион Денис Броликюе устройството със сигурност е било поставено, за да нанесе щети. Няколко свидетели са му споделили, че устройството е било поставено в чанта, оставена от мъж, който е бил заснет от общинските камери за наблюдение. Към 21 ч българско време нямаме информация за пострадали българи при експлозията в Лион, съобщиха от министерството на външните работи. Посланик Ангел Чолаков е разговарял с представители на българската общност във френския град.", "date": "2019.05.24", "title": "Бомба избухна във френския град Лион, има ранени"}
{"url": "https://www.dnevnik.bg/evropa/2019/05/24/3905632_zashto_mu_e_na_peevski_da_hodi_v_evroparlamenta/", "text": "Той е депутатът, който не ходи на работа (дори Ахмед Доган се появяваше по-често). Занимава се с бизнес начинанията си - част от тях вече са публични, други, скрити зад схеми и офшорни компании. С майка си притежава медии, а други контролира и през тях ръководи атаки срещу тези, които задават въпроси или пишат за него. Политиците във властта, а и част от опозицията избягват да го коментира, съпартийците му също не отговарят на въпроси за колегата. Има двойна охрана (лична и от НСО - или поне не е съобщено тя да е свалена). Пътува често до Дубай, ЦИК и ВАС не искат да проверят къде живее, разчитайки на това, което е декларирал. И без да споменаваме, че назначението му за председател на ДАНС предизвика най-дългите граждански протести, зад описанието лесно се разпознава Делян Пеевски от ДПС. Той (втори в листата на партията) щеше да мине и през предизборната кампания като фантом, но в предпоследните два дни се появи на три места, за да неутрализира коментарите, че е кандидатът за евродепутат без нито една (участие в) проява. Близката до него телевизия Канал 3 дори обяви, че обикаля затънтени села, докато всички се питат къде е. Покрай  гостуването му в две помашки села  стана ясно, че му (определение, което се появи в платена публикация за посещението му в сайта \"Виделина\"). Парадоксално това показва, че очевидно ролята и действията на депутата, които му гарантират такава позиция, са зад кулисите и на друго поле, а не на публичното, от което отсъства. В същия материал той е представен още като \"утвърден политик\" и \"човек истински обичан и уважаван от своите избиратели\"... Добавен е дори цитат, свързан с посланията на ДПС за евроизборите и ролята на младите хора и че е коментирал значението на изборите в неделя. Пеевски вече веднъж е печелил място за евродепутат на изборите през 2014г., но тогава се отказа. По неофициална информация това е станало заради възражения от страна на Алианса на либералите и демократите за Европа (АЛДЕ) - политическото семейство, в което ДПС членува. Официално либералите казват, че не обсъждат кандидатите на партиите-членки. И не може да се прецени дали нещо се е променило за тези пет години и той ще бъде приет в Брюксел. Избирането му е сигурно (според прогнозите ДПС ще е трета партия на изборите), а неофициалните очаквания сред негови колеги в българския парламент са, че този път той ще замине за Европарламента. засега е въпрос без отговор. Пеевски не дава интервюта и дори от собствените му медии, които всеки ден чистят имиджа му, няма информация защо иска да бъде евродепутат. За всеки политик с нормална кариера това би било някакво развитие, особено ако няма възможност за висши постове в собствената му страна, но би се борил за присъствие или позиции в евроинституции. Пеевски едва ли търси това. Макар че евродепутат звучи по-имиджово като визитка. Той обаче ще е под светлината и фокуса на чуждите медии, които ще следят работа и отсъствия. Според някои наблюдатели е възможно този път ДПС да предпочита той да замине за европарламента, за да може при промени във властта или след евентуални предсрочни избори - да е по-лесно официално коалиране на партията с БСП или ГЕРБ. \"Дневник\" провери какви са правата, задълженията и дали е възможно да отсъства, както прави от българския парламент и какво ще се промени за Пеевски, ако този път избере Брюксел. Данните са от  сайта  на Европейския парламент. Може ли да отсъства Освен евродепутатите, които не могат да присъстват заради болест или подобни важни причини, почти всички участват в пленарните заседания в Страсбург. Има официални списъци с присъствията, които може да бъдат видeни на  сайта на Европейския парламент  . Характерно за работата на Европарламента е, че не всички депутати постоянно стоят в пленарната зала по време на сесии. Това трудно би било възможно, най-малкото заради продължителността на заседанията. В един типичен ден те започват в девет часа сутринта или дори по-рано и продължават до около единадесет през нощта. Евродепутатите могат да работят дори и да не са в пленарна зала. Например те могат да са в някоя от комисиите, които вършат много работа по всяко законодателно предложение преди то да бъде представено на пленарно заседание. Евродепутатите обикновено са членове или заместник членове в такива комисии. Специализацията на даден евродепутат по определена тема се усеща в пленарна зала. Ако една тема се дебатира там, експертите от различните политически групи присъстват на дебата, а не всички евродепутати. Няма начин евродепутатите да бъдат принудени да присъстват на дебати и срещи. Те обаче могат да загубят част от надбавките си за престой, ако не участват в повече от половината поименни гласувания в дните, в които се провежда гласуване в пленарна зала, дори ако са присъствали и са се подписали в присъствения списък. Т.нар. \"надбавка за общи разходи\" (за различните надбавки можете да прочетете по-надолу) се намалява наполовина за тези, които без уважителна причина са отсъствали от половината от пленарните заседания за една парламентарна година (от септември до август). Права и задължения Всекидневната работа на членовете на Европейския парламент е разделена между дейности за избирателните им райони в държавите, от които идват, работа в комисиите, разисквания в рамките на политическите групи, както и разисквания и гласувания в пленарна зала. Членове на Европарламента участват в заседанията на своите комисии и политически групи, както и в много други заседания. Те могат също така да участват в делегации за отношения с държави извън ЕС, което може да налага пътувания извън ЕС. Съгласно единния устав на евродепутатите всички те получават едно и също  . За месец то възлиза на 8757.70 евро преди облагане с данъци (считано от 1 юли 2018 г.). Посоченото възнаграждение се осигурява от бюджета на Парламента. Всички евродепутати плащат европейски данък и осигурителни вноски, след което възнаграждението възлиза на 6824.85 евро. Освен това повечето държави от ЕС задължават своите членове на Европейския парламент да плащат допълнителен национален данък на своята държава по произход. Основното възнаграждение на един евродепутат съответства на 38.5 % от основното възнаграждение на съдия от Съда на ЕС, така че членовете на Европейския парламент не определят, и не могат да определят, размера на своите възнаграждения. Повечето заседания на Европейския парламент се провеждат в Брюксел или Страсбург На членовете му се възстановява действителният размер на стойността на билетите, закупени с цел участие в такива заседания, след представяне на оправдателни документи, като максималната сума, която подлежи на възстановяване, е цената на самолетен билет за бизнес (или подобна) класа, на железопътен билет за първа класа или 0.53 евро на км за пътуване с автомобил (до максимално разстояние от 1 000 км), плюс фиксирани  , изчислени въз основа на разстоянието и продължителността на пътуването, които да покрият други разноски, свързани с пътуването (например магистрални такси, такси за свръхбагаж или за резервации). Евродепутатите често трябва да пътуват извън или в рамките на държавата членка, в която са избрани във връзка със задълженията си. За дейности извън собствената им държава на членовете на Европарламент могат да се възстановят пътни разноски, разходи за настаняване и свързаните с тях разходи до максимална годишна сума от 4 454 евро. За дейности в държавата членка, в която са избрани, им се възстановяват единствено пътните разноски, като максималната годишна сума се определя по държави. Парламентът изплаща фиксирана   в размер на 320 евро за покриване на разноските за настаняване и свързаните разходи за всеки ден, през който членовете на Европарлмента са присъствали в Брюксел или Страсбург с цел участие в служебни дейности, при условие че са се подписали в присъствения списък. Тази надбавка покрива разноски за хотел, храна и всички други разноски в тази връзка. Надбавката се намалява наполовина, ако депутатите не са участвали в повече от половината поименни гласувания в дните, в които се провежда гласуване в пленарна зала, дори ако са присъствали и са се подписали в присъствения списък. При заседания извън ЕС надбавката е 160 евро (отново при условие, че членовете на ЕП са се подписали в присъствен списък), като разноските за хотел се възстановяват отделно.  има за цел да покрие разходи, свързани с парламентарната дейност на евродепутатите, като наем на офиси и разходи за управление, телефон и абонаменти, дейности по представителство, компютри и телефони, организиране на конференции и изложби. Надбавката се намалява наполовина за тези, които без уважителна причина са отсъствали от половината от пленарните заседания за една парламентарна година (от септември до август). В края на мандата си те имат право на  , равняващо се на месечното им възнаграждение за всяка година, която са прослужили в Парламента. Максималната продължителност на посоченото обезщетение е 2 години. Ако бивш член на ЕП поеме мандат в друг парламент или заеме държавна длъжност, заплатата, която получава на тази нова длъжност се приспада от временното обезщетение. Ако евродепутатът същевременно има право и на пенсия за осигурителен стаж и възраст или за инвалидност, той/тя не може да получава и двете, а трябва да избере пенсията или обезщетението. Европарламентът предоставя оборудвани кабинети на членовете си както в Брюксел, така и в Страсбург. Те могат да използват официалните превозни средства на институцията при изпълняване на служебните си задължения и в двата града. Имунитет Членовете на Европейския парламент не могат да бъдат подлагани под каквато и да било форма на претърсване, задържане или съдебно производство във връзка с изразените от тях мнения или с начина им на гласуване като членове на институцията. Всеки евродепутат има двоен имунитет: - на територията на своята държава членка, подобно на имунитетите, предоставяни на членовете на националните парламенти; и - на територията на всяка друга държава членка – имунитет от всякаква форма на задържане или съдебно производство. Не може обаче да има позоваване на имунитета, когато член на парламента бъде заловен на мястото на извършване на нарушението. При искане от компетентен национален орган до Европейския парламент да бъде снет имунитетът на евродепутат (или искане от страна на член на Европейския парламент или на бивш член имунитетът му да бъде защитен) председателят на Парламента обявява искането на пленарно заседание и го отнася за разглеждане от комисията по правни въпроси. Тя приема, при закрити врата, препоръка към целия Парламент за одобряване или отхвърляне на искането, тоест за снемане или защита на имунитета. На пленарното заседание след решението на комисията Парламентът взема решение с обикновено мнозинство на гласовете. Запазва ли евродепутатът мястото си дори при снемане на имунитета? Отговорът е \"да\". Мандатът на член на Европейския парламент е национален мандат и не може да бъде отнет от който и да било друг орган. Освен това снемането на имунитета не е осъдителна присъда. То дава възможност на националните съдебни органи да проведат разследване или съдебен процес. Ако евродепутат бъде признат за виновен за извършване на престъпление, органите на съответната държава членка са тези, които следва да решат дали мандатът трябва да бъде прекратен поради тази причина.", "date": "2019.05.24", "title": "Защо му е на Пеевски да ходи в Европарламента"}
{"url": "https://www.dnevnik.bg/bulgaria/2019/05/24/3910836_atanas_gerdjikov_bezobrazieto_na_politicite_se/", "text": "На този светъл празник няма да коментирам за втори път поведението на политиците, които пак се наредиха преди нас  на шествието . Ще кажа само, че безобразието се превръща в традиция. През тази година имах много време да мисля защо се получава така и стигнах до извода, че те не са злонамерени. Повечето от политиците просто никога преди да станат политици не са участвали в шествието и затова не знаят традиционния ред. Разбира се, имаше и изключения. Нашият приятел Явор Нотев, който е бил винаги с нас отпреди да стане политик, се опита да ги вразуми, но както ще чуете след малко в поздравителното ми слово – култура и духовност не се наливат насила. Винаги традиционният ред е бил следният – най-отпред върви българското духовенство, което и сега е сред нас, след него вървим ние, а после цялото българско гражданство, което обича светлия празник\". Tова каза ректорът на Софийския университет \"Св. Климент Охридски\" Анастас Герджиков в словото си за Деня на българската просвета и култура и на славянската писменост 24 май, цитиран на сайта на висшето училище. На празника в Аулата присъстваха заместник-министърът на образованието и науката Карина Ангелиева, проф. Любен Тотев, председател на съвета на ректорите, ректори, представители на духовенството, членове на Академичния съвет, народни представители, представители на изпълнителната власт, представители на Българската академия на науките и други научни организации, преподаватели, студенти и гости. Герджиков отбеляза, че днес е много по-трудно да се отговори на въпроса \"Каква просвета?\", отколкото преди няколко десетилетия, защото \"сега имаме много повече възможности, но те поставят пред нас и много повече въпроси\". Ректорът посочи, че причината е, че светът и образованието се промениха много през последните десетилетия, а промените, които предстоят, са още по-големи. \"Преди 30 години написах дипломната си работа на пишеща машина, защото компютрите не бяха достъпни. Интернет беше създаден, но никой не беше чувал за него. Мобилните телефони не съществуваха, а сега смартфонът в ръката ни е много по-мощен от тогавашните компютри. Дистанционното обучение представляваше учебници и материали, изпратени по пощата. И най-смелото въображение не можеше да си представи социалните мрежи. Японски фирми се отказваха да създават изкуствен интелект поради убеждението на водещи учени, че това е принципно невъзможна задача\", отбеляза проф. Герджиков. Той добави, че придобивките от последните 30 години не са просто технически удобства. Това са открития и изобретения, които промениха начините, по които се информираме, учим, работим, правим изследвания, събираме и съхраняваме данни, четем, слушаме музика, гледаме филми, общуваме помежду си. По думите на ректора, няма сфера на живота, която да не е засегната от тази революция – личният и професионалният ни живот, работата в завода и в изследователската лаборатория, средствата за комуникация и транспортните средства, стоките и услугите, туризмът, спортът и развлекателната индустрия, сигурността и опасностите пред нея и така до безкрайност. Проф. Герджиков изтъкна, че бъдещето на съществуващите професии е неясно. Автоматизацията, роботизацията и изкуственият интелект ще изместят човека от едни професии и ще направят излишни други. Ще възникнат нови професии, които сега не съществуват. \"В тази ситуация ми се струва недалновидно желанието на някои работодатели да получат от образователната система готови работници, обучени да извършват конкретна работа. Машината, която умеят да управляват, след няколко години ще изчезне, а много е вероятно след нея да изчезне и цялата индустрия, от която е част\", отбеляза ректорът. Според проф. Анастас Герджиков по същата причина трябва добре да обмислим и професионалното и дуалното образование, за да не оставим възпитаниците му без работа, а производството – без квалифицирани кадри. Ректорът подчерта, че истинският въпрос на съвременното образование е какви знания и умения има смисъл да се дадат на младите хора: \"Разбира се, трябва да обсъждаме как да използваме новите технологии в обучението, какви методи да прилагаме в образованието, как да изглеждат класната стая и аудиторията, учебните помагала и техническите средства, дали изобщо има смисъл да даваме знания, които могат да се добият от другаде, а и бързо остаряват, или да наблегнем повече на меките умения и способността за учене\". Проф. Герджиков изтъкна, че все пак основният въпрос остава този: Кои са непреходните ценности и неостаряващите знания, от които има и ще има нужда всеки човек, независимо от технологичните промени и меандрите на пазара на труда? Според него тези въпроси още нямат решение и предизвикват по цял свят сериозен дебат на педагози, технократи, философи, футуролози, политици, родители или просто мислещи хора. Проф. Анастас Герджиков подчерта, че има знания и ценности, които са се запазили незасегнати от технологичния прогрес през вековете и са останали непреходни при всички предишни индустриални революции. Каквито и промени да настъпят, когато един ден живеем в умните си къщи и градове напълно задоволени и с много свободно време, ще ни вълнуват същите духовни въпроси, каквито са вълнували и древните народи, и поданиците на средновековните империи, и пътешествениците, открили Новия свят, и местното население, което са заварили, отбеляза още ректорът. По думите му, това са въпроси, които вълнуват и образования елит в мегаполиса, и непросветения овчар в планината; и здравия, и болния; и честния, и крадеца. Но това са въпроси, на които изкуственият интелект няма да даде отговор. \"Сигурен съм, че изкуственият интелект скоро ще се научи да отсява истинските от фалшивите новини, но никога няма да съумее да открие истински ценното за човека в морето от информация\", отбеляза проф. Герджиков и допълни: \"Можеш да симулираш интелект, но не можеш да симулираш духовност\". Ректорът посочи, че затова днешният празник е толкова обичан и ценен – всички усещаме дълбоко в себе си, че културата и духовността са най-човешкото – това, което никой не може да ни даде наготово или да ни отнеме насила. \"Честит празник на славянската писменост, на българската просвета и култура, на знанието и духовността! Нека всеки ден да е празник на духа и на човешкото в нас, на красивото и възвишеното, на вярата в доброто и на любовта между хората!\", каза в заключение ректорът на Софийския университет.", "date": "2019.05.24", "title": "Анастас Герджиков: Безобразието на политиците се превръща в традиция"}
{"url": "https://www.dnevnik.bg/bulgaria/2019/05/24/3910851_ivancheva_grubo_pogazvat_izborniia_kodeks_za_da_me/", "text": "В разпратено до медиите изявление бившият кмет на \"Младост\" Десислава Иванчева твърди, че институциите не спазват закони и нарушават Изборния кодекс, за да я спрат от участието й като независим кандидат за Европейските избори. В текста Иванчева, която бе издигната за независим кандидат за евродепутат от инициативен комитет \"Непослушните\", разказва как вчера от регионални избирателни комисии са й били отказали регистрация на застъпници, които да следят за провеждането на честни избори. Иванчева твърди още и, че е ограничавано участието й в предизборните дебати по БНТ, а на хора от кампанията ѝ е било забранено да заемат нейното място в студиата. \"Довечера по БНТ ще бъде излъчен безплатния ни предизборен клип. В него бяхме подготвили изненадващ край: \"Купуването и продаването на гласове е престъпление. Гласуването за статуквото също\". От медията ни наредиха да махнем изречението за статуквото. А в чл. 183 ал. 2 от Изборния кодекс се казва, че в \"аудио- и аудио-визуалните материали тази информация се съдържа като недвусмислено и разбираемо послание\". Никъде не е отбелязано, че трябва да е последно изречение\", пише Иванчева. \"Разбирате ли сега, как цялата машина е задействана, за да бъда спряна. Законите не се спазват. Репресията е навсякъде. На всичко това трябва да сложим край и зависи от нас. Няма да ви агитирам да гласувате за мен, с №11 в бюлетината. Само ще ви помоля - гласувайте! Гласувайте за този, който е спечелил доверието ви\", пише Иванчева, която днес се срещна със симпатизанти пред Националния дворец на културата.", "date": "2019.05.24", "title": "Иванчева: Погазват Изборния кодекс, за да ме спрат"}
{"url": "https://www.dnevnik.bg/sport/2019/05/24/3910837_ludogorec_produlji_hegemoniiata_si_s_osma_poredna_titla/", "text": "Лудогорец\" е шампион на България за осми пореден сезон, след като спечели  последния си мач за годината . Тимът от Разград надви на своя стадион \"Черно море\" с 4:1 и не допусна изненада в последния кръг. Точни за шампионите бяха Якуб Шверчок, който вкара хеттрик и Димо Бакалов. За \"Черно море\" се разписа Жоржиньо. Интригата в двубоя се задържа за кратко, когато гостите успяха да изравнят в средата на първото полувреме. Тимът, воден от Стойчо Стоев се нуждаеше от победа, за да си гарантира златните медали и я постигна. При такъв развой разградчани не се интересуваха и от случващото се в другия мач между ЦСКА и \"Ботев\" (Пловдив), след като започнаха последния кръг с точка аванс пред червените. По същото време в София на \"Българска армия\" ЦСКА се справи с \"Ботев\" с 1:0. Червените трябваше да чакат до добавеното време, за да вкарат на съперника си, но без това да има значение за крайното класиране в шампионата. След като спечелиха последните си мачове, двата тима завършват сезона, разделени само от една точка – 79 за \"Лудогорец\" и 78 за ЦСКА. От влизането си в елита през 2011 г. \"Лудогорец\" не е изпускал титлата в Първа лига. За трети път в историята си след сезон 2011-12 и 2012-13 тимът от Разград триумфира с титлата в последния кръг. В историята на българския футбол единственият отбор с повече поредни титли е ЦСКА – девет между 1954 и 1962 г. Гостите от \"Черно море\" бяха без  седем основни играчи , сред които и капитана си Георги Илиев. За \"Лудогорец\" не играха наказаните Станислав Манолев и Клаудиу Кешеру, и лекуващите контузии Марселиньо и Вандерсон. Треньорът Стойчо Стоев печели втора титла с тима, след като го изведе до златните медали и през сезон 2013-14. Той е третият наставник, който води състава през сезона, след като годината започна бразилецът Пауло Аутуори, а след това той беше сменен от Антони Здравков. \"Лудогорец\" поведе след само 10 минути игра, като използва грешка на защитата на варненци, а Димо Бакалов се разписа. Стражът Иван Дичевски изби неразчетено центриране като го прати на около 15 метра от вратата си. Светослав Дяков върна топката обратно към наказателното поле, където Бакалов се пребори с Мартин Костадинов и вкара с глава – 1:0. След попадението домакините свалиха темпото и подходиха лежерно в много ситуации. Това се отрази и \"Черно море\" започна да задържа по-трайно топката. Гостите от Варна успяха да изравнят в 23-ата минута след много хубава атака. Съставът на Илиан Илиев си подаде над 15 паса, след което Дани Кики изведе Родриго на десния фланг. Той центрира остро и непокритият Жоржиньо вкара в мрежата на Пламен Илиев. Нападателят на \"Черно море\" беше изпуснат от Сисиньо, който беше с лице към ситуацията, но не последва движението на съперника си. Козмин Моци също остана на място. Голът за \"Черно море\" успя да активизира домакините, които не се нуждаеха от много време, за да създадат нова опасност пред младия Дичевски. Димо Бакалов засече центриране, връщайки топката към Шверчок, но полякът стреля прекалено слабо. Все пак в 33-ата минута централният нападател се реваншира и вкара. Шверчок получи неочакван подарък от Патрик Андраде, който в собственото си наказателно поле не успя да изчисти топката и от около 5 метра се разписа. До края на първата част \"Черно море\" така и не успя да отговори. Вторият гол провали плановете на гостите и те вече не бяха толкова агресивни в атака. След почивката \"Лудогорец\" заигра по-стабилно и държеше топката далеч от своята половина. В 58-ата минута предимството на шампионите беше материализирано с трети гол. Негов автор стана Шверчок, разписвайки се за втори път. Моци свали топката с глава след корнер и полякът не сгреши. Централният нападател оформи прекрасния си мач с хеттрик, който постигна в 71-ата минута. Шверчок получи хубаво подаване на скорост от резервата Доминик Янков и без да обработва топката я прати в мрежата на \"Черно море\" още веднъж. Пропуски, греди и само един гол за ЦСКА На \"Българска армия\" ЦСКА се нуждаеше от задължителна победа над \"Ботев\" и грешна стъпка на шампионите. Червените обаче отново не успяха да се справят с тима от Пловдив, подобно на сблъсъците в полуфиналите в турнира за Купата на България. За 90 минути ЦСКА отправи 18 удара към вратата на \"Ботев\" и стигна до гол в добавеното време. В герой за тима се превърна Жоржиньо, който беше точен в добавеното време. Два пъти ЦСКА удари и греда. В решителния си мач ЦСКА отново беше без капитана си Николай Бодуров, както и без Кристиян Малинов, наказан заради натрупани картони. В предни позиции червените все пак разчитаха на всичко най-добро, като атаката поведе Али Соу. За \"Ботев\" на терена липсваше Кристиян Димитров. Първата възможност в мача беше за гостите от Пловдив, които създадоха шанс за гол още в четвъртата минута. Кристиян Добрев проби между няколко защитници в червено, а съотборникът му Еберт Кардосо стреля. Вратарят на ЦСКА Витаутас Черниаускас обаче се намеси и изби. В началните минути ЦСКА така и не успяваше да притисне съперника си. Футболистите на Добромир Митов и Люпко Петрович изпитваха затруднения в полето на \"Ботев\", а в отбраната оставяха пространства. При една ситуация в 19-ата минута Черниаускас отново трябваше да се намесва след шут на Неделев. Червените отговориха едва след 20-ата минута. Първо Тиаго пропусна добра възможност, след като не уцели вратата при центриране от десния фланг. В 24-ата минута ЦСКА отправи и първо точен удар, но той беше прекалено слаб. Малко по-късно и Али Соу стреля, но от много малък ъгъл, с което не затрудни Даниел Кайзер. През втората част \"Ботев\" изненадващо остана и без най-важния си играч Неделев, който беше сменен само две минути след подновяването на играта. Научавайки новините от Разград и комфортния аванс, който имат шампионите, тонусът в редиците на ЦСКА падна. Все пак тимът наложи натиск и стигна до няколко голови положения. Вратарят на \"Ботев\" Кайзер обаче беше на висота и спаси всичко. Два пъти полският страж имаше и късмет, след като удари на Рубен Пинто и Нуно Томаш срещнаха гредите. Все пак в последната минута ЦСКА стигна до гол, който позволи на тима да запише победа в последния си мач. Негов автор стана Жоржиньо, разписвайки се с глава след центриране от корнер.", "date": "2019.05.24", "title": "\"Лудогорец\" продължи хегемонията си с осма поредна титла"}
{"url": "https://www.dnevnik.bg/sport/2019/05/24/3910853_ludogorec_ostava_nai-dostoen_za_titlata_obiavi_diakov/", "text": "Лудогорец\" е най-достойният отбор за шампионската титла, въпреки трудностите през сезона\". Това обяви капитанът на тима Светослав Дяков след спечелването на осмата поредна титла в Първа лига. Халфът обясни, че не е съмнявал в крайния успех. \"Много сме щастливи, беше труден мач. Имаше доста напрежение, важното е, че спечелихме. Най-добрият отбор в България спечели\", каза Дяков след  успеха с 4:1 над \"Черно море\"  в последния мач за сезона. \"Спечелихме със сърце. Имаше доста напрежение, съперникът ни изпоти. Не е даденост титлата. Въпреки слабостите, ние оставяме най-добрия отбор в България и най-достойният. Постоянно искаме да печелим трофеи. Трябва да работим много. Предстои бурно лято. Трябва да излезем от кризата\", добави халфът. Дяков е един от двамата играчи в тима заедно с Марселиньо, който е участвал при спечелването и на осемте титли. Той обяви, че има договор за още една година и със сигурност остава в отбора. Треньорът на \"Лудогорец\" Стойчо Стоев открои трудностите за тима при спечелването на осмата титла. \"Трудно ни беше, много даже бих казал. Сега обаче е много сладко. Винаги има нотка на съмнение, че може да не станем шампиони, когато преследвачът е толкова близо\". \"Това бе чувство за неуспех и те притеснява, но футболистите се събраха и показаха шампионски характер и успяха. Догодина ще видим променен \"Лудогорец\". Надявам се да съумеем да обновим в някаква степен състава и да вземем добри футболисти, за да изглеждаме много, много по-добре\", коментира Стоев. Междувременно треньорът на \"Черно море\" Илиан Илиев обяви, че  оставянето на основни играчи извън групата  на тима е решение на ръководството. Участие в мача не взеха капитанът Георги Илиев, Петър Витанов, Виктор Генев, Георги Божилов, Пламен Димов и вратарите Георги Китанов и Иван Дюлгеров. \"Ръководството ни съобщи, че няма да разчитаме на тези играчи от следващия сезон\", каза Илиев.", "date": "2019.05.24", "title": "\"Лудогорец\" остава най-достоен за титлата, обяви Дяков"}
{"url": "https://www.dnevnik.bg/analizi/2019/05/24/3910856_da_ne_bi_da_iskate_tazi_grozna_evraziiska_divashtina/", "text": "Тези дни подписах \"Отворено писмо към българските граждани по повод празника на българската култура и изборите за Европейски парламент\". В него става дума за това: да опазим днес нашата Европа от нейните врагове, ако не искаме утре да се повторят 1930-те години с техните резултати. На фона на дивашките крясъци срещу \"еврогейовете\", \"соросоидите\" и \"джендърите\" (да не споменаваме иранските травестити и норвежките педофили), подобни отворени писма на интелектуалци трудно се чуват. Те са тихият ромон на разума, но публиката е толкова \"ошумена\", че ако не чуе нещо за \"педерасти\", може и изобщо да не обърне внимание. Ромонът на разума е тих, но именно той, а не крясъкът, е онова, което наричаме \"Европа\". Там, където тихият ромон на разума се чува, живеят кротки, възпитани и уважителни хора, които се стремят към щастие в една мирна среда, подредена според правилата на справедливостта. Такива и само такива хора произвеждат блага, изобретяват нови технологии, помагат на изпадналите в беда, ходят на Шекспирови пиеси, посещават картинни изложби и правят разлика между Петата на Бетовен и Шестата на Чайковски. Това е нашата Европа и е крайно време да си дадем сметка, че сме длъжни да я опазим. Защото тя не е някаква природна даденост. Както свободата, която е в нейната основа, Европа има нужда от закрила - всяко поколение трябва да се бори наново за нея. Защото от тъмните кьошета на човешкото общежитие винаги извират мрачни типове с оцъклени погледи, които искат да я разрушат. Какво ни предлагат те днес, на мястото на нашата Европа? Някаква \"Европа на отечествата\". Но какво означава това? С какво е по-добро от сегашната \"Европа на хората\"? Не обясняват. И тъй като не могат да обяснят - кряскат, лъжат, сеят омраза и се опитват да сринат онова, което е градено с поколения. Неотдавна проф. Ивайло Дичев ги нарече \"мошеници\". Разбира се, че са такива - убоги \"търчи-лъжи\", квартални шмекери и кръчмарски измамници. Но те са и много повече от това. В една неуверена в себе си Европа те действат като безобразници - искат да оставят Европа без образ. Това, че са без-образници, обяснява и тяхното дивашко поведение на публичната арена. Неспособни да съградят образи и образци, те просто разрушават наличните. Застанали като едни народни предводители срещу правилата на \"елита\", те презират всички правила. И ги нарушават. Като например правилото, че в едно цивилизовано общество не е добре да се краде. И че властта не бива да се ползва за собствена и на приятели облага, нито пък за отстрел на неудобните. Там, където няма правила, които да са еднакво валидни за всички, единственият регулатор на обществените отношения е силата. Силният прави каквото си иска. Зетят на Орбан получава европейските средства, елитът на българската държава краде от европейски програми, а г-н Щрахе с видимо самодоволство договаря получаването на милиони мръсни пари от Русия срещу бъдещи държавни поръчки. Когато един човек не може да ти обясни за какво се бори, гледай го какво прави. Защото това, което прави, разкрива онова, за което се бори. Неспособни да обяснят какво предлагат в замяна на нашата Европа, нейните врагове нагледно демонстрират за какво се борят. А именно - когато дойде часът на голата сила, те да са отгоре. И да взимат всичко, което си поискат. Защото всъщност им се полага - нали те са силните. А ние, гражданите - кротки, възпитани, произвеждащи блага, тананикащи си Шестата на Чайковски - ние сме глупавите либерални слабаци, които са длъжни да им дават всичко поискано. Затова различните днешни \"консерватори\" са във видим възторг от Владимир Путин. Той е онова, което те - Орбан, Льо Пен, Щрахе, Качински, Фараж, Салвини, Джамбазки и сие - искат да бъдат. А Путин на свой ред с удоволствие финансира подобни типове. Защото е наясно, че една рухнала Европа, в която управлява голата сила, ще е неговата Европа. Не наша и не дори на \"консерваторите\", които днес се умилкват край него. Той ще си намери собствени гаулайтери. Но днешните кандидати за наши господари не си дават сметка за нещо много важно: демократичното гражданство сравнително бързо преодолява периодите на обърканост. Последните изследвания показват безпрецедентни равнища на подкрепа за Европейския съюз, въпреки всички (често съвсем на място) критики срещу неговата откъснатост. А когато гражданите си спомнят защо са граждани, тогава по правило следват доста печални събития за онези, които са се опитали да ги превърнат в тълпа крепостни. Не е нужно да крещим, за да опазим нашата Европа от грачещите срещу нея. Нужно е само да им гледаме \"гейтовете\", за да разберем какво носят със себе си като наше бъдеще. На мястото на най-висшата съществувала някога цивилизация, те предлагат най-грозна евразийска диващина. Но ние, гражданите, не сме диваци. Показваме го с личното си поведение, с подписване на манифести и отворени писма, с всекидневната борба срещу без-образието, налагано от диваците. Показваме го и по начина, по който гласуваме. И на тези избори за Европейски парламент диваците няма да победят. Вместо да набиват крак в победен марш, ще танцуват последен валс. Защото Европа е култура. А тя, културата, и този път ще се окаже по-жилава, отколкото си мислят без-образниците.", "date": "2019.05.24", "title": "Да не би да искате тази грозна евразийска диващина?"}
{"url": "https://www.dnevnik.bg/kultura/2019/05/24/3910859_debelianov_i_angelite_vze_nagradite_askeer_za/", "text": "Представлението на пловдивския драматичен театър \"Дебелянов и ангелите\" бе големият победител на наградите на най-старите театрални отличия в България \"Аскеер\", които бяха връчени за 29-и път на церемония в Театъра на българската армия. \"Дебелянов и ангелите\" бе отличен като най-добър спектакъл и донесе още награди на автора Александър Секулов за съвременна българска драматургия, на режисьора Диана Добрева, както и на Мира Каланова за костюмография. За главна мъжка роля бе отличен Валентин Ганев за образа на Лаймън Фелт в \"Спускане от връх Морган\", а за женска - Радина Кърджилова за ролята й на Сара в \"Любовникът\" - и двете в афиша на Народен театър \"Иван Вазов\". Наградата за цялостен принос към театралното изкуство получи актьорът Иван Налбантов, който заяви: \"Никога досега до днешния ден не съм бил обект на такова засилено внимание\", след което си припомни различни епизоди от професионалния си път и връчи отличието за изгравяща звезда на Ненчо Кънев, който играе Гаврюшка в спектакъла \"Картоиграчи\" на плевенския драматичен театър. Ето и всички наградени в отделните категории:  за \"Дебелянов и ангелите\" (ДТ \"Н. О. Масалитинов\" – Пловдив) и \"Бащата\" (Народен театър \"Иван Вазов\")  за \"Драконът\" (ТМПЦ-Варна), \"Коя гад изяде кашкавала\" (ДТ \"Сава Огнянов\" - Русе) и \"Наблюдателите\" (Народен театър \"Иван Вазов\") за \"Драконът\" (ТМПЦ-Варна), \"Коя гад изяде кашкавала\" (ДТ \"Сава Огнянов\" - Русе) и \"Наблюдателите\" (Народен театър \"Иван Вазов\") за ролята ѝ на Елизе в \"Аз обичам, ти обичаш, тя обича\" (Малък градски театър \"Зад канала\")    за ролята на Ансел Смит в \"Килър Джо\" (Малък градски театър \"Зад канала\")      за ролята ѝ на Сара в \"Любовникът\" (Народен театър \"Иван Вазов\")    за ролята му на Лаймън Фелт в \"Спускане от връх Морган\" (Народен театър \"Иван Вазов\")      за \"Бащата\" (Народен театър \"Иван Вазов\") и \"Дебелянов и ангелите\" (ДТ \"Н. О. Масалитинов\" – Пловдив) ДТ \"Н. О. Масалитинов\" – Пловдив, реж. Диана Добрева  за ролята на Гаврюшка в \"Картоиграчи\" (ДТ \"Иван Радоев\" - Плевен)", "date": "2019.05.24", "title": "\"Дебелянов и ангелите\" взе наградите \"Аскеер\" за драматургия, режисура и спектакъл"}
{"url": "https://www.dnevnik.bg/evropa/evropeiski_parlament/2018/05/24/3908185_niama_da_glasuvate_pusnete_si_spotifai_i_pomislete_pak/", "text": "Приложението \"Спотифай\" се включи в опитите за повишаване на избирателната активност на вота за Европейски парламент по-късно този месец, като създаде създаде специален плейлист ( Get Vocal Europe! ). Представители на компанията казаха, че инициативата е опит да се обърне тенденцията към спад на избирателната активност, която достигна рекордно ниските 43% на последните евроизбори през 2014 г. \"Спотифай\" представи плейлиста, където има по една песен от всяка държава членка. От България е включена песента \"Твой\" на Папи Ханс. Повечето избрани изпълнители пеят на националния си език. Потребителите, които отваряха приложението на 9 май (Деня на Европа), бяха посрещани със съобщение, окуражаващо ги да гласуват. Съобщенията насочваха и към уебсайта  thistimeimvoting.eu , който дава информация на всички официални езици на ЕС за гласуването. Потребителите ще получат и второ съобщение  в деня за гласуване в тяхната страна  с напомняне да дадат гласа си. Това не е единствената инициатива - различни платформи и дори компании призовават за повече активност на изборите. \"Кажете \"да\" на Европа Alliance4Europe, мрежа от групи на гражданското общество, събра 30 артисти от всички 28 държави, членки на ЕС (от България участват Deep Zone), които изпълниха хита на \"Куийн\" Friends Will Be Friends, изпращайки посланието #vote4friendship (\"гласувай за приятелство\") на евроизборите. \"Луфтханза\" брандира свой Airbus A320 с думите \"Кажи \"да\" на Европа\". Приложението за споделяне на велосипеди и електрически скутери Lime предлага в няколко страни (Австрия, Белгия, Чехия, Дания, Франция, Германия, Гърция, Италия, Полша, Португалия, Испания и Швеция) безплатни услуги в деня на изборите за хората, които искат да отидат да гласуват. \"Фолксваген\" писа на 16 езика до своите 490 хил. служители в Европа, насърчавайки ги \"да използват правото си да гласуват\". Германският индустриален гигант ThyssenKrupp създаде серия от плакати с лозунга \"Европа сме ние\". \"Какъв е смисълът да имаме самоуправляващи се коли, ако трябва да спират на всяка граница\", се казва в послание на един от плакатите. Освен  насърчаващия хората да гласуват клип,  в който са показани истински раждания, Европейският парламент публикува и друго видео, специално насочено към младите хора и озаглавено \"Спрете да скролвате!\".", "date": "2019.05.24", "title": "Папи Ханс в различна агитация за евроизборите"}
