{"url": "https://www.dnevnik.bg/sport/2018/08/17/3298070_beroe_produljava_bez_zaguba_sled_nulevo_ravenstvo_vuv/", "text": "Берое\" пропусна да се изкачи на второто място в Първа лига след нулево равенство като гост на \"Черно море\". Двата отбора изиграха скучен мач, в който преобладаваха единоборствата и нарушенията, а головите положения бяха рядкост. Гостите от Стара Загора продължават без загуба след петия си двубой за сезона, като остават на трета позиция с девет точки - на една от втория \"Левски\" и на три от лидера ЦСКА. Домакините от Варна са девети с шест точки, като записаха първия си мач без допуснат гол в шампионата. \"Берое\" започна по-добре и наложи натиск в първите минути. Тимът на Александър Томаш имаше добър шанс да открие резултата в десетата минута, когато Ерол Алкан се озова на отлична позиция пред вратарското поле след разбъркване при центриране от свободен удар. Изстрелът му обаче беше блокиран от защитник, а при добавката Иван Бандаловски стреля високо над вратата на три метра от голлинията. \"Черно море\" постепенно израни играта. Домакините изпълниха цели девет корнера през първото полувреме, но това не доведе до резултат. Най-опасните точни удари бяха дело на Георги Илиев и Паскал Конголо, но вратарят Душан Перниш се справи с тях. През второто полувреме двата отбора отново не предложиха много качествен футбол. \"Берое\" не създаде нито една възможност за гол и дори започна да отстъпва игрово. \"Черно море\" обаче не се възползва от ситуацията. \"Днес като отбор бяхме под нивото си. Можем много по-добре. Не съм доволен. Знам, че е трудно да се държи постоянство, но точно там е разковничето, ако искаме да се превърнем в отбор, който искаме да бъдем. Не можем да лъкатушим и да редуваме добри игри с по-посредствени\", каза треньорът на \"Берое\" Александър Томаш пред \"Диема спорт\". \"Резултатът е закономерен, защото не видях много футбол. Сами влязохме в руслото, което \"Черно море\" искаше. - с повече единоборства, с накъсване на играта. Не съм доволен, но животът продължава. Ще си вземем нужните поуки и гледаме напред\", допълни той. По-рано днес се изигра още един мач от Първа лига. \"Славия\" победи \"Дунав\" (Русе) с 2:0 на Националния стадион \"Васил Левски\" в двубой, белязан от няколко спорни съдийски решения. \"Дунав\" имаше чудесна възможност да поведе, след като получи дузпа за игра в ръка в 26-ата минута. Бившият футболист на \"Славия\" Божидар Васев обаче изпълни изключително лошо наказателни удари и Георги Петков спаси. В 61-ата минута реферът Валентин Железов подмина основателни претенции на \"Дунав\" за втора дузпа, след като Георги Петков фаулира откъсналия се сам срещу него Мохамаду Ндайе. Само две минути по-късно обаче беше отсъден наказателен удар за \"Славия\" за несъществуващо нарушение на Божидар Васев срещу Галин Иванов. Освен това повторенията показаха, че футболистът на \"Славия\" е бил в засада при подаването към него. Иванов се зае с изпълнението на дузпата и откри резултата. В 67-ата минута \"Славия\" уби интригата в мача с второ попадение. Славчо Шоколаров получи огромно пространство на около 25 метра от вратата и със страхотен изстрел в горния десен ъгъл не остави шансове на Филип Димитров.", "date": "2018.08.17", "title": "\"Берое\" продължава без загуба след нулево равенство с \"Черно море\""}
{"url": "https://www.dnevnik.bg/bulgaria/2018/08/17/3297857_sudut_nasrochi_deloto_sreshtu_chenalova_za_28_septemvri/", "text": "Специализираният наказателен съд този път не върна на прокуратурата за ново поправяне обвинителния акт срещу уволнената съдия Румяна Ченалова. Но не защото той е изряден, а се вмествал все пак в минималните стандарти за яснота на обвинението, пък и вече трябвало да започне разглеждането на делото в разумен срок. \"В голямата си част внесеният обвинителен акт е доста схематичен, но това вече се явява четвърти опит и съдът следва да даде приоритет на разглеждането на делото в разумен срок пред варианта за ново връщане\", каза съдия Николай Димитров, цитиран от news.lеx.bg. Той посочи, че при ново връщане на обвинителния акт ще бъде нарушено и правото на Ченалова да бъде разгледано делото ѝ. От своя страна Ченалова каза, че смята \"да си затвори очите и няма да обжалва определението пред Апелативния спец съд, а ще излага съображенията си пред съда в хода на делото, вместо всеки път прокуратурата да внася един и същ обвинителен акт\". Съдията Николай Димитров насрочи първото заседание за 28 септември. Уволнената от Софийския градски съд (СГС) съдия Ченалова, чието дело за уволнението още не е приключило окончателно във Върховния административен съд, е обвинена за престъпление по служба и за документно престъпление. Според прокуратурата, докато Ченалова е гледала дело по искова молба на фирмата \"ОЕТ – Обединени Енергийни търговци\" ЕООД срещу НЕК, тя е извършила 14 рзлични деяния, с цел да набави облага за ОЕТ. Документното престъпление е свързано със същото дело - според прокуратурата Ченалова е поправила протокол от съдебно заседание. Обвинителният акт срещу Ченалова беше внесен в СГС още в края на 2016 г., но двукратно връщан на прокуратурата, с което се съгласяваше и Софийския апелативен съд. След промените в НПК делото премина към Специализирания наказателен съд, но и този съд видя пороци в обвинителния акт, които бяха потвърдени от Апелативния специализиран съд. През юли прокуратурата отново го внесе в специализирания съд с уверение, че са изпълнени всички указания.", "date": "2018.08.17", "title": "Съдът насрочи делото срещу Ченалова за 28 септември"}
{"url": "https://www.dnevnik.bg/video/2018/08/17/3297631_video_novata_centrala_na_gazprom_struva_25_mlrd/", "text": "Руският енергиен гигант \"Газпром\" за пръв път разкри стойността на новата си централа в Санкт Петербург, където се издига най-високата сграда в Европа. Още преди да е започнала експлоатацията му \"Лахта център\" струва близо 2.5 милиарда долара. Администрацията на \"Газпром\" планира да се пренесе в комплекса през 2019 г. От 2007 г. собственик на съоръжението е \"Газпром нефт\", а в четвъртък тя съобщи, че според счетоводната отчетност на \"Лахта център\" се падат \"не по-малко от 5% от консолидираната стойност на активите\" на цялата компания. В края на отчетния период това е дял от 155.6 млрд. рубли, или 2.48 милиарда долара. Общата разгъната площ на административната част и високата 462 метра кула е 400 хиляди кв.м, което прави средно 6200 долара на кв.м. Това се смята за адекватна сума за подобно съоръжение, защото небостъргач излиза в рамките на 3-10 хиляди долара на кв.м, а в Санкт Петербург има специфични условия като големи температурни амплитуди, ветрове и основи на морския бряг. \"Лахта център\" трябва да бъде отворен за нанасяне на обитателите през октомври.", "date": "2018.08.17", "title": "Видео: Новата централа на \"Газпром\" струва $2.5 млрд."}
{"url": "https://www.dnevnik.bg/sport/2018/08/17/3297797_de_broine_shte_otsustva_tri_meseca_zaradi_kontuziia_v/", "text": "Плеймейкърът на \"Манчестър сити\" Кевин де Бройне ще отсъства от игра около три месеца заради  контузията, която получи на тренировка  в сряда. Един от основните футболисти на \"гражданите\" е с увредена кръстна връзка на дясното коляно, обявиха в сайта на клуба. \"Всички в \"Манчестър сити\" му пожелаваме бързо възстановяване\", се казва още в съобщението. В него се уточнява, че 27-годишният футболист няма да бъде опериран. Въпреки широчината в състава на \"Сити\" отсъствието на Де Бройне е голям удар за тима на Пеп Гуардиола. \"Гражданите\" са устремени да станат първият отбор във Висшата лига от сезон 2008-09, който успява да защити титлата. Де Бройне беше с основна заслуга за историческия сезон на \"Сити\". През миналата кампания отборът подобри рекордите за най-много отбелязани голове (106), най-голям брой точки (100) и най-много победи (32). Белгийският национал беше най-използваният играч от мениджъра Пеп Гуардиола, като завърши с 12 гола и 21 асистенции. Де Бройне беше с най-голям брой голови подавания в отбора, създаде най-много шансове за попадение (210) и даде най-много пасове в съперниковата половина (3448). Плеймейкърът се намираше във върхова форма и по време на световното първенство по футбол в Русия, където спечели бронзовите медали с националния отбор на Белгия.", "date": "2018.08.17", "title": "Де Бройне ще отсъства три месеца заради контузия в коляното"}
{"url": "https://www.dnevnik.bg/sviat/2018/08/17/3297899_vuchich_shte_poseti_kosovo_na_9_septemvri/", "text": "Сръбският президент Александър Вучич ще бъде в Косово на 9 септември, където ще представи план за решаване на сегашния въпрос между Белград и Прищина, съобщи балканската телевизия N1. На сръбския политически език фразата, използвана от Вучич, звучи като \"насоки на държавната политика към Косово\", тъй като Белград не признава съществуването на отделна косовска държава. Съобщението дойде на фона на предложения, идващи от двете страни,  за евентуална подялба, \"разграничаване\" , размяна на територии или  корекции на границата , които биха решили конфликта. Вучич  подчерта , цитиран от N1 и държавната телевизия  РТС , че не става дума за \"окончателен план\", а за \"указания\" как трябва да се реши кризата. По думите му няма как да предостави план за \"нормализиране\" на отношенията между Белград и Прищина, защото още няма такъв (последните му думи се оспорват от някои белградски медии). Посещението на Вучич на 9 септември (неделя) ще е непосредствено след срещата му с косовския колега Хашим Тачи за преговорите с посредничеството на ЕС в Брюксел. За момента те са насрочени за първата седмица на септември, т.е. вероятно същата седмица. Дни по-късно президентът  ще разговаря и с руския си колега Владимир Путин  в Москва, като основна тема ще е косовската криза според сръбски медии. \"Повече, отколкото имаме днес\" \"Имаме територия, определена от западните сили и фактически определена територия на терен, която не е в наша полза\", каза Вучич за РТС. Добави, че вярва в ползата от споразумение между Белград и Прищина, след което по думите му Сърбия \"ще има повече, отколкото има днес\". Затова \"искам да опитам да реша\" косовския въпрос, обясни Вучич. Президентът призова сърбите да са \"много по-толерантни\" към възможните решения няколко седмици след като обяви, че всяка договорка с Прищина би била подложена на  национален референдум . Той същевременно направи паралел между себе си и Слободан Милошевич, произнесъл пред мемориала \"Газиместан\" в сърцето на Косово известна националистическа реч, нагнетила допълнително напрежението между сърби и албанци в Косово. Той каза, че и Милошевич вероятно е имал добри намерения да защити сръбските интереси на \"Газиместан\", но е станало точно обратното. \"Намерението ми е да кажа на хората онова, което не искат да чуят, което не е е леко да чуят.\" Визитата на Вучич бе коментирана и от председателя на косовската Сръбска листа Горан Ракич. Той каза в интервю за телевизия \"Пинк\", че Вучич винаги се консултира със сръбското малцинство в Косово (около 10% от населението) и че опитва да реши въпроса, за да донесе по-добър живот и сигурност на общността. \" Подялба  или разграничаване, ако не доведат до по-добър живот и сигурност на сърбите, нищо не означават\", добави Ракич, който е и кмет на община Северна Митровица. По думите му сръбската опозиция се противопоставя на всички планове, без да дава решения, и никой не знае за какво точно се застъпва.", "date": "2018.08.17", "title": "Вучич ще посети Косово на 9 септември"}
{"url": "https://www.dnevnik.bg/bulgaria/2018/08/17/3297923_bdj_pusna_poruchkata_za_42_novi_motrisni_vlakove_za/", "text": "БДЖ-Пътнически превози\" ще купи 42 нови мотрисни влака, а прогнозите са доставката и поддръжката на машините да излезе 675 млн. лв. без ДДС. Днес дружеството пусна поръчката, се вижда от сайта на Агенцията за обществени поръчки. Освен доставката на 42 нови мотрисни влакове поръчката обхваща и пълната им поддръжка за период от 15 години, включително капитални ремонти, но не повече от 2 800 000 километра пробег на влак. Поради това се поставят специфични изисквания за възможностите на участниците и за изпълнението на дейностите, свързани както с доставката, така и с поддръжката на доставяния железопътен състав, отбелязват от дружеството. Оферти ще се приемат до 12 октомври.", "date": "2018.08.17", "title": "БДЖ пусна поръчката за 42 нови мотрисни влакове за 675 млн. лв. без ДДС"}
{"url": "https://www.dnevnik.bg/biznes/2018/08/17/3297948_v_kraia_na_septemvri_shte_se_znae_kak_da_deistvat/", "text": "До края на септември се очаква кипърски съд да реши дали да открие производство по несъстоятелност на застрахователната компания \"Олимпик\", с която около 200 хил. потребители в България имат сключени застраховки \"Гражданска отговорност\". Ако решението на съда е положително, застрахованите в компанията ще имат 35 дни да предявят претенциите си и да бъдат вписани като кредитори, съобщи на пресконференция Ралица Агайн, зам.-председател на Комисията за финансов надзор, която отговаря за надзора над застрахователните компании. Процедурата, по която става това, все още не е известна, защото българският регулатор не е получил информация от кипърските власти. Днес в полунощ всички застраховки на \"Олимпик\" престават да действат. Компанията развива дейност само в България и Кипър, а неин едноличен краен собственик е Диего Алонсо Гонсалес - гражданин на Испания, чийто друг бизнес няма връзка с тази част на Европа, се разбра от думите на Агайн. Кой фонд какво гарантира Въпреки че комисията вече беше обявила, че гаранционният фонд на Кипър ще изплаща обезщетенията, тъй като компанията има издаден лиценз там, а не в България, днес се разбра, че \"Олимпик\" е правила вноски и в България. Това е ставало не само към фонда, който обезщетява при липса на задължителната застраховка претърпелите щети, но също и към обезпечителния фонд. Той функционира в България, за да се намесва в случай на фалити на лицензирани в страната застрахователи. Регулаторът проверява дали наистина и колко са тези вноски и ако тази информация се потвърди, то тези вноски би трябвало да му се възстановят и да станат част от масата на несъстоятелността. В допълнение Агайн обясни, че в много от страните от ЕС няма такива обезпечителни фондове за разлика от България. Затова в момента се подготвяла промяна в европейската директива, с която във всички страни да се въведат. Тя посъветва хората, които се застраховат в компании с лиценз от друга държава да проверяват дали там действат фондове, които биха ги обезщетили в случай на фалит. По данни на комисията в България са заявили, че развиват дейност общо 618 застрахователни компании с лиценз от други страни от ЕС и 15 клона, които за миналата година имат общо 89 млн. лв. приходи от купени полици. На въпрос на \"Дневник\" Агайн посочи, че в комисията няма сигнали за потенциални проблеми с някой от тези застрахователи, както и че за \"Олимпик\" информацията е постъпила в деня, в който кипърските власти са й отнели лиценза. Преди това не е имало индикации за финансовите затруднения на застрахователя, станали причина за отнемането на лиценза му. Близо 10 млн. лв. дължи \"Олимпик\" на българи Половината от притежателите на \"Гражданска отговорност\" в компанията плащат на 4 вноски, сочат данните на гаранционния фонд. До края на октомври общо 111 261 (почти половината) полици изтичат, 57 хил. - до януари, а след това 28 911. Агайн увери, че веднага са взети мерки и след тази дата няма сключена застраховка. Гаранционният фонд е направил така, че софтуерът да не допусне сключването на полици. Агайн посъветва гражданите, когато сключват застраховка при компания с лиценз от друга страна, да проверят дали там има гаранционен фонд, покриващ щети при фалит. По оценки на комисията в България \"Олимпик\" има дългове към свои клиенти за около 9.350 млн. лв. Към момента няма данни дали активите на компанията, които при производство по несъстоятелност ще бъдат осребрени, са достатъчни да покрият сумата. Средната загуба на клиент от фалита на \"Олимпик\" е между 3 и 78 лв. към края на януари 2019 г., показват още сметките на регулатора. За дейността в България на \"Олимпик\" Агайн посочи, че е от застрахователите, срещу които има най-малко жалби. Никой не се оплаква Общо около 57 хил. от клиентите на \"Олимпик\" в България вече имат застраховка от други компании, показват данните на комисията. По нейна информация много брокери са обявили, че ще работят с удължено време, за да обслужат близо 200-те хил. души. Агайн припомни и че от МВР са обещали в рамките на няколко дни да не санкционират хората, които още не са подновили застраховките си. Въпреки това тя напомни, че ако причинят щета, а нямат валидна застраховка, гаранционният фонд ще я плати, но ще предяви към тях претенции за съответната сума.", "date": "2018.08.17", "title": "В края на септември ще се знае как да действат клиентите на \"Олимпик\" (допълнена)"}
{"url": "https://www.dnevnik.bg/sport/2018/08/17/3297945_real_e_dokladval_inter_vuv_fifa_zaradi_modrich/", "text": "Реал\" (Мадрид) е подал сигнал във ФИФА срещу италианския \"Интер\". Испанският клуб е докладвал тима от Милано за предполагаеми тайни преговори с полузащитника Лука Модрич. Хърватският национал, който беше избран за най-добър играч на световното първенство, усилено е свързван с трансфер в \"Интер\". Според испанските медии 32-годишният халф има желание да напусне \"Реал\" и да продължи кариерата си в Серия А. По-рано този месец президентът на \"Реал\" Флорентино Перес изключи възможността Модрич да бъде продаден. По думите му единственият шанс хърватинът да си тръгне е някой да плати клаузата му за откупуване, която е на стойност 750 милиона евро. Модрич беше привлечен в \"Реал\" през лятото на 2012 г. Тогава мадридчани платиха 30 милиона евро на \"Тотнъм\", за да го купят. Хърватинът има 258 мача и 14 спечелени трофея с белите. \"Реал\" вече беше напуснат от един от лидерите си - Кристиано Роналдо, който премина в \"Ювентус\" срещу 100 милиона евро. Трансферният прозорец в Италия затваря тази вечер в 21.00 ч.", "date": "2018.08.17", "title": "\"Реал\" е докладвал \"Интер\" във ФИФА заради Модрич"}
{"url": "https://www.dnevnik.bg/bulgaria/2018/08/17/3297989_edin_ot_osudenite_za_ubiistvoto_na_studenta_stoian/", "text": "Днес в Република Южна Африка (ЮАР) е задържан Вили Георгиев, български гражданин, признат за виновен в умишлено умъртвяване на студента Стоян Балтов през 2008 г. в дискотека \"Амнезия\" в Студентски град, съобщиха от пресцентъра на прокуратурата. Георгиев е осъден на 18 г. затвор при първоначален строг режим от Софийския апелативен съд. Присъдата му е потвърдена от Върховния касационен съд, но наказанието не беше приведено в изпълнение, тъй като  Георгиев не беше намерен . В хода на издирвателните действия беше установено, че местонахождението му е в ЮАР. През 2017 г. главният прокурор Сотир Цацаров е изпратил молба за екстрадиция до министъра на правосъдието на ЮАР. Така Вили Георгиев е задържан и на 20 август предстои разглеждане на делото от съда в Порт Елизабет. След приключване на производството министърът на правосъдието на ЮАР следва да издаде заповед за екстрадиция и връщането на Георгиев в България. Все още в неизвестност е един от осъдените за убийството на Балтов - Светлозар Стоилов. Третият осъден - Александър Данаилов, е вече в затвора. Случат е от декември 2008 г., когато студентът Стоян Балтов беше пребит до смърт. Той и негови приятели излизали от новооткритата тогава дискотека \"Амнезия\", но на метри от заведението били застигнати от 7-8 момчета. След спречкване и няколко обидни думи започнал бой, в който на Стоян Балтов са нанесени смъртоносни ритници в главата и шията, както и удари с тъпи и твърди предмети. Част от фаталните удари с ритници са нанесени в главата, след като младежът вече е бил в безсъзнание, а по-късно починал. Делото за убийството му продължи  повече от три години на първа инстанция , след като  през юли 2009г . съдия Петя Крънчева върна внесения от прокуратурата обвинителен акт  заради \"сериозна непоследователност в тезата\". Една година по-късно, на  30 април 2010  г. беше даден ход на делото за първи път. А първата присъда беше произнесена беше произнесена през лятото на 2013 година. През 2016 г. родителите на Балтов  осъдиха Софийския градски съд и прокуратурата . Институциите трябва да платят по 50 хил. лв. обезщетение на двамата родители за претърпени неимуществени вреди от това, че наказателното дело за убийството на сина им не е приключило в разумен срок.", "date": "2018.08.17", "title": "Един от осъдените за убийството на студента Стоян Балтов е задържан в ЮАР"}
{"url": "https://www.dnevnik.bg/video/novinite_na_bnt/2018/08/17/3297944_video_drugite_novini/", "text": "Асоциацията на заведенията иска разяснения за проверките за шум.", "date": "2018.08.17", "title": "Видео: Другите новини"}
{"url": "https://www.dnevnik.bg/ot_vas/novini_ot_vas/2018/08/17/3297752_privecher_krai_moreto/", "text": "Леко лятно настроение след дневните горещини край морския бряг. Лятото си отива. Морето ме влече. Tази година беше морето на Хърватия. В това време на деня ми звуши една  .", "date": "2018.08.17", "title": "Привечер край морето"}
{"url": "https://www.dnevnik.bg/bulgaria/2018/08/17/3298014_i_saitut_na_agenciiata_po_okolna_sreda_blokira/", "text": "Сайтът на Изпълнителната агенция по околна среда (ИАОС) не работи, съобщи пресцентърът на Министерството на околната среда. Съобщението за срива е от 18.04 ч, а 17 мин. по-късно беше уточнено, че проблемът е решен и сайтът е достъпен. Експертите по информационни технологии са отстранили технически проблем, възникнал със сайта. Проблемът е бил причинен от разпад на интернет връзките на ИАОС. Впоследствие той е отстранен.", "date": "2018.08.17", "title": "И сайтът на агенцията по околна среда блокира (допълнена)"}
{"url": "https://www.dnevnik.bg/sviat/2018/08/17/3297862_uchenik_svali_90_gigabaita_ot_survuri_na_epul_iskal_da/", "text": "Шестнайсетгодишен австралиец е успял да изтегли от дома си 90 гигабайта \"защитени файлове\" от сървъри на компанията \"Епъл\" и да получи достъп до данни на клиентите, защото бил голям почитател на компанията. Това разказва австралийското издание  The Age . Причината, която ученикът изтъкнал, признавайки се за виновен, е, че винаги е мечтаел да работи в компанията, обяснява адвокатът му след пълните самопризнания на клиента. В ръцете на тийнейджъра са попаднали и счетоводни файлове на \"Епъл\". Компанията, открила признаци за \"нерегламентиран достъп\", се заела със случая, щом разбрала, и се обърнала за помощ към Федералното бюро за разследване на САЩ, което във връзка с австралийските си колеги установило извършителя. Младежът от частно училище в Мелбърн е задържан още миналата година след обиск. Федералната полиция на Австралия установила, че той използвал лаптоп на \"Епъл\" (още едно устройство на компанията било иззето заедно с мобилен телефон и твърд диск), за да премине през системата за сигурност на компанията. Според \"Ройтерс\" присъдата се очаква на 20 септември. \"Няма опасност\" След случая представител на \"Епъл\"  опита да увери клиентите , че техни лични данни по никакъв начин не са били засегнати от инцидента. Според The Age съдът узнал по време на заседанията, че компанията била \"много чувствителна\" към разпространяването на информация за случая. Според технологичното издание The Verge от наличната информация не е известно колко надълбоко е проникнал младежът всъщност в сървърите на \"Епъл\", но вероятно става дума за профили в облачните услуги на компанията iCloud. Подобни атаки срещу iCloud е имало и преди, включително срещу профили на известни личности. Междувременно адвокатът на младежа твърди, че клиентът му е станал толкова известен в хакерските среди по света, че дори само споменаването на случая го излага на риск. Според полицията, след като проникнал в сървърите и изтеглил информацията, той използвал WhatsApp, за да съобщи на други в общността за действията си. Използвал достъпа си до системата до момента, в който не бил засечен от \"Епъл\".", "date": "2018.08.17", "title": "Ученик свали 90 гигабайта от сървъри на \"Епъл\", искал да работи в компанията"}
{"url": "https://www.dnevnik.bg/biznes/2018/08/17/3298005_grajdanskata_otgovornost_ne_e_poskupnala_drastichno_no/", "text": "Заради публикациите, че през последните седмици има драстично поскъпване на задължителната застраховка \"Гражданска отговорност\", ръководството на Комисията за финансов надзор проверила цените и се оказало, че през последните две седмици няма драстично поскъпване. Едни компании през това време са си повишили цените, други - не. Може би е преувеличено да се говори за голямо увеличение, коментира Ралица Агайн, зам.-председател на Комисията за финансов надзор. Тя посочи, че в комисията всъщност са обезпокоени, че премиите на застрахователите по тази застраховка нямат да им позволят да покриват реалните щети при пътни инциденти. Причина комисията напоследък да заговори за нуждата от поскъпване на задължителната застраховка е тълкувателно решение на Върховния касационен съд, с което обезщетенията при смърт на пътя се разпростират върху всички близки, за които се докаже, че са претърпели емоционални щети - деца, внуци, сестри, братя и т. н. Затова е много важно застрахователите да събират достатъчно премии, за да са в състояние да изплащат обезщетения за одобрените претенции, посочи Агайн. Комисията е поискала от компаниите да й предоставят подробна обосновка за очакваните разходи и да посочат какви допълнителни резерви ще заделят, за да могат да изплащат обезщетения след това решение на съда. Приходите от \"Гражданска отговорност\" формират 40% от общите на застрахователите и всеки спад по тази линия може да ги подложи на финансово изпитание, обясни Агайн. Затова застрахователите трябва да формират такива премии, че те да са достатъчни за плащане на обезщетения през всяка от годините, в които това е допустимо от закона. Тя напомни, че искове при такива случаи могат да се предявяват в рамките на 5 г. след инцидента, а ако се водят дела, може да се проточат и до 10 г. През последната година премиите вече не са били достатъчни, установи наскоро  в свой анализ  комисията. Най-малката сума, която биха платили застраховате по щети само за изминалите 5 г., е 200 млн. лв., а по-реалистичната оценка е за 800 млн. лв. допълнителен разход, изчислява комисията. Това е огромен разход за всяка индустрия, посочи Агайн. Така че има основополагащи причини да се повишава цената на застраховката, посочи тя.", "date": "2018.08.17", "title": "\"Гражданската отговорност\" не е поскъпнала драстично, но трябва да се повиши, обяви Ралица Агайн"}
{"url": "https://www.dnevnik.bg/razvlechenie/2018/08/17/3297946_fotogaleriia_roburt_de_niro_na_75/", "text": "Днес двукратният носител на \"Оскар\" Робърт де Ниро, считан от мнозина за една от живите легенди в света на киното, навършва 75 години.", "date": "2018.08.17", "title": "Фотогалерия: Робърт де Ниро на 75"}
{"url": "https://www.dnevnik.bg/sviat/2018/08/17/3297952_speis_eks_moje_da_pomogne_na_musk_da_svali_tesla_ot/", "text": "Компанията на Илън Мъск \"Спейс Екс\" мож е да участва в сделката, с която предприемачът иска да свали \"Тесла\" от борсата за десетки милиарди долари. Това съобщава  \"Ню Йорк таймс\" , като се позовава на източници, запознати с процеса. \"Ню Йорк таймс\" интервюира Мъск седмица и половина след като той изненада акционери и инвеститори, като обяви в \"Туитър\", че е готов да свали компанията от борсата  в сделка за 72 млрд. долара . В резултат борсовият регулатор на САЩ започна проверка на \"Тесла\", а няколко дни по-късно самият Мъск каза, че преговаря със суверенния  фонд на Саудитска Арабия  за изкупуването и делистването на компанията - сделка, която вероятно би направила голяма част от \"Тесла\" саудитска собственост. Вестникът обяснява, че има възможен сценарий, в който SpaceX (Мъск е неин главен изпълнителен директор и мажоритарен собственик) получи дял в \"Тесла\". Попитан защо изобщо е предложил \"Тесла\" да бъде свалена от борсата точно на цена 420 долара за акция (4/20 е известен жаргон за употребата на канабис в САЩ), той отрича да е употребявал наркотици. По думите му точно 419 долара е 20% премия върху цената на акциите на \"Тесла\" към момента, но 420 звучи като \"по-добра карма\"/ \"Не бях пушил трева, да сме ясни. Тревата не е добра за продуктивността.\" \"Най-болезнената година в живота ми\" Публикацията на Мъск в \"Туитър\" доведе до рязък скок в стойността на акциите на \"Тесла\". По време на интервюто обаче те спаднаха с над 6% - до 313.79 долара - но все пак \"Тесла\" остана най-скъпата американска автомобилна компания, с малка преднина пред \"Дженерал мотърс\". В интервюто Мъск обяснява, че е пуснал туита, докато карал една от своите коли \"Тесла\" към летището и не съжалявал, че го е изпратил. Той обяснява, че проблемите с \"Тесла\" около \"Модел 3\" са му се отразили тежко в личен план. \"Изминалата година беше най-трудната и болезнена в живота ми,\" казва Мъск. Добавя, че работи по 120 часа седмично (и често взима успокоителни, за да спи, за ужас на борда на \"Тесла\"), прекарал е целия си рожден ден (24 часа) работейки на 28 юни и е рискувал да пропусне сватбата на брат си Кимбал, на която трябвало да е кум. Отлетял до нея (направо от фабриката на \"Тесла\") със самолет, пристигайки два часа преди церемонията, и се върнал - отново във фабриката. \"Мислех, че най-лошото е преминало... От оперативна гледна точка за \"Тесла\" е така. Но от лична най-лошото предстои,\" казва предпиемачът и не отрича, че от преумора и напрежение има проблеми и със здравето.", "date": "2018.08.17", "title": "\"Спейс Екс\" може да помогне на Мъск да свали \"Тесла\" от борсата"}
{"url": "https://www.dnevnik.bg/bulgaria/2018/08/17/3297381_sudut_shte_opita_otnovo_da_zapochne_deloto_sreshtu/", "text": "В специализирания наказателен съд е насрочено за пореден път разпоредително заседание по делото срещу уволнената съдия Румяна Ченалова, която придоби известност след разпространените записи на разговорите с Владимира Янева и адвоката Момчил Мондешки. Обвинението ѝ е за престъпление по служба. Според прокуратурата от юни 2014 г. до януари 2015 г. като длъжностно лице е нарушила служебните си задължения по търговско дело между фирма \"ОЕТ - Обединени енергийни търговци\" ООД и НЕК с цел да набави облага за търговското дружество в ущърб на държавната компания. Ченалова е допуснала разглеждането на исковата молба на частното дружество срещу националната компания за сумата от 6 459 922 лв., въпреки че не е била внесена дължимата държавна такса в размер на 258 396 лв., аргументират се разследващите. Освен това съдията е уважила исканото от дружеството обезпечение на претенцията, в резултат на което били запорирани сметките на НЕК. В хода на разследването било установено и че Ченалова съставила документ с невярно съдържание, като поправила и допълнила протокол от проведено открито съдебно заседание по същото търговско дело. Ченалова бе дадена на съд още на 2 декември 2016 г. от градската прокуратура, но обвинителният акт бе върнат от съда, а междувременно делото бе прехвърлено към специализираната прокуратура по силата на промените в НПК. През февруари 2018 г. първата инстанция - Специализираният наказателен съд, също върна делото с мотив, че обвинението страда от съществени пропуски. През март  Апелативният специализиран съд  потвърди връщането, като отбеляза, че не са изпълнени задължителните указания на съда и обвинителният акт на практика не е бил поправен от прокуратурата, а са нанесени незначителни допълнения. В сряда стана известно, че втората съдебна инстанция е върнала на долната делото за уволнението на Ченалова от съдебната система. Причината - в решението на първия съдебен състав няма мотиви. С него магистратите потвърдиха уволнението на съдията. Повече четете  тук . Какво има в тазгодишната имуществена декларация на Ченалова вижте  тук .", "date": "2018.08.17", "title": "Съдът ще опита отново да започне делото срещу Ченалова"}
{"url": "https://www.dnevnik.bg/bulgaria/2018/08/17/3297390_sedmica_sled_sriva_na_turgovskiia_registur_vuprosite/", "text": "На 15 август - пет дни след срива, който затвори изцяло Търговския регистър, на сайта на Агенцията по вписванията (институцията, която управлява базата данни) е публикувано обявление за приключване на обществена поръчка. Тя е за ... разширяване капацитета на масивите за съхранение на данни и надграждане на сървъри на агенцията. Поръчката, която е на стойност малко над 3 млн. лв., е обявена през ноември миналата година, а през декември е сключен 6-месечен договор за изпълнението ѝ. Интересното е, че мотивите за обявяването ѝ почти буквално описват събитията, които се случват в последните седем дни от спирането на регистъра:  \"Последната доставка на дисков масив е през далечната 2012 г. През годините са добавени разширители, но неговият максимален капацитет е достигнат и не е възможно следващо разширяване. Същият не се поддържа от производителя и каквато и да е повреда би могла да доведе до възпрепятстване на Агенцията по вписванията да изпълнява своите задължения. Неизпълнението на обществената поръчка би могла да доведе до загубване на информация за до две седмици в зависимост кога е настъпило събитието. Това изправя Агенцията по вписванията пред вероятен срив на поддържаните от нея системи и невъзможност да изпълнява вменените й нормативни задължения. Последното ще доведе до пълен хаос в стопанския живот на страната, несигурност в гражданскоправния оборот, неяснота при установяване правото на собственост върху недвижими имоти и многократно нараснали възможности за злоупотреби при сделките с тях, загуба на доверие към държавните институции, което би могло да доведе до тежка икономическа криза на страната.\"  В мотивите се допълва, че предстоящото преминаване на Централния регистър за особените залози и Регистъра на юридическите лица с нестопанска цел към Агенцията по вписванията изправя пред невъзможност новите информационни системи и приложения да се внедрят и да функционират пълноценно с наличното технологично оборудване и се налага спешното възлагане на обществена поръчка за купуване на това оборудване. Събитията от последната седмица превърнаха мотивите на поръчката почти в пророчество - в петък беше обявено, че регистърът е претърпял срив по технически причини и ще заработи отново в понеделник. Системата обаче не успя да се върне в строя, а в продължение на близо седмица държавните институции не обясниха каква е причината. Изтече единствено съобщение, че са сезирани МВР, Държавната агенция \"Национална сигурност\" (ДАНС) и прокуратурата - институции, които обикновено се търсят при съмнение за престъпления. На шестия ден вицепремиерът Томислав Дончев уточни, че става дума за 25 терабайта информация, по чието възстановяване се работи. В първата си публична поява след случилото се шефът на Агенцията по вписванията Зорница Даскалова лаконично обобщи ситуацията с репликата, че такива неща се случват. Всички представители на властта, които по някакъв начин коментират темата, подчертават, че все още няма пълна информация за случилото се, но уверяват, че информацията от регистъра няма да бъде загубена и няма да се допусне злоупотреба с нея. Така точно седмица по-късно какво е причинило срива, какви са щетите, каква част от информацията може да бъде възстановена и кога. По последни данни Търговският регистър трябва да заработи в цялост не по-рано от следващата седмица. Управляващите пък начертаха план до октомври да заработи общо \"хранилище за информация\", в което да се пазят резервни копия от всички регистри в държавата. Прогнозната му стойност е 800 хил. лв. Как се стигна дотук Търговският регистър функционира от 2008 г. Преди това беше децентрализиран и на хартиен носител - във всяко от 28-те окръжни съдилища се водеха \"фирмени дела\" на търговците в областта. Регистърът съдържа цялата информация за търговските фирми, фондациите, сдруженията. Там са учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Данните за провеждането на търга, чрез който е избрано дружеството, сключеният след това договор, неговият срок и цена не се оповестяват публично с аргумента защита на националната сигурност.  В началото на ноември 2017 г. в интервю за радио \"Дарик\" директорът на Агенцията по вписванията Зорница Даскалова каза, че нормативно институцията е готова да поеме регистъра на юридическите лица с нестопанска цел, който премина към Търговския регистър в началото на 2018 г., но няма техническа готовност за това. Тогава Даскалова изразява надежда, че поддържащата фирма ще направи нужните надграждания, и предупреждава, че трябва цялостно подобрение, защото системите са много стари. Проблемът е системен и е стар и тези изявления на Даскалова само го потвърждават, каза за \"Дневник\" адвокат Тодор Грозданов, работещ от години с търговски дела. По думите му регистърът е в много лошо техническо състояние и от 2-3 години не са направени никакви подобрения, а напротив - има огромно натоварване, включително заради регистъра на фондациите, което води до забавяне в работата на базата данни. Какви могат да бъдат последиците Юристите, към които \"Дневник\" се обърна за коментар по възможните последици от срива на Търговския регистър, подчертаха, че не може да се правят сигурни заключения и прогнози поради липсата на каквато и да било информация, свързана със случилото се. Основният проблем според адвокат Тодор Грозданов е Пример е отказът на банките да позволяват на клиентите си да разполагат с парите по сметката си. \"Банките са прави да казват: \"Ние не знаем кой сте, вие ли представлявате това дружество или друг\". Това до сряда беше голям проблем. Сега, когато поне справките в регистъра са възстановени, става по-лесно\", обясни той. към Търговския регистър също е тежък проблем според адвоката. \"Почти седмица никой не казва какво се случва. Само повтарят, че няма загуба на информация, а щом се отрича толкова яростно, това значи, че има загуба на информация. Има слухове, че дисковете са изчезнали, т.е. може да бъдат манипулирани данни\", посочи той. И допълни, че това, разбира се, не е задължително, но остават съмнения, които вредят на репутацията на регистъра. Адвокатът не пренебрегва и Приема я за теоретична, доколкото до момента няма сигурна информация за случилото се, но очертава възможните хипотези при злонамерена намеса: да изчезнат документи, на основа на които са направени вписвания; да не се знае кои са били акционери при учредяване на определено акционерно дружество; да изчезне история на дружество или цяло дружество да изчезне от регистъра. Той прогнозира, че е възможно след възстановяването работата на регистъра да бъдат заведени дела за оспорване на някои от данните, ако има промяна, но изрази надежда, че се работи добросъвестно по възстановяването на информацията и няма да се стигне дотам. Грозданов направи аналогия, за да опише мащаба на проблема: \"Новите лични карти ще бъдат с биометрични данни и електронна идентификация. С тях човек се легитимира, че е той. При срив на системата на МВР този човек престава да съществува. До сряда нито едно юридическо лице не можеше да докаже, че съществува. Пет дена да не може никой да разбере има ли я дадена фирма или не - нямам думи да опиша какъв грандиозен проблем е това\".  Според адвокат Емил Георгиев   макар и косвено. \"До сряда не работеше възможността за фирмени справки, а без нея не могат да се вземат кредити от фирми, които могат да са им нужни за заплати, и служители да не могат да си ги вземат навреме\", даде пример той. Проблем имат и всички, които искат да купят или продадат кола или имот на името на фирма, тъй като нотариусите не могат да проверят данните на дружеството. Бизнесът пък не може да продава и купува фирмени дялове. \"Ударът е много силен - през август не се усеща, но се връщаме във времената на справките в съда\", коментира Георгиев.  Освен това в Информационната система за управление и наблюдение (ИСУН) не могат да се попълват формулярите за кандидатстване по европрограми, защото те автоматично вземат данни от Търговския регистър за ЕИК. Това може да доведе до изпуснати срокове по програми, ако те не бъдат удължени заради срива.  Правят ли се резервни копия  В чл. 42 на Наредбата за общите изисквания към информационните системи, регистрите и електронните административни услуги се казва, че се създават резервни копия на всички данни и електронни документи най-малко всеки ден. Те се съхраняват на носител, различен от този, на който са разположени данните или електронните документи. От Агенцията по вписванията обясниха за \"Дневник\", че резервните копия от Търговския регистър се пазят на две места - в столичния квартал \"Младост\" и в Шумен. Увериха и че двете места работят нормално. От агенцията не успяха да отговорят на въпроса през какъв период от време се правят резервни копия, като насочиха към фирмата, която поддържа информационната система на регистъра. Обясниха само, че не можело да се правят резервни копия всеки ден, тъй като информацията е твърде обемна, и вероятно се правят записи веднъж на няколко дни. Ще има ли оставки В сряда Зорница Даскалова отговори на исканията на БСП да подаде оставка заради скандала с лаконичното: \"Когато дойде време за оставки, ще разберат всички\". Ден по-късно премиерът Бойко Борисов даде да се разбере, че смени в ръководството на Агенцията по вписванията ще има, но след 4-5 дни, когато бъде овладяна обстановката.  Изявлението му не очертава светло бъдеще пред Даскалова, която  оглави агенцията преди малко повече от година , предложена от коалиционния партньор на ГЕРБ в управлението \"Атака\". Преди това тя беше член на Комисията за защита на конкуренцията (КЗК), като  по данни на \"Капитал \" по време на престоя й там при нея попадат доста преписки, свързани с интересите на икономическите кръгове около депутата от ДПС Делян Пеевски. От общо 33 такива 18 са разпределени именно на Даскалова. В едногодишната си кариера начело на Агенцията по вписванията Даскалова вече е била предлагана за дисциплинарно наказание - в края на февруари от Инспектората на правосъдното министерството. Причината е заключение от проверка по сигнал на бивша служителка в агенцията, която е посочила дълъг списък от нарушения при управлението на институцията, както и за натиск, който ѝ е оказван по конкретна преписка. Министър Цецка Цачева препраща препоръката за дисциплинарно наказание на Даскалова с искане за обяснения. Докато те пристигнат обаче, предложената за наказание оспорва започналото производство пред Инспектората на Министерския съвет, а той излиза със становище, че няма формално основание за процедура, без да коментира събраните данни по същество.  След срива със заповед от 14 август 2018 г. Цачева е разпоредила на инспектората към ведомството си да направи пълна проверка на Даскалова за спазването на законите, подзаконовите и вътрешноведомствените актове за организацията на работа в Агенцията по вписванията, научи \"Дневник\" от източници в министерството. ", "date": "2018.08.17", "title": "Седмица след срива на Търговския регистър въпросите са повече от отговорите"}
{"url": "https://www.dnevnik.bg/sviat/2018/08/17/3297408_makedoniia_trudno_se_razdelia_s_minaloto_si_v/", "text": "За кабинета в Македония, ръководен от премиера Зоран Заев, се оказа трудно да излезе от капаните на управлявалите десетилетие преди това консерватори ВМРО-ДПМНЕ и то не само заради \"унаследени\" проблеми, разказват македонски медии и \"Болкан инсайт\". Трудностите станаха очевидни около кампанията за референдума, на който македонските граждани ще решат дали страната им  да се преименува на \"Северна Македония\" . Заради въвеждането на нови държавни субсидии за кампанията например местни и международни медийни регулатори предупредиха, че правителството може всъщност да се опитва да ограничи свободата на словото и да изкриви медийния пазар в страната. Екипът на Заев повторно въведе държавните реклами в медиите, спрени от кабинета на предшественика му Никола Груевски в момент на силно обществено недоволство срещу властта на консерваторите. Според Европейската федерация на журналистите и представители на Съвета на Европа, както и редица македонски институции като синдикати на журналистите и регулатори в областта на аудиовизуалните услуги промените може да са опасни за свободата на словото и да отвеждат към на теория отминало време. Между \"фалшивите новини\" и \"цензурата\" Първата промяна, приета от парламента на 25 юли, позволява на партиите да използват бюджетни средства за политическа реклама по време на изборите, както правеше и ВМРО-ДПМНЕ, докато бе на власт. Кабинетът твърди, че това всъщност ще регулира финансирането на политическите партии, макар да обвиняваше Груевски заради същите действия. Също така при \"небалансирано\" или \"пристрастно\" отразяване на събития около изборите ще могат да се налагат глоби до 4000 евро на онлайн медиите. Така за пръв път Държавната изборна комисия на страната (ДИК) ще извършва мониторинг на сайтовете (до изборите миналата година го извършваше регулаторът за електронни медии, но тази практика бе изоставена заради притеснения, че не отговаря на европейските стандарти). Докато правителството цитира нуждата от борба с фалшивите новини, критиците му предупреждават, че това създава възможности за цензура. Старите списъци Една от основните критики към кабинета на Груевски отвъд обвиненията в корупция и масово подслушване бе свързана с изборните списъци, необновявани от години или пълни с хиляди \"мъртви души\" или фиктивни избиратели. Този проблем може да е наследен от времето на Груевски, но според неправителствени организации гражданските сигнали за проблеми със списъците (например фактът, че на един адрес са регистрирани избиратели, без обитателят да знае) институциите отхвърлят отговорност - например ДИК препраща към вътрешното министерство, а то \"връща\" гражданина към комисията. Списъкът съдържа около 1.8 млн. избиратели в страната с население около 2 млн. души (според преброяване от 2002 г.) Заев, докато беше в опозиция, дълго обвиняваше Груевски, че ВМРО-ДПМНЕ нарочно е \"раздула\" списъка, за да фалшифицира изборите. Размерът му, предупреждават обаче правозащитници, не се е променил от 2015 г. насетне. Според новоназначения председател на ДИК броят на гласоподавателите отговаря на действителността.", "date": "2018.08.17", "title": "Македония трудно се разделя с миналото си в кампанията за референдума"}
{"url": "https://www.dnevnik.bg/evropa/2018/08/17/3295460_gruckata_spasitelna_drama_e_na_finalnata_prava_no/", "text": "След почти девет години криза, безмилостни икономии и четири правителства следващата седмица Гърция  ще излезе от третата си спасителна програма  в ярък контраст с  икономическата криза в Турция , пише \"Гардиън\". На 20 август в полунощ Атина ще си върне суверенитета в един - по думите на премиера Алексис Ципрас, изключителен момент за пострадалата от високия дълг нация. \"Гърция успя отново да се изправи на крака\", заяви канцеларията на премиера миналата седмица, описвайки  приемането на последните 15 милиарда евро спасителен заем  като \"последно действие в драмата\" и твърдейки, че \"сега може да се обърне нова страница на напредък, справедливост и растеж\". Белезите от гръцката криза  остават дълбоки – слабите банки нямат почти никакви възможности за публични разходи, а гръцкият дълг продължава да е най-високият в ЕС (180% от БВП). Има все пак и светлина в тунела. Растежът бавно се завръща, туризмът процъфтява, а рекордно високата безработица  започва да намалява . Прогнозите са гръцката икономика да отбележи ръст от 2% и 2.4% тази следващата година, което е достатъчно за Брюксел да обяви колебливото възстановяване за история на успеха. \"Без европейска помощ Гърция щеше да фалира и да изпадне в политически и икономически хаос в продължение на десетилетия\", коментира еврокомисарят по икономическите и финансовите въпроси Пиер Московиси. Скептицизмът обаче остава не на последно място в Международния валутен фонд (МВФ). Макар Атина да постигна значителен напредък в намаляването на бюджетния дефицит, тя продължава да е изправена пред \"значителни външни и вътрешни рискове\". Бюджетните съкращения и структурните реформи бяха цената на спасителната помощ от 288 милиарда евро, най-голямата в световната финансова история. В икономиката, която се сви с 26%, една пета от населението в трудоспособна възраст и две пети от младите хора са безработни, а около 500 хил. души избягаха в по-богати държави, предимно в северните страни - членки на ЕС. Далеч от спасяването Трудностите продължават. Воденото от левицата правителство си постави редица амбициозни цели. Гърция се ангажира да поддържа първичен бюджетен излишък от 3.5% от БВП до 2022 г., нещо, което само шепа страни са успявали да направят от 70-те години досега, и 2.2% до 2060 г. За Кевин Федърстоун, който оглавява Гръцката обсерватория в Лондонското училище по икономика, подобни задължения се равняват на вечно чистилище. \"Никое друго правителство в Европа не би следвало този път\", коментира той. \"Гърция бе спасена от армагедона на излизането от еврото, но начинът, по който бе спасена, е толкова неблагоприятен, че човек не може да говори за спасяване или излизане от кризата\", допълва той. Макар Ципрас усилено да се опитва да омаловажи външния контрол, Гърция първоначално все пак  ще бъде подложена на режим на засилено наблюдение . Очакват се и още намаления на пенсиите. През май премиерът обяви план от 106 страници за растеж след спасителната програма. Смята се, че Гърция разполага с достатъчно ресурси, за да посрещне нуждите си от финансиране за следващите две години, но МВФ далеч не е сигурен, че Атина ще успее да поддържа достъп до пазарите \"в дългосрочен план без допълнително облекчение на дълга\". Кризата продължи толкова дълго, че много гърци вече не могат да си спомнят какво е страната им да е \"нормална\" или джобовете им да са пълни. Средната класа бе най-тежко ударена с данъци от 70% върху спечелените приходи. Към това се добавят и спорните имотни данъци. \"В действителност излизането ще бъде само формалност, защото в действителност нищо няма да се промени\", смята Стратос Парадиас, който оглавява Гръцката жилищна федерация. Всеки ден офисите на федерацията са претъпкани с хора, искащи съвет. \"Данъците са толкова високи, че най-младото поколение отказва да наследи семейните домове заради тежестта\", казва той. По думите му миналата година 135 хил. души са подали съдебни документи за прехвърляне на недвижимите си имоти на държавата. \"Това е четири пъти повече, отколкото преди пет години, и с числа разказва историята на Гърция\", допълва Парадиас.", "date": "2018.08.17", "title": "Гръцката спасителна драма е на финалната права, но трудностите остават"}
{"url": "https://www.dnevnik.bg/sviat/2018/08/17/3297291_noviiat_prezident_na_paragvai_dete_na_diktaturata/", "text": "Новият президент на Парагвай Марио Абдо Бенитес, родственик на управлявалия от 1954 до 1989 г. диктатор Алфредо Стреснер, обещава да преговаря с опозицията, тъй като не разполага с мнозинство в парламента. Бенитес положи клетва пред половин дузина държавни глави от района, сред които бяха аржентинският президент  Маурисио Макри , бразилецът  Мишел Темер , уругваецът  Табаре Васкес , боливийският президент  Ево Моралес  и колумбиецът  Иван Дуке . В речта си новият президент от десницата изрази \"солидарност с народите на Венецуела и Никарагуа, в чиито страни се извършва злоупотреба с власт. Ние няма да мълчим. Парагвай няма да остане безразличен към страданията на тези братски народи\", заяви той. Получил образованието си в САЩ, 46-годишният шеф на фирма е член на партията \"Колорадо\", която е на власт в южноамериканската страна от 1947 г. досега с изключение на периода 2008-2013 г. \"Партията му е дълбоко разединена и опозицията може да я подкрепи, ако проектите ѝ заслужават доверие, ако са демократични и ако управлението й прояви откритост\", заяви пред АФП водачът на опозицията Мигел Абдон Сагиер от Либералната партия. Избран за срок от пет години, Бенитес поема поста от Орасио Картес, бизнесмен от същата партия. Като сенатор по време на управлението на Картес новият държавен глава се противопостави на инициативата му за промяна в конституцията, която да позволи преизбиране на президента. Отсъствието на досегашния президент от церемонията по встъпване в длъжност на приемника му е признак за напрежението в управляващата политическа формация. Партия \"Колорадо\" има 17 от общо 45 сенатори и 41 от общо 80 депутати в парламента. Тя е разделена между привържениците на Орасио Картес и консервативното крило, чийто знаменосец е новият държавен глава. Първите 100 дни \"ще са ключов период, важен за всяко правителство. Бенитес ще трябва да си изгради легитимност\", обясни пред АФП анализаторът Даниел Монтоя. \"Ще зачитам институциите /. . ./. Искам да покажа, че съм поел ангажимент в служба на републиката и нейното бъдеще\", заяви пред журналисти новият президент при церемонията по полагане на клетва. \"Лекуване на раните\" \"Искам да излекувам раните, за да настъпи помирение между парагвайците. Това, което ни обединява, е по-силно от онова, което ни разделя\", заяви той ден по-рано. Роденият на 10 ноември 1971 г. Марио Абдо Бенитес е от \"златната младеж\" на Асунсион. Учи в престижния колеж \"Сан Андрес\", а после следва маркетинг в частния университет \"Поуст юнивърсити\" в американския щат Кънектикът. Баща му Марио Абдо е бил частен секретар на генерала президент Стреснер, на когото е и далечен братовчед. Бил е съдебно преследван за незаконно обогатяване по време на диктатурата, но е оневинен. Синът носи бремето на бащиното наследство: през 2006 г. той присъства на погребението на диктатора в Бразилия, където Стреснер живее в изгнание. Бенитес встъпи в длъжност седмица след граждански протести в Асунсион срещу политическата корупция. Противник на абортите, офицерът резервист от парагвайската армия, в която се научава да скача с парашут, присъства миналия месец на обучение на парагвайските специални части и стреля с автомат пред усмихнатите американски инструктори. От няколко години Парагвай бележи над 4 процента растеж, но това не спомага за намаляване на бедността, тъй като разчитащият на селското стопанство и износа икономически модел не създава работни места в страната - една от най-бедните на континента. \"Ще положим усилия да превърнем Парагвай в една наистина привлекателна за чуждите инвеститори страна\", подчерта досегашният министър на промишлеността Густаво Лейте, акцентирайки върху факта, че от 2013 г. насам в Парагвай са построени 70 завода за изнесени производства на чужди компании. Съсобственик на два водноелектрически централи - едната с Бразилия, а другата с Аржентина - седеммилионен Парагвай, разположен между двата южноамерикански гиганта, без излаз на море изнася електроенергия. Сред лидерите, присъствали на церемонията по встъпването в длъжност на новия президент, беше и президентката на Тайван Цай Ингвен, тъй като Парагвай е сред страните, признали Тайван въпреки натиска на Китай. /БТА", "date": "2018.08.17", "title": "Новият президент на Парагвай: дете на диктатурата"}
{"url": "https://www.dnevnik.bg/sport/2018/08/17/3297569_dujdut_otloji_za_dnes_razvruzkata_na_macha_mejdu/", "text": "Григор Димитров и Новак Джокович ще доиграят днес двубоя си от третия кръг на турнира от сериите \"Мастърс\" в Синсинати. Българският тенисист спечели убедително първия сет, загуби втория, а в решаващата трета част изостава с пробив - 6:2, 3:6, 1:2. Двамата ще се завърнат днес на корта около 20.00 часа. Двубоят им е втори в програмата на централния корт, като преди това трябва да се изиграе мачът от женската надпревара между световната №1 Симона Халеп и Ашли Барти. Димитров и Джокович се изправиха един срещу друг за девети път. Миналогодишният шампион в Синсинати започна отлично мача, като проби още във втория сервис гейм на сърбина. Българинът сервираше на много високо ниво, затвърди пробива с лекота, след което не даде нито една възможност на съперника да се върне в сета. В седмия гейм Димитров реализира втори пробив след гейм, в който дори не даде точка на носителя на 13 титли от Големия шлем. С поредното си убедително спечелено подаване световният №5 сложи край на първия сет след по-малко от половин час игра. Българинът пренесе добрата си игра и във втората част. Той отново реализира ранен пробив, който успя да затвърди и да поведе с 3:1. В този момент обаче последва спад в играта му и Джокович спечели пет поредни гейма, за да прати мача в трети сет. В този момент заваля дъжд и двубоят беше прекъснат. Двамата се прибраха в съблекалните, където прекараха повече от час и половина. Около 4.50 часа българско време двубоят беше подновен. Димитров откри решаващия трети сет с убедителен сервис гейм. Джокович отговори по същия начин, след което успя да реализира пробив и да поведе с 2:1. В този момент над Синсинати отново заваля проливен дъжд, който принуди организаторите да отложат мача. Преди дъждът да обърка програмата, бяха излъчени първите двама четвъртфиналисти в Синсинати. Милош Раонич спечели изцяло канадския двубой с Денис Шаповалов - 7:6 (6), 6:4, и очаква победителя от мача между Димитров и Джокович. Поставеният под №13 Пабло Кареньо Буста постигна категорична победа с 6:4, 6:2 срещу Робин Хаазе от Холандия. Испанецът ще играе с победителя от двубоя между Марин Чилич и Карен Хачанов, който беше прекъснат при резултат 7:6 (5), 3:6, 1:1. В долната половина на схемата не се изигра нито една среща. Двубоите между Роджър Федерер и Леонардо Майер, Кевин Андерсън и Давид Гофен, Хуан Мартин дел Потро и Ник Кириос изобщо не стартираха, а Стан Вавринка и Мартон Фучович бяха прекъснати при 2:1 в първия сет.", "date": "2018.08.17", "title": "Дъждът отложи за днес развръзката на мача между Григор Димитров и Джокович"}
{"url": "https://www.dnevnik.bg/sviat/2018/08/17/3297571_kitaiskata_aviaciia_trenira_udari_sreshtu_celi_v_sasht/", "text": "През последните години китайската армия е увеличила операциите на бомбардировачите си и вероятно тренира за нанасяне на удари срещу САЩ и техни съюзници, се казва в годишен доклад на Пентагона, съобщиха \"Франс прес\" и \"Ройтерс\", цитирани от БТА. Оценката е направена на фона на засилено напрежение между двете страни поради разногласия за търговията. Според публикувания снощи доклад Китай се стреми да увеличи глобалното си влияние, като за миналата година е похарчил за отбрана над 190 милиарда долара по оценки на Пентагона. През последните три години китайската армия е разширила надморските райони, в които действат нейни бомбардировачи, трупайки опит във важни региони. Тя вероятно се готви за удари срещу САЩ и техни съюзници, включително на територията на Гуам, се казва в доклада на Пентагона. Китай е разработил и много сценарии за военна операция срещу Тайван - от морска и въздушна блокада до десант в големи мащаби, целящ окупиране на острова. \"Ако САЩ се намесят, Китай може да опита да забави ефективното им участие и да се опита да спечели с ограничени военни действия\" според Пентагона. В доклада се подчертава, че Пекин развива и космическите си сили въпреки официалната си позиция срещу милитаризацията на Космоса. Засега няма коментар от китайското посолство във Вашингтон.", "date": "2018.08.17", "title": "Китайската авиация тренира удари срещу цели в САЩ, твърдят от Пентагона"}
{"url": "https://www.dnevnik.bg/bulgaria/2018/08/17/3296500_ima_li_smisul_da_uchish_v_chujbina_i_da_rabotish_v/", "text": "Хиляди българи заминават да учат извън страната всяка година, но само част от тях избират да се върнат и да работят след това в България. В опит да променят тази тенденция две неправителствени организации срещат от 2008 г. насам работодатели и млади професионалисти с опит зад граница на форума \" Кариера в България. Защо не? \". Поредното 11-то издание на срещата е насрочено за 20 септември в \"Интер експо център\" - София, и ще е под патронажа на държавния глава Румен Радев. Регистрацията е безплатна и участниците могат да се запишат на  официалния сайт  до 20 септември, като свържат профила си от платформата LinkedIn или приложат автобиография. Близо 100 от най-големите фирми работодатели ще предлагат свободни позиции, специално насочени към българи с опит в чужбина, съобщават организаторите от фондация \"Идентичност за България\" и сдружение \"Тук-Там\". Освен да потърсят работа, участниците ще могат да получат безплатни консултации от специалисти по човешки ресурси, да обсъдят с тях дали автобиографията им се нуждае от допълване или промяна, да проверят нивото си на владеене на чужд език, както и да поискат симулация на интервю. За първа година форумът ще връчи награди на работодатели в различни  категории  като \"най-социално отговорна компания\" и \"най-зелена компания\". Награждаването ще се състои в деня на събитието. \"Кариера в България. Защо не?\" ще включва и конферентна част, на която лектори от различни области ще говорят за професионалната реализация в България. Сред тях са писателят  Захари Карабашлиев , ултрамаратонецът  Красимир Георгиев  и Бойко Благоев от представителството на еврокомисията в България. Предвидена е и зона, в която участниците да си общуват неформално и да създават професионални контакти. Там те ще могат да позират и за професионална снимка за автобиографията, с която кандидатстват за работа. Всяка година събитието има над 1000 посетители, като тази година организаторите са поканили да се включат и чужденци, които живеят в България. Според статистика на организаторите на миналогодишния форум 70% от участниците са намерили работодател, когото харесват, а 94% от работодателите са срещнали хора, които биха назначили на работа.", "date": "2018.08.17", "title": "Има ли смисъл да учиш в чужбина и да работиш в България"}
{"url": "https://www.dnevnik.bg/biznes/companii/2018/08/17/3297577_ne_moje_bez_otgovornost_sled_kato_bulgariia_ostana_bez/", "text": "Не може да не се търсят отговорни, когато България няколко дни е без Търговски регистър, каза днес по Би Ти Ви министърът на правосъдието Цецка Цачева. Агенцията по вписванията, която поддържа регистъра, е на нейно подчинение, а тя допълни, че решение за санкциите ще се вземе, след като излязат докладите на службите, които работят по търсенето на причините за проблема. Цачева каза, че още в петък е подала сигнал до ДАНС, главния прокурор и министъра на вътрешните работи за спирането на работа на регистъра. Тя отказа да коментира дали става въпрос за саботаж. Правосъдният министър каза, че още през септември миналата година е получила доклад от изпълнителния директор на Агенцията по вписванията, в който са били посочени шест мерки, гарантиращи безпроблемната работа на регистъра. Цачева била разпоредила всички те да се изпълнят, като осигурила и финансиране за надграждането на Търговския регистър. Министърът посочи, че за миналата година за сигурността на регистъра са били дадени 4 млн. лева. Цецка Цачева обяви, че не знае дали фирма \"Лирекс БГ\" ООД, която поддържа технически регистъра, е печелила поръчка за тази дейност и преди настоящия договор, който е от май. Търговският регистър, който не работи вече седмица, функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта основно заради недомислена законодателна промяна вписването на промени в дружествата започна да се бави с над 30 дни. Директор на Агенцията по вписванията е Зорница Даскалова. Преди да заеме поста, тя беше член на Комисията за защита на конкуренцията (КЗК). Докато е там, при нея попадат доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". От общо 33 такива 18 са разпределени именно на Даскалова. Обобщение по темата можете да прочетете  тук .", "date": "2018.08.17", "title": "Не може да няма отговорни, след като България остана без Търговски регистър, смята Цачева"}
{"url": "https://www.dnevnik.bg/bulgaria/2018/08/17/3297575_bivsh_zam-ministur_na_turizma_podozira_napadenie_v/", "text": "Бившият зам.-министър на туризма Бранимир Ботев подозира, че нападението над дома му в Евксиноград, извършено снощи от три маскирани лица, е с цел сплашване. То дошло след интервю, в което Ботев критикува управлението в туризма и твърди, че той се дава на мутрите. Това заяви Бранимир Ботев в ефира на Би Ти Ви тази сутрин. При инцидента няма пострадали, като в къщата са били майката и синовете на Ботев. След медийните си коментари Ботев получил и \"определени съвети\", поясни той. Бившият зам.-министър изключи версията за обир, защото било очевидно, че имотът е обитаем. \"Аз не ползвам услугите на Национална служба охрана (НСО), обикновен човек съм, а психическата травма няма как да се преодолее\", каза Ботев. Инцидентът е станал малко след 22 ч. снощи, когато един от тримата маскирани прескочил оградата на къщата. В този момент един от синовете на Ботев го видял, развикал се и заради суматохата и фаровете на преминаваща по улицата кола цялата група избягала. Бранимир Ботев каза, че е подал сигнал в полицията и очаква нападателите да бъдат разкрити.", "date": "2018.08.17", "title": "Бивш зам.-министър на туризма подозира, че домът му е атакуван, за да бъде сплашен"}
{"url": "https://www.dnevnik.bg/evropa/2018/08/17/3297578_es_predupredi_cherna_gora_da_vnimava_na_kogo_dava/", "text": "Черна гора ще трябва да се синхронизира с европейските строги норми и  критерии за даване на гражданство  на чуждестранни инвеститори, за да предотврати опасностите за сигурността, и това ще бъде оценявано в хода на преговорния процес, съобщи Европейската комисия, цитирана от агенция МИА и от БТА. Страната води преговори за присъединяване към ЕС от 2012 г. На 26 юли черногорското правителство взе решение от 1 октомври тази година да започне  програма за предоставяне на гражданство в замяна на инвестиции  в икономиката на страната на стойност от 350 хил. до 550 хил. евро. В програмата ще могат да участват най-много 2 хил. заинтересувани от страни, които не са членки на ЕС, и само за ограничен период от три години. Предлагат се следните варианти - да инвестират 250 хил. евро в някой от развойните проекти, предварително одобрени от правителството в неразвит район на Черна гора, или 450 хил. евро в някой от развойните проекти, предварително одобрен от правителството, в развит район на страната. Правителството ще взима още 100 хил. евро за всяко внесено искане. Сумите ще отиват в специален фонд за развитие на изоставащите райони. Правителството твърди, че това не е проект за програма за предоставяне на гражданство в замяна за инвестиции с продажба на паспорти и икономическо гражданство, а проект, който трябва да осигури икономическо развитие и да ускори изпълнението на икономическите критерии, които са част от европейските планове на Черна гора. По внушение на ЕС правителството прекрати програмата за икономическо гражданство през 2010 г. Тогава предложението беше черногорското гражданство да струва 500 хил. евро, голяма част от които да отидат в държавната каса, припомня МИА.", "date": "2018.08.17", "title": "Брюксел предупреди Черна гора да внимава на кого дава гражданство"}
{"url": "https://www.dnevnik.bg/bulgaria/2018/08/17/3295903_istoriiata_na_klavdiia_-_institucionalnoto_bezsilie/", "text": "\"Дневник\" се обърна към жени, жертви на продължаващо насилие, с молба да опишат с какви законови и институционални празноти са се сблъскали в опитите си да имат нормален, спокоен живот. \"За мен решението на Конституционния съд срещу конвенцията беше като евтаназия – обществото само пожела да бъде умъртвено, тъй като е осакатено до невъзможност, за да живее нормално\", казва Клавдия. Ето и нейната история: Бях разведена жена с дете. Работех, учех. Понякога ми беше трудно да съм перфектна във всичко, но трудностите идваха не от липсата на желание или на издръжливост. Случвало ми се е много пъти да кандидатствам за работа и на интервюто да ме разпитват не за професионалните ми способности, а за семейния ми статус, за това дали имам деца. И в случаите, в които отговорът ми беше: \"Разведена с дете\", те ми се извиняваха за загубеното време и ми отказваха позицията. Седем години се борех и сякаш успявах да се справям добре. Единственото, което ми липсваше, беше семейство – онзи пълен кръг от мъжа, жената и децата. Тогава в живота ми се появи напорист кандидат. Звънеше постоянно, не приемаше откази, обясняваше ми, че сме с еднакви съдби - и двамата с деца от предишни връзки, за които се грижим. Държа се невероятно мило (като по учебник психопатски мило, но тогава нямаше как да знам). Докато не ме склони да заживеем заедно. Веднага след като постигна целта си, започна да ме обсебва, да ме отделя от семейството и приятелите ми, да настоява да имаме дете. Когато всичко това се случи, започнаха жестоки побоища, пиянства, унижения, заплахи. Животът ми се превърна в ад, от който не знаех дали ще успея да изляза жива. Бягах, а той ме преследваше и ме принуждаваше да се върна при него. Заплашваше ме, че ще ми вземе детето, ако не го направя. Обясняваше на хората, които виждаха как си тръгвам ужасена, че съм луда, и дори успяваше да ги склонява да ме наглеждат \"какви ги върша\" и да го информират, за да може да ми \"помогне\", защото той единствен може да ми \"помогне\" и \"подкрепи\". И аз се връщах. И пак бягах. И така, докато не го напуснах окончателно. Към онзи момент имах издадена заповед за защита по Закона за защита от домашно насилие, започнах и процедура по развод. Мислех си, че най-лошото е зад гърба ми, но не знаех, че адът всъщност тепърва предстои. – За да бъде издадена ограничителна заповед, трябваше аз да представям годни доказателства, аз лично да успея да докажа с експертиза и свидетели, че точно този човек ми е нанесъл травми – физически и психически тормоз. Същите доказателства следваше да представя и за децата си. В почти всички случаи, когато единият родител се опитва да защити детето си от родителя насилник, съдът е предубеден, че това са методи за уронване на авторитета на насилника, подпомагащи жертвата в процеса за родителските права. Така децата може да не получат нужната им защита. Делата се прекратяват, а разходите по тях остават за родителя, който е искал да ги защити. Колкото до доказателствата, които жертвата сама трябва да събере и да представи в съда – в ситуации на домашно насилие свидетели няма. Но дори и да има, те са в съжителство с насилника и се страхуват да го уличат, защото агресията ще се насочи към тях. Имах и друг проблем, който знам, че имат и много жени в подобна ситуация – докато не ми заздравееха раните, не ми минеха травмите, мъжът ми не ме пускаше да изляза никъде, заключваше ме със седмици, не можех да се обърна към никого за помощ. Камо ли да отида на лекар и да си извадя медицинско. - Оказва се, че има закон, чието прилагане е неадекватно. Според закона при нарушаване на ограничителната заповед органите на МВР трябва незабавно да задържат насилника и да го предадат на прокуратурата. Това обаче не се прилага. Имах случай, в който бившият ми съпруг беше дошъл пиян пред блока на родителите ми, започна да дърпа детето от количката и да иска насилствено да го отведе със себе си. При намеса от страна на мой познат преби човека, който се опита да ме защити, а когато извиках полиция и показах заповедта си за защита, те не го задържаха, а повярваха на обяснението му, че тя не била действаща вече, което не беше така. Полицаите не се увериха дали заповедта е действаща, не зачетоха и факта, че беше пребил моя познат, не беше от значение, че е в нетрезво състояние и е дошъл с колата си. Не се трогнаха от насилието спрямо детето и от факта, че то плачеше и не искаше да се приближаваме до насилника. Държаха ни над един час в близост един до друг, докато попълним сведенията и ни разпитват, след което го пуснаха. Подадох и сигнал за проверка на поведението на полицаите - няма наказани за този случай! Година по-късно все още нямаме отговор по случая. Това е един от многобройните случаи през изминалите три години. - Полицията – Всички сигнали, които подавах в полицията за нарушаване на заповедите ми за защита, приключиха със снемане на сведения. Никакво действие след това. По сигналите ми за преследване и заплахи от страна на бившия ми съпруг не се работеше, а ми се даваха житейски съвети за справяне с гнева му (да се опитам да съм мила с него, да не се страхувам да си говорим, защото това би провокирало още повече агресията му). Полицейските преписки, които се изготвяха по случая с мнение към прокуратурата, пък гласяха, че това са семейни саги, провокирани от борбата за получаване на родителските права, и не следва да им се придава значение. Същевременно за три години аз бях привиквана в полицията по няколко пъти месечно, за да давам сведения по всевъзможни жалби от бившия ми съпруг. В повечето случаи с еднакво съдържание, но така и не се намери механизъм, който да ме защити от този вид институционален тормоз, който продължава и до момента. Сега се води разследване дали въобще, защо и кога съм постъпила с детето си в кризисен център, полицията изисква личните данни на служителите там и за пореден път ми вменява чувство на вина за това, че съм се опитала да предпазя живота си и детето си. – В масовия случай за прокуратурата домашното насилие е чисто битова семейна история, с която тя не следва да се занимава. Жалбите ми към тази институция завършваха с откази, с което насилникът се убеждаваше в ненаказаността си и това го правеше още по-безскрупулен и неуязвим. А на мен с всеки отказ ми умираше вярата в правосъдието и се чувствах още по-заплашена и беззащитна. При такава ситуация как се очаква от мен и жени като мен да поведат сами защитата си, да събират доказателства, да ги представят пред съда. Без участие на прокурор или някаква друга институционална защита. Още нещо, което ме впечатли в действащите закони – какви са санкциите за неспазване на привременните мерки, определени от съда. За нереализиран контакт дете–родител държавата в лицето на прокуратурата преследва наказателно другия родител независимо от обстоятелствата. Както в моя случай – имах издадена заповед за защита, тя ограничаваше насилника да не ме приближава на 200 метра. Съдът обаче постанови привременни мерки, с които ме задължаваше да предавам лично детето си на насилника, а в случай че не го направя, ме преследваха наказателно.   – По време на първата ми среща със социалните работници се опитах подробно да обясня всички актове на насилие спрямо мен и децата ни. Побоищата над малолетните деца, въвличането им в конфликтите между мен и и насилника, фактът, че са ставали много пъти свидетели на насилие. На всичко това социалните работници реагираха безмълвно. Обясняваха ми, че тяхната задача е да изследват материалната база, в която отглеждам децата си, че нямат психолог, с когото да работим, и че единствено ги интересува дали се спазва режимът на лични контакти между бащата и детето. Запитах ги как точно трябва да се осъществява този контакт, при положение че той не следва да ме доближава. Предложих да е чрез тях, но те категорично отказаха да бъдат ангажирани с това. Исках да проведат проучване как детето се чувства, защото то не желаеше да контактува с баща си, имаше страх и изпадаше в ужас при всяко предаване. Трудно беше да бъде успокоено. Те отново не реагираха на нуждите и страховете на детето, а заключиха, че ще е така, докато свикне. Въпросът, който не ми дава мир и до момента, е с какво? С какво трябва да свикне едно дете, станало неволна жертва на домашно насилие? Помолих ги, след като изготвят доклада за съда, да не споменават адреса, на който живеем (една от превантивните мерки, предвиждани в закона). Но въпреки това те го издадоха и преследването започна отново. Всички, които работеха с нас от неправителствения сектор, отчетоха висок риск и ме посъветваха, че няма друг начин, освен да бъдем настанени в кризисен център, докато съдът постанови бракоразводното решение. За целта трябваше да уведомя социалните служби, тъй като те също бяха натоварени със задача от съда да изготвят доклади по делото. Малко след като уведомих социалните, че заминаваме, същите ни обявиха за общонационално издирване. И така три пъти за два месеца. Наложи се да напуснем кризисния център, но след това тяхно поведение реших да не издавам повече адреса си. Съдът изиска още един доклад, но те отказаха да го направят, ако не им дам новия си адрес. Започнаха да пускат сигнали в полицията и ежедневието ми се превърна в едно обикаляне между полицията, социалните и съда. Седмиците ми започваха с график къде трябва да давам обяснения, който всеки ден се допълваше с още и още сигнали и преписки, по които съм привиквана. Три години всеки ден.  – Въпреки домашното насилие, неизплащането на издръжка, умишленото укриване на доход от страна на бившия ми съпруг, въпреки психологичните експертизи, в които децата ясно назовават насилието, с което са живели, и нежеланието им това да продължи, за липсата на емоционална връзка между бащата и детето и още, и още важни факти... съдът всъщност разшири контактите между бащата и детето. И намали издръжката, определена на първа инстанция.  – за мен обществото в България и държавата в лицето на институциите не възприемат домашното насилие като престъпление срещу личността, нямат сетивност към този проблем и не се интересуват от съдбите на децата, поставени в такава насилствена среда. Обществото няма сетивност към чуждите страдания. В опит да не поемат отговорност, но в същото време да не се чувстват нелепо, че не са взели отношение, много хора започват да нападат жертвата ведно с насилника, да вярват, че тя \"си го е търсила\", \"че го е провокирала\", \"че е луда или си измисля\". А най-страшното е, че това е отношение не само на \"обикновения\" човек, но и на представители на ангажираните институции. Преди да попадна в тази жестока ситуация, съдът беше моето работно място. Правосъдната система беше нещо свято – извор на морал, законност, справедливост. Уча право, работех и исках да се развивам в тази сфера, за да помагам на хората. Вярвах, че ако човек се бори честно, то ще има възмездие. Сега съм сигурна - в България няма обективност в институциите. И най-малкото няма координационен механизъм за справяне в ситуации, в които има реален риск да загубиш живота си или да оставиш насилника да унищожи децата ти. Затова и на България е така нужна Конвенцията на Съвета на Европа за превенция и борба с насилието над жени и домашното насилие. Тя е международен способ за справяне с насилието в общества, в които то е ескалирало до степен, до която нито законите, нито обществото, нито семейството като институция, нито културата и моралът са в състояние да противодействат адекватно. Документът има за цел да създаде работещ механизъм за координация между държавните институции, работещи с жертви на домашно насилие. Следва да се изгради кръг от обучени специалисти, които след подаване на сигнал по \"горещата линия\" веднага да се задействат и да работят екипно. Единични законови инициативи, частични промени, откриване на \"горещи\" телефони няма как да са достатъчни. След като няма цялостен институционален механизъм за взаимодействие.", "date": "2018.08.17", "title": "Историята на Клавдия - институционалното безсилие при домашно насилие"}
{"url": "https://www.dnevnik.bg/evropa/2018/08/17/3297580_horata_ostanali_bez_jilishta_-_drugite_jertvi_ot/", "text": "Освен 38-те загинали и 16-те ранени от  рухването на магистралния мост \"Моранди\"  в Генуа има още няколкостотин жертви на тази трагедия. Това са обитателите на кооперациите, намиращи се в района под моста, пише \"Франс прес\". Евакуираните са над 600. Те са живеели в блокове в квартала Сампиердарена. Някои от тях са намерили засега убежище при роднини. Други бяха подслонени безплатно в хотели или при частни лица, отворили безвъзмездно вратите на домовете си за тях. Трети са в център за настаняване, обособен в гимнастически салон. В сряда местните и националните власти ясно заявиха - онова, което е останало от моста \"Моранди\", ще трябва да бъде разрушено, а също и кооперациите, разположени отдолу.  Вътрешният министър Матео Салвини  обаче се ангажира, че всички засегнати хора ще бъдат настанени на ново място преди края на годината. За много от евакуираните това си остава далечна перспектива и сега те трябва да свикнат да живеят сбутани например в една хотелска стая с подръчни средства. Същевременно  италианската компания \"Аутостраде пер л'Италия\" , която бе оператор на рухналия мост и бе подложена на критики от правителството, обяви вчера, че линейките няма да плащат повече тол-такси в цялата й пътна мрежа, обхващаща близо половината от около 6 хил. километра автомагистрали в Италия, предаде \"Франс прес\". Решението влиза в сила незабавно. \"Ако бях ръководител на \"Аутостраде пер л'Италия\", щях да отменя някои от тол-таксите в часовете след драмата\", каза Салвини по-рано. \"В този момент линейките плащат тол-такси по магистралите\", каза Салвини, който е представител на крайнодясната партия Лига. Той припомни, че от тол-такси компанията получава по 3.5 милиарда евро на година. \"Предвид бедствието, което те предизвикаха, мисля, че могат да си позволят няколко седмици без тол-такси\", каза Салвини. Според него компанията трябва да инвестира част от печалбите в инфраструктурата на град Генуа и в помощ на пострадалите от рухването на моста, чиито жилища ще бъдат разрушени при предстоящите операции по разчистване на останките от виадукта. /БТА", "date": "2018.08.17", "title": "Хората, останали без жилища - другите жертви от рухването на моста \"Моранди\""}
{"url": "https://www.dnevnik.bg/bulgaria/2018/08/17/3297583_za_padaneto_na_decata_v_moreto_vinata_bila_na/", "text": "Вина за инцидента, при който  вълна събори две деца от вълнолома в близост до Морската гара във Варна , имат родителите, които позволяват на деца да се разхождат сами в района при 5 бала вълнение, каза днес по Би Ти Ви директорът на Държавно предприятие \"Пристанищна инфраструктура\" Ангел Забуртов. Според него няма как на вълнолома да се сложи парапет или той да се обезопаси по някакъв друг начин. \"Мястото и съоръжението е вълнолом, етимологията е да разбива вълните. Разходките по вълнолома са страничен ефект\", каза още Забуртов. Попитан дали трябва да се ограничи достъпът до вълнолома, той обяви: \"След като за 110 г. докарахме обществото до ниво да го обучаваме за опасността при 5 бала вълнение, може би това трябва да се направи\". Междувременно днес около 9.10 часа водолази  локализираха тялото и на второто паднало в морето дете . Създадена е организация по изваждане на тялото на 14-годишния Диян. Тялото на другото момче  беше намерено от водолази вчера . Падналите в морето момчета на 13 и 14 години били част от група от общо шестима тийнейджъри, който си правили снимки, застанали на първото стъпало на вълнолома.", "date": "2018.08.17", "title": "За падането на децата в морето вината била на родителите, обяви шефът на пристанищата (обновена)"}
{"url": "https://www.dnevnik.bg/na_put/2018/08/17/3293922_shest_kadura_ot_jivota_na_puchini/", "text": "Когато човек попадне на първия площад в Лука, до който достига слизайки от влака от Пиза, се чуди защо точно му е хрумнало, че трябва да посети това място. Преди обяд то изглежда пусто - местните жители са още зад затъмнените от дървените капаци на прозорците жилища, а туристи почти не се виждат. Един-два часа по-късно обаче мястото се оживява до степен, че заприличва на всяко италианско градче, обсадено от туристите, през които местните едвам си пробиват път. Шумотевицата става невъобразима, подхранвана основно от участниците в необясними тематични турове. Извън кръстосването по тесните улички на стария град между магазини за сирена, за сувенири и пицарии, препълнени от гостите на града особено около обед, далеч не така посетена остава къщата на Джакомо Пучини. Намира се на малкия площад \"Сан Лоренцо\". Билети се купуват от сграда срещу родната къща на композитора, а в нея трябва да се натисне звънец, за да бъдете допуснати. Преди да се отвори вратата посетителят получава въпрос дали вече си е купил билет, за да не се налага отново да слиза и качва стълби и да се връща. Отвътре сградата не лъха на века, през който е била построена. Разходката из отделните помещения е по-скоро самотно занимание, което среща туриста с някои вещи и мебели от времето, в което там е живял малкият Джакомо. След реставрацията на сградата се смята, че домът е във вида, в който е бил, когато там е живял бъдещият световноизвестен композитор. Посетителите може да видят негово пиано и някои от костюмите от оперите, донесли му световна слава. Партитури, снимки, картини и дори палтото му са още сред експонатите. Още в деня след раждането му - 22 декември 1852 г., Пучини е кръстен, защото не е било сигурно, че ще оцелее. Първоначално музикалното си образование получава в родния си град, а след смъртта на родителите си той живее в Милано. Тогава къщата е дадена под наем. По-късно е продадена на доведен брат на Пучини под условие, че може да бъде купена отново от семейството. Малко след успеха на \"Манон Леско\" през 1893 г. Пучини успява да придобие отново къщата и така тя остава собственост на фамилията. По-късно е дарена на едноименната фондация, която има идея да я превърне в музея, който може да бъде посетен днес. В архива на музея се пазят всички запазени негови писма. Тяхното съдържание дава повод фондацията да прави специални турове. Един от тях през година, например, е посветен на отношението на композитора към удоволствията, сред които и храната. Информация за това се черпи от някои от оперните му сюжети и също от кореспонденцията. Музеят често организира или участва в събития, свързани с известния композитор, които предлагат по-евтини билети за музея, когато са купени и за съответното събитие. Някои от тях предстоят. Повече информация може да се види на  сайта на музея .", "date": "2018.08.17", "title": "Шест кадъра от живота на Пучини"}
{"url": "https://www.dnevnik.bg/bulgaria/2018/08/17/3297587_ot_nachaloto_na_godinata_jertvite_na_pojari_sa_78_dushi/", "text": "Жертвите на пожари са 78 души от началото на годината, което е почти наполовина по-малко от 2017-а. Спасените са 462 души. Това съобщи директорът на Главна дирекция \"Пожарна безопасност и защита на населението\" главен комисар Николай Николов в ефира на Би Ти Ви. \"Едва 4% от всички пожари са възникнали естествено в този период. Един от проблемите е буйната и висока суха трева, която много бързо се разпалва. Тя гори със скорост няколко десетки километра в час и само след няколко минути периметърът на пожара е в километри. Важното е бързо да се намесим в такива случи\", посочи Николай Николов. Според статистиката най-често пожарите са предизвикани от небрежност. При тях загиват или много малки деца, оставени без родителски надзор, или трудноподвижни възрастни хора. \"Нашите усилия дават резултат. Когато започне зимният сезон и започнем да се отопляваме, е важно дали температурите ще паднат рязко. Най-рисковият период е в края на декември и януари\", отбеляза Николов. \"Започнахме кампания сред възрастните хора, монтираме и безплатни датчици там, където сме успели да осигурим. Идеята е рано да се открие пожарът и да се намесим\", добави той. Най-рискованите области традиционно остават Хасково, Харманли, Свиленград, Пловдив и Пазарджик. Комисар Николов акцентира, че в България опасността от пожари по  мащаб като тези в Гърция  е малко вероятна. Последният трагичен инцидент е от снощи. 57-годишен мъж е загинал при пожар в жилището си в кв. \"Тракия\" в Пловдив, съобщава \"Фокус\" Пожарът е възникнал на първия етаж в блок № 214 в квартала, сигналът е подаден в 21.54 часа снощи. Два противопожарни автомобила са участвали в гасенето. Спасена е жена на 55 години.", "date": "2018.08.17", "title": "От началото на годината жертвите на пожари са 78"}
{"url": "https://www.dnevnik.bg/evropa/2018/08/17/3297588_es_e_izpraven_pred_prizivi_da_se_namesi_po-reshitelno/", "text": "Европейските институции са изправени пред призиви да защитят върховенството на закона в Румъния седмица след като повече от 400 души  бяха ранени в масовите протести  срещу корупцията и промените в съдебната система, предаде \"Гардиън\". Миналия петък 100 хил.  предимно мирни демонстранти  излязоха по улиците в различни градове, но на 450 души трябваше да бъде оказана медицинска помощ, след като полицията използва по думите на президента Клаус Йоханис \"неприемлива сила\". Протестите в страната са чести, след като миналата година Социалдемократическата партия дойде на власт и направи промени в съдебната система и наказателния кодекс. Те бяха критикувани като най-голямото отстъпление от върховенството на закона в Румъния след присъединяването й към ЕС през 2007 г. Миналия месец директорът на Националната дирекция за борба с корупцията Лаура Кодруца  Кьовеши бе уволнена , което още повече засили опасенията. Съпредседателите на групата на Зелените в Европейския парламент призоваха еврокомисията да задейства механизма за защита на върховенството на закона, който  бе използван срещу Полша  и  се обсъжда за Унгария . \"Хората в Румъния се надяват на помощ от ЕС и мисля, че трябва да им я дадем\", заяви Ска Келер. Макар групата да не иска същите действия като тези срещу Полша, тя настоява Брюксел да започне разговори с Букурещ за съдебните промени и борбата срещу корупцията. Румъния ще бъде под засилено наблюдение с наближаването на първото й ротационно председателство на Съвета на ЕС през 2019 г. Призивът на Зелените за дебат в Европейския парламент вероятно ще спечели подкрепата на някои либерални и десноцентристки евродепутати. Моника Маковей, бивш румънски правосъден министър и настоящ евродепутат от Европейската народна партия, открито настояваше комисията да заеме по-твърда позиция. Планът обаче може да не срещне подкрепа от страна на евродепутатите социалисти, за които се смята, че не са склонни да критикуват партийните си съюзници от румънското правителство. Келер заяви, че политизирането на върховенството на закона е голям проблем за ЕС, и посочи защитата на премиера на Унгария Виктор Орбан в Европейската народна партия и ограничените критики срещу Малта и Румъния сред социалистите в институцията. \"Наистина е голям проблем, че всеки винаги защитава собствените си проблемни хора, не заема ясна позиция и винаги си намира оправдания\", допълни Келер. Еврокомисията заяви, че следи развитието на ситуацията в Румъния с безпокойство и отдава голямо значение на независимостта на съдебната система и борбата срещу корупцията. \"Мирните протести завършиха с насилие, а насилието никога не може да бъде решение в политиката\", заяви още комисията.", "date": "2018.08.17", "title": "ЕС е изправен пред призиви да се намеси по-решително в Румъния"}
{"url": "https://www.dnevnik.bg/zdrave/2018/08/17/3297592_higienata_e_nai-vajnata_miarka_sreshtu_letnite_virusi/", "text": "Хигиената е най-важната мярка срещу летните вируси. В момента сезонът протича спокойно и няма бум на заболяванията. Това съобщи държавният здравен инспектор д-р Ангел Кунчев в ефира на Би Ти Ви. До момента са констатирани няколко епидемични взрива от различен характер. \"Миналата седмица най-големият е във Варна – едно детско празненство, на което 13 души – 6 деца и 7 възрастни, са се разболели от салмонела\", каза той. Част от тях са имали нужда от болнично лечение. \"Консумирали са еклерова торта, в която се влагат яйца, явно недостатъчно добре термично обработени\", добави Кунчев. Това е станало при семейно празненство, а не в заведение. Подобни случаи има с украинско семейство в Бургас, както и в Китен и Равда. Като цяло в статистиката много рядко попадат чисто вирусните заболявания. Те преминават сравнително леко в рамките на 1-2 дни, отбеляза д-р Кунчев.", "date": "2018.08.17", "title": "Хигиената е най-важната мярка срещу летните вируси, съветва д-р Ангел Кунчев"}
{"url": "https://www.dnevnik.bg/sport/2018/08/17/3297382_ne_idvaite_tuk_ili_zashto_futbolnite_fenove_ne_sa/", "text": "В речника на английските футболни запалянковци Чорли вероятно присъства като град, който е перфектното място за няколко бири с приятели на път за гостуване на любимия отбор. Тази практика обаче може да бъде преустановена съвсем скоро. Градската управа прави всичко по силите си, за да попречи на автобусите с футболни запалянковци да спират в центъра на града, който е с население около 35 хиляди души. Причината е, че феновете \"плашат\" жители и туристи. Чорли е традиционна спирка за гостуващи фенове, чиито отбори имат мачове в Болтън, Престън, Блекбърн, Уигън и Бърнли. Кметът Дани Хий е изпратил писмо до футболните клубове, в което е заявил, че привържениците \"не са добри дошли\" в града. В съобщението се казва, че заради присъствието им местният бизнес търпи загуби. По думите на Хий големите тълпи от фенове смущават другите хора, които искат да посещават заведения, киносалони и др. Писмото беше посрещнато с недоволство от Асоциацията на футболните фенове (FSF). Оттам заявиха, че ще проучат въпроса как да защитят правата на запалянковците. \"Да кажеш на футболните фенове, че не са добре дошли в кръчмите, е едно на ръка, но кметът да забрани присъствието им в цял град? Нямам думи\", написа в \"Туитър\" Аманда Джакс от FSF, която работи по случая. В отговор на обвиненията Хий поясни, че не забранява престоя на никого, като молбата се отнася за организираните фенове, които пристигат с автобуси. Кметът на Чорли допълни, че е трябвало да смекчи тона в писмото, което е написано по молба на местни хора с бизнес в града. \"Феновете са добре дошли, но ние не приветстваме големи групи по 100 и 200 души, които се събират извън кръчмите и рушат центъра на града. Те стоят отвън и смущават купувачи и семейства. Идват в 12 часа и си тръгват в 14.30, като по това време повечето хора вече са си тръгнали\", каза Хий пред радио Би Би Си. Той допълни, че градът е безпомощен да се справи с големи маси от фенове заради малкото служители на полицията в Чорли. Хий се надява, че футболните клубове ще вразумят привържениците си. \"Както посочихме в писмото, свършихме много работа и инвестирахме много време и пари в центъра на града. Не искаме съботите, които са едни от най-натоварените дни за търговците, да бъдат засегнати от липса на хора, предизвикана от антисоциалното поведение на футболните фенове\", каза още Хий.", "date": "2018.08.17", "title": "Чорли - градът, в който футболните фенове не са добре дошли"}
{"url": "https://www.dnevnik.bg/bulgaria/2018/08/17/3297630_dosegashniiat_nachalnik_na_putnata_policiia_oglaviava/", "text": "Досегашният началник на отдел \"Пътна полиция\" в Дирекция на полицията комисар Бойко Рановски е новият изпълнителен директор на Изпълнителна агенция \"Автомобилна администрация\", съобщиха от правителствената информационна служба. Назначението е подписано от премиера Бойко Борисов, като предложението идва от министъра на транспорта, информационните технологии и съобщенията Ивайло Московски. Досега длъжността се заемаше от Красимир Сребров, който почина след дълго боледуване. Комисар Бойко Рановски е завършил висшето военно строително училище \"Любен Каравелов\" в София и от 1996 г. до 1999 г. е офицер в Българската армия. От август 1999 г. започва работа в Министерството на вътрешните работи като районен инспектор в 3 Районно управление към СДВР. От 2003 г. е назначен в сектор \"Териториално обслужване\" в отдел \"Охранителна полиция\" – СДВР. От 1 март 2005 г. е служител в Пътна полиция, а десет години по-късно става началник на отдела. Бойко Рановски поема автомобилната агенция в момент, в който тя е във фокуса на вниманието заради  гладната стачка на Николай Колев-Босия . Той твърди, че в нея има корупция, която се прикрива.", "date": "2018.08.17", "title": "Досегашният началник на Пътна полиция оглавява агенция \"Автомобилна администрация\""}
{"url": "https://www.dnevnik.bg/kultura/2018/08/17/3297278_dnes_sofiiski_arsenal_-_muzei_za_suvremenno_izkustvo/", "text": "Изложба и прожекции на филми предлага \"Софийски арсенал - Музей за съвременно изкуство\" на всички, изкушени от съвременното изкуство, в петъчната вечер, съобщават от музея. Събитието има за цел да разшири фокуса върху отделните творци, като ги включи в общия контекст на музейното пространство. Изложбата е продължение на серията самостоятелни представяния на български художници от проекта \"Автобиография\". Авторите са седем: Аделина Попнеделева, Боряна Роса, Любен Фързулев, Людмил Лазаров, RASSIM®, Сашо Стоицов и Станислав Памукчиев. Техните произведения ще демонстрират различията в подхода при създаването на живопис днес. Характерно за изложбата е, че в творческите си търсения авторите предлагат художествени модели извън традиционното схващане за живописта. Представените в изложбата артисти работят в различни сфери на съвременното изкуство - живопис, изкуство в градска среда, видеоарт.  Селекцията от филми включва видеодокументация на пърформанси на Аделина Попнеделева, Боряна Росса, RASSIM®, интеарактивен мултимедиен диск на Любен Костов (Любен Фързулев) и дигитални визуализации на Сашо Стоицов. Зрителите ще имат възможност да гледат и документалния филм за Станислав Памукчиев \"Преминаване\" на режисьора Стефан Джамбазов. Изложбата и срещата с участниците е днес в 20:00 ч., а филмовите прожекции започват в 21:00 ч. ", "date": "2018.08.17", "title": "Днес \"Софийски арсенал - Музей за съвременно изкуство\" показва изложба и филми"}
{"url": "https://www.dnevnik.bg/sviat/2018/08/17/3297602_sauditska_arabiia_dava_100_mln_dolara_za_raioni_v/", "text": "Саудитска Арабия обяви, че е отпуснала сто милиона долара за стабилизационни проекти в Североизточна Сирия, предаде \"Асошиейтед прес\". В разпространено днес изявление на саудитското посолство във Вашингтон се посочва, че парите \"ще спасят човешки животи, ще улеснят завръщането на разселените сирийци и ще допринесат за това \"Ислямска държава\" никога да не се завръща в Сирия и в съседните ѝ държави и да не планира атаки срещу международната общност\". От изявлението става ясно, че парите ще отидат за земеделие, образование, пътна инфраструктура, разчистване на разрушени сгради и водоснабдяване на региона, който сега се намира под контрола на подкрепяните от Съединените щати Сирийски демократични сили. САЩ приветстваха отпускането на стоте милиона долара за Североизточна Сирия с цел нейното стабилизиране, предаде \"Ройтерс\". Новината за саудитските средства дойде в момент, когато президентът Доналд Тръмп се опитва да заобиколи Конгреса и да намали размера на предоставяните американски помощи за чужбина, например за Сирия, Западния бряг и Газа, отбелязва агенцията. /БТА", "date": "2018.08.17", "title": "Саудитска Арабия дава 100 млн. долара за райони в Сирия под контрола на САЩ и кюрдите"}
{"url": "https://www.dnevnik.bg/evropa/2018/08/17/3297601_bez_gevgiri_na_glavata_holandski_sud_reshi_che/", "text": "Холандският държавен съвет реши, че пастафарианството не е религия, с което отказа на последовател на Църквата на летящото спагетено чудовище правото да носи гевгир на главата на снимката си за паспорт и шофьорска книжка, предаде \"Гардиън\". Миенке де Вилде сега обмисля да отнесе случая до Европейския съд по правата на човека. Според холандския върховен съд студентката по право Вилде не може да бъде изключена по религиозни причини от забраната да се носи шапка на официални снимки за лични документи, защото пастафарианството е сатира, а не сериозна вяра. Църквата бе създадена в САЩ през 2005 г. от Боби Хендерсън в отговор на християни фундаменталисти, настояващи за изучаване на креационизма в училищата. В отворено писмо Хендерсон поиска равно време в часовете по наука за вярата в Летящото спагетено чудовище. Според Хендерсън твърдението, че човечеството е създадено от Летящото спагетено чудовище, е толкова абсурдно, колкото и обяснението за говореща змия и изтръгването на реброто на Адам в християнството. \"Вярващите\" носят гевгири на главите си, почитат пирати, заричат се да се държат добре с всички съзнателни същества и да ядат много паста. Официално призната от новозеландското правителство, което й разреши да ръководи сключването на бракове през 2015 г., статутът на църквата е оспорван в много други държави, макар няколко страни да позволиха на последователите й да носят гевгири или пиратски дрехи на снимки за лични документи. \"Разбирам, че изглежда много странно, ако не вярвате\", казва Де Вилде. \"Но това е случаят с много други религии, ако не ги изповядвате – хора, които ходят по вода или се разделят на две например. Аз намирам други религии за невероятни\". Според холандския държавен съвет макар гевгирът да е смятан за свещен обект за пастафарианците, носен в знак на почит към Летящото спагетено чудовище, не съществува задължение за това. \"Всъщност пастафарианството не поставя задължения или ограничения. Де Велде казва, че носи гевгира, защото го смята за задължение, но това е личен избор\". Холандското законодателство позволява главата да бъде частично покрита на снимките за лични документи, но само по истински религиозни причини. \"Важно е да може религиозните догми да се критикуват свободно чрез сатира, но това не превръща подобни критики в сериозна религия\", заключи съветът, според който на пастафарианството му липсват \"сериозността и последователността\", изисквани за една религия.", "date": "2018.08.17", "title": "Без гевгири на главата: холандски съд реши, че пастафарианството не е религия"}
{"url": "https://www.dnevnik.bg/sviat/2018/08/17/3297639_ruski_iadreni_bombardirovachi_se_priblijiha_do_aliaska/", "text": "Руското министерство на отбраната съобщи, че два стратегически бомбардировача, които могат да носят ядрено оръжие, са летели до полуостров Чукотка близо до Аляска като част от военно учение, предаде \"Асошиейтед прес\". Двата бомбардировача Ту-160 са прелетели около 7000 км от базата си близо до Саратов в Югозападна Русия до Анадир на полуостров Чукотка, преди да се завърнат в базата си. Това е бил първият път, когато бомбардировачите са стигали до полуострова, който е отделен от Аляска от Беринговия проток. В учението са участвали и стратегически бомбардировачи Ту-95 и самолети за дозареждане във въздуха. /БТА", "date": "2018.08.17", "title": "Руски ядрени бомбардировачи се приближиха до Аляска по време на учение"}
{"url": "https://www.dnevnik.bg/sport/2018/08/17/3297675_autuori_e_razocharovan_ot_futbolistite_i_fenovete_na/", "text": "Мениджърът на \"Лудогорец\" Пауло Аутуори е разочарован от представянето на своите футболисти срещу \"Зрински\".  Двубоят завърши 1:1 , а българският шампион се класира за плейофите на Лига Европа след победата с 1:0 в първата среща. Според бразилския треньор е било недопустимо отборът да изпусне победата в мач, в който е доминирал изцяло и е създал много положения за гол. \"Щастлив съм от класирането, но не и от резултата, защото трябваше да излезем с победа от този мач. Поздравявам играчите, но аз не съм доволен и те го знаят\", заяви Аутуори. По думите му класирането не е достатъчно. \"След (загубата в) мача с \"Локомотив\" (Пловдив) поздравих играчите. Тогава играха по начина, по който трябва, и създадоха много ситуации за гол. Но това (срещу \"Зрински\") не е добре. Не трябва да позволяваме победата да ни се изплъзва по този начин\", каза още той. Аутуори заяви, че вярва в своите играчи, но изрази разочарование, че отборът му е пропуснал да спечели мача, въпреки че \"в нито един момент не сме страдали\" и \"нямахме никакви трудности\". \"Допуснахме една грешка и ни вкараха гол. Това е единствената причина да не победим.\" В същото време бразилецът отправи упрек към феновете на \"Лудогорец\". Според него те не са оценили победата в първата среща. \"В реванша противникът губеше в резултата, но феновете им не спряха да ги подкрепят, както и трябва да бъде. Поздравления за тях. Те са победители. Може да не са спечелили и да не са се класирали, но са победители.\" \"Когато ние спечелихме мача си вкъщи, не бяхме като победители. Който е победител, оценява малките победи. Всички в \"Лудогорец\" трябва да разберат, че малките победи са най-важни. Всичко, което се случва, трябва да ни бъде един урок\", каза още Аутуори.", "date": "2018.08.17", "title": "Аутуори е разочарован от футболистите и феновете на \"Лудогорец\""}
{"url": "https://www.dnevnik.bg/sviat/2018/08/17/3297659_blizo_72_hil_dushi_sa_pochinali_ot_svruhdoza_v_sasht/", "text": "През изминалата 2017 г. близо 72 хил. души са починали от свръхдоза в САЩ, предаде \"Франс прес\". Данните са изнесени днес от Центровете за контрол и превенция на заболяванията на САЩ. Те показват, че 71 568 души са починали от прекомерна употреба на дрога и опиоидни препарати, което е рекорд. Това е повече от жертвите на катастрофите по пътищата, на огнестрелните оръжия или на самоубийствата. През 2016 г. жертвите на свръхдоза в САЩ бяха 67 114, а през 2015 г. - 54 207. Най-много са се увеличили жертвите през 2017 г. в щатите Флорида, Калифорния, Пенсилвания и Охайо. Увеличение е регистрирано в 38 от 50 щата. Кризата с опиоидите започна  през началото на 21 век и произтича в голяма част от прекомерното предписване на медикаменти като оксикодон и други болкоуспокояващи. Това превърна 2 млн. души в зависими от тези субстанции. Когато рецептите на тези хора изтекат, много от тях се обръщат към хероина и към фентанила - синтетичен опиоид, който е изключително мощен и по-евтин. Властите зачестиха с операциите срещу безскрупулни лекари и клиники и срещу фармацевтичната индустрия в опит да спрат епидемията. Според данните синтетичните опиоиди са замесени в близо половината от смъртните случаи от свръхдоза миналата година. Това е с около една трета повече в сравнение с предходната година. /БТА", "date": "2018.08.17", "title": "Близо 72 хил. души са починали от свръхдоза в САЩ миналата година"}
{"url": "https://www.dnevnik.bg/biznes/2018/08/17/3297634_v_kipurskiia_zastrahovatel_olimpik_ot_dnes_e_naznachen/", "text": "Както се очакваше, в официалния вестник на Кипър днес е публикувано решението, с което в застрахователната компания \"Олимпик\" се назначава временен ликвидатор. С това от полунощ се прекратяват и сключените застраховки. Както вече предупреди Комисията за финансов надзор (КФН), това означава, че сключилите задължителната \"Гражданска отговорност\" в България трябва да се насочат към друга компания, за да имат валидна полица. По данни на Гаранционния фонд към 17.08.2018 г. действащите полици по застраховка \"Гражданска отговорност\" на автомобилистите са 197 551. От тях 96 658 полици, което е почти половината, са сключени на разсрочено плащане на 3-месечни вноски, а другите – на 6-месечни вноски. Застрахователят служебно разполага с информация за това какви суми трябва да бъдат възстановени на клиентите му по прекратените полици за неизтеклата част от договорите и не е необходимо клиентите да подават искания за това, обяснява пред БНТ Ралица Агайн, зам.-председател на КФН. Напомня, че ако шофьорите със застраховка в кипърската компания не сключат нова и предизвикат катастрофа, българският гаранционен фонд ще плати на потърпевшия, но след това ще предяви насрещен иск от виновния водач. От Гаранционния фонд имаме уверение, че няма да предприемат за момента прекратяване на регистрацията на такива моторни превозни средства, тъй като е възможно през летния месец август много хора да не са разбрали, че трябва да си сключат нова гражданска отговорност с друг застраховател. Това разяснява Ралица Агайн и напомня, че застрахованите хора имат право да получат остатъка от внесените от тях премии, но това ще стане в рамките на общата процедура по ликвидация на застрахователя. Шофьорите, които имат да получават обезщетения след пътни инциденти, също трябва да се съобразят с процедурата по ликвидация на кипърския застраховател. В комисията се чака допълнителна информация за това от надзора в Кипър. \"При всички положения хората ще бъдат обезщетени. Това е предвидено и според кипърското законодателство\", уверява Агайн. Обяснява, че не се налага застрахованите в тази компания да подават заявления в комисията, а това трябва да се направи в офисите на компанията, които са отворени въпреки прекратения лиценз. Към офисите на компанията трябва да се предявяват и претенции за обезщетения при пътни инциденти, станали до днешна дата. По този начин търсещите обезщетение ще влязат в списъка на кредиторите на компанията. Как ще се изплащат обезщетенията чрез системата на гаранционните фондове също към момента не е известно, за него в комисията очакват повече информация до няколко дни.", "date": "2018.08.17", "title": "В кипърския застраховател \"Олимпик\" от днес е назначен ликвидатор"}
{"url": "https://www.dnevnik.bg/kultura/2018/08/17/3297636_filmut_aga_vze_goliamata_nagrada_na_filmoviia_festival/", "text": "След като тази година \"Ага\" на Милко Лазаров  беше включен в официалната програма на международния кинофестивал \"Берлинале\" , вчера филмът спечели голямата награда на 24-ото издание на филмовия фестивал в Сараево. Четиричленното жури на фестивала, оглавявано от иранския режисьор Асгар Фаради, присъди приза \"Сърцето на Сараево\" за най-добър филм на българската лента. Филмът разказва за живота на ескимосите Нанук и Седна, които мечтаят да се съберат с дъщеря си Ага, избрала живота в града и загърбила традициите. Сюжетът е посветен на начина, по който модерният свят променя взаимоотношенията между хората. Световната премиера на \"Ага\" беше на кинофестивала \"Берлинале\", като по този начин  български филм се завърна в основната програма на фестивала след пауза от 29 години . В Берлин филмът бе оценен като чувствително заснета приказка от земята на \"вечния лед\", в която Седна и Нанук тихо и достолепно тъгуват по единствената си дъщеря Ага. Главните роли във филма изпълняват Феодосия Иванова, Михаил Апросимов и Галина Тихонова. \"Ага\" е копродукция между България, Германия и Франция. Оператор на лентата е Калоян Божилов, а  съсценарист е Симеон Венциславов . \"Ага\" е вторият пълнометражен филм на режисьора Милко Лазаров след \"Отчуждение\" от 2013 г., който беше селектиран на кинофестивала във Венеция.", "date": "2018.08.17", "title": "\"Ага\" взе голямата награда на филмовия фестивал в Сараево"}
{"url": "https://www.dnevnik.bg/bulgaria/2018/08/17/3297688_angelkova_shte_sudi_branimir_botev/", "text": "Министърът на туризма Николина Ангелкова обяви, че ще заведе дело за клевета срещу бившия зам.-министър с ресор \"Туризъм\" Бранимир Ботев, съобщава агенция \"Фокус\". Тя обяснява, че мотивът й за това са опити за намеса на името й и това на институцията във връзка с евентуални криминални деяния. По-рано в  телевизионно интервю Ботев разказа , че през нощта къщата му в Евксиноград е била нападната, и той тълкува това като опит да бъде сплашен, защото коментирал, че \"управлението на Ангелкова дава туризма у нас на мутрите\".  \"Подобни връзки са абсолютно безпочвени. Не искам да мисля, че това е част от сценарий, но обръщам внимание, че такива послания и сигнали от дестинация България могат да повлияят изключително негативно на българския туризъм\", се посочва още в позицията на Николина Ангелкова. Бранимир Ботев отговаряше за туризма в рамките на Министерството на икономиката, енергетиката и туризма по време на правителството \"Орешарски\". Оставката на Ботев беше поискана от министъра на туризма Николина Ангелкова  още в първите дни след сформирането на кабинета \"Борисов \".", "date": "2018.08.17", "title": "Ангелкова ще съди Бранимир Ботев (допълнена)"}
{"url": "https://www.dnevnik.bg/bulgaria/2018/08/17/3297705_sled_turgovskiiat_registur_spria_da_raboti_i_saitut_na/", "text": "Сайтът на Министерството на правосъдието спря да работи по технически причини днес. Това се случи точно седмица  след сриването на Търговския регистър , поддържан от Агенцията по вписванията, която е под шапката на министерството. Достъпът трябваше да бъде възстановен след 13 часа днес и това стана в 14.30 часа.", "date": "2018.08.17", "title": "След Търговския регистър за няколко часа спря и сайтът на Министерството на правосъдието"}
{"url": "https://www.dnevnik.bg/bulgaria/2018/08/17/3297686_zadava_se_nov_protest_pred_bnr_tozi_put_za_detskiia/", "text": "Деца от детския хор на Българското национално радио ще пеят пред сградата на радиото на 20 август в знак на протест срещу смяната на доскорошния диригент на хора Венеция Караманова. За протестния концерт е организирано събитие в социалната мрежа \"Фейсбук\", родители на деца от хора разпространяват и писмо, в което описват причините да се стигне до острата реакция срещу управлението на БНР и конкретно на хора. Кой е диригент През март след конкурс на щат като диригент в БНР е назначена Теодора Димитрова, която дотогава близо 10 години е била в детския радиохор, работила е с децата, била е и корепетитор. Конкурсът за щатен диригент се налага, тъй като от 2011 г. маестра Караманова е в пенсионна възраст и на практика се е пенсионирала. Първият конкурс беше прекратен, тъй като нямахме добър кандидат, при втория, воден лично от Караманова, беше избрана Теодора Димитрова, а г-жа Краманова тогава коментира, че тя е най-доброто, което може да се намери, разказа директорът на БНР Александър Велев пред \"Дневник\". Димитрова има и опит като педагог, тъй като преподава и в музикалната академия, отбеляза той. Въпреки назначението маестра Караманова продължава да ръководи радиохора. Велев коментира, че това е било направено с цел да има приемственост, а предаването на опит, практика и начин на работа да стане плавно. \"На 20 юли ръководството на БНР внезапно прекрати договора на маестра Караманова. Направиха го едностранно, без никакво предизвестие нито за хористите, нито към родителите им, нито към самата маестра Караманова\", обявяват родителите на деца от хора в протестното си писмо. \"Просто в петък следобед (докато младите певци са във ваканция) ръководството ѝ благодари за успехите и ѝ съобщава от понеделник да не идва в радиото, а работата ѝ се поема от назначената през месец март диригентка Теодора Димитрова\", допълват те аргументите си за притеснения. Родителите обявяват, че са били \"възмутени от подмолните чиновнически хватки, с които се унищожава дългогодишно градената институция\". И заявяват, че ръководството на радиото нехае за приемствеността, необходима за изграждането на младите хористи и за развитие на талантите им. Приемственост и условия за нея От март чакахме пет месеца да видим приемственост, оказа се, че тя не се случва, коментира Велев. А все пак назначената Димитрова трябвало да си влезе във функциите, за които била назначена. Освен това този хор е на БНР, радиото трябва да си влезе във функциите и да го управлява, това не се харесва на някои, които са свикнали от години да ръководят този хор все едно е техен, допълни той. Велев посочи, че в радиото нямали дори никакви контакти и координати на родителите на децата от хора, никакви подписани от тях документи и др., а на практика по закон БНР е институцията, която трябва да носи отговорността за децата. Ето сега например ще има годишен лагер на морето, по закон трябва да имаме подписани декларации от родителите, да имаме техни координати, контакти, а нямаме никакви такива данни, отбеляза Велев. Подобна била и ситуацията при концерти в чужбина. Все пак, за да тушира напрежението след 20 юли, от радиото предложили граждански договор на маестра Караманова, според който тя да продължи да изпълнява определени функции и задачи. Тя обаче не го подписала, каза Велев. В писмото на родителите условията на предложението към Караманова всъщност са  \"В договора са ѝ възложени функции на пъдар, който \"да отговаря за дисциплината и реда и спазва правилата за безопасност\", и по никакъв начин не е регламентирана регулярната работа на маестра Караманова с хористите. Както и няма текстове, които да гарантират, че ще бъде осъществено така необходимото обучение и въведение на новата диригентка в школата на детския радиохор\", отбелязват родителите. Друго, което ги възмущава, е, че възнаграждението за Караманова според този договор, разделено на месеците работа, за да подготви концертите, е в размер на 156 лв. на месец. За работа със 120 деца. Александър Велев коментира пред \"Дневник\", че на Караманова е предложен граждански договор за   Тя трябвало да подготви и дирижира някои концерти, сред които например юбилейния концерт за 60-годишнината на хора, да води лагера и турне в Япония. За всяка от тези задачи се пада по около 700-1000 лв., сумата и ангажиментите са преценени и са по предложение на дирекция \"Музикална къща на БНР\", под чиято шапка е и радиохорът, отбеляза той. Велев коментира, че на Караманова не се възлагат функции на \"пъдар\", но все пак ръководителят на лагера трябвало да поеме и някакъв ангажимент за децата през времето, когато те са далеч от дома си. Никого не принуждавам Родителите заявяват, че без маестра Караманова няма да пуснат децата си на лагера, на който трябва да бъдат подготвени бъдещи турнета. \"Без нея творческата подготовка на хористите би се опорочила. Без подготовка на новия репертоар планираното за началото на месец ноември турне в Унгария, Австрия и Чехия ще пропадне, както и целият предстоящ концертен сезон\", пишат те. Това е хор на БНР, никого не принуждаваме да участва, ако на някого не му харесва, не е нужно да участва, заяви Велев. И отново коментира, че на някои не се харесва, че радиото се опитва да влезе в управлението на хора. А БНР все пак плаща за този хор, допълни Велев. По думите му родителите, които са против действията на ръководството на БНР, всъщност са малцинство, а имал немалко писма от други родители, възмутени от случващото се. Той изрази и възмущение, че децата биват въвлечени в частен спор по договорни отношения между радиото и доскорошния диригент на хора. Защо родителите не успокоят децата, смените на учители, на ръководители са нещо нормално, те трябва да могат да приемат такива ситуации, коментира Велев. Но призна, че и може би смяната не е била достатъчно добре артикулирана пред родителите въпреки няколкото срещи с тях в последно време. \"Хористи и родители положиха всички усилия, за да променят унищожителните стремежи на ръководството на БНР. И едва след като изчерпаха всички останали форми за разяснение и убеждаване, хористите - и настоящи, и бивши, както и родителите на настоящите решиха да предприемат протестни действия чрез концерти под прозорците на директора на БНР Александър Велев, докато не бъде възстановена на работа маестра Венеция Караманова\", обявяват родителите в писмото.", "date": "2018.08.17", "title": "Задава се нов протест пред БНР – този път на детския радиохор"}
{"url": "https://www.dnevnik.bg/detski_dnevnik/2018/08/17/3297690_smiatash_li_che_tuk_e_dobro_miasto_da_porasnesh_i/", "text": "И още пет въпроса отправя към децата на България Държавната агенция за закрила на детето в допитване. Идеята е да се вземе предвид мнението им при разработването на новата национална стратегия за детето, съобщиха от агенцията. Мерките и политиките, които ще бъдат създадени, трябва да отговарят на потребностите на младите хора, отбелязват от там. Всеки на възраст до 18 г. може да попълни до 1 октомври 2018 г. формата за допитване  тук .", "date": "2018.08.17", "title": "\"Смяташ ли, че тук е добро място да пораснеш\" и още въпроси към децата на България"}
{"url": "https://www.dnevnik.bg/bulgaria/2018/08/17/3297693_namereno_e_tialoto_i_na_vtoroto_izcheznalo_momche_na/", "text": "Около 9.10 часа тази сутрин водолазни екипи са локализирали тялото и на второто момче, изчезнало във водите край Морската гара във Варна в сряда, съобщи изпълняващият длъжността районен прокурор Красимир Конов, цитиран от \"Фокус\". Създадена е организация по изваждане на тялото на 14-годишния Диян. Конов информира, че в момента няма промяна в първоначалното производство по случая. Тепърва ще се анализират фактите и обстоятелствата, довели до инцидента. Тялото на другото момче  беше намерено от водолази вчера . Падналите в морето момчета на 13 и 14 години били част от група от общо шестима тийнейджъри, който си правили снимки, застанали на първото стъпало на вълнолома. Вина за инцидента  имат родителите , които позволяват на деца да се разхождат сами в района при 5 бала вълнение, заяви днес по Би Ти Ви директорът на Държавно предприятие \"Пристанищна инфраструктура\" Ангел Забуртов.", "date": "2018.08.17", "title": "Намерено е тялото и на второто изчезнало момче на вълнолома във Варна"}
{"url": "https://www.dnevnik.bg/gradska_sreda/2018/08/17/3297701_kraiat_na_bezplatnoto_parkirane_okolo_nacionalniia/", "text": "От 20 август, понеделник, започва премахването на автомобили от една част от паркинга до Националния стадион \"Васил Левски\" в София. Това се налага, тъй като от 1 септември пространството ще се стопанисва и управлява от \"Пазари Запад\" и Столичната община и паркирането и престоят на автомобили ще се плаща, съобщава БНР. В района попада и импровизираният пазар за велосипеди и ски аксесоари. Той обаче няма да бъде премахнат, но търговците ще трябва да плащат наем на общината. В началото на април  столичните общински съветници решиха паркирането в дясната част до Националния стадион \"Васил Левски\" до метростанцията вече да бъде платено,  като достъпът на автомобили ще бъде ограничаван с бариера. В зоната ще има 100 паркоместа, като в събота и неделя върху 44 от тях ще се разполага пазарът за ски и велосипеди. Цената за престой ще се определя от общината. Районът попада в \"Зелена зона\", като цената за час паркиране е 1 лв. Мотивът за превръщането на пространството в паркинг беше, че сега мястото се използва като нерегламентиран паркинг, като автомобилите блокират достъпа до Борисовата градина. Паркирането ще продължи да бъде безплатно от лявата страна на стадиона до езерото \"Ариана\".", "date": "2018.08.17", "title": "Краят на безплатното паркиране около националния стадион идва в понеделник"}
{"url": "https://www.dnevnik.bg/sviat/2018/08/17/3297679_voenniiat_parad_poiskan_ot_trump_se_otlaga/", "text": "Военният парад,  който президентът на САЩ Доналд Тръмп искаше да организира  на 10 ноември тази година, беше отложен и вероятно ще се състои догодина, предадоха \"Асошиейтед прес\" и \"Франс прес\", цитирайки изявление на Пентагона. \"Министерството на отбраната и Белият дом искаха да организират парад в чест на американските ветерани и по случай 100-годишнината от Първата световна война\", заяви полковник Роб Манинг. Сега те са се споразумели да обмислят варианти за 2019 г., предаде БТА Американски представител, пожелал анонимност, съобщи вчера, че парадът би струвал около 92 млн. - близо три пъти повече от разходите, споменати от Белия дом. От тях около 50 млн. ще покрият разходите на Пентагона за техника, самолети, участници и други логистични нужди. Останалите ще бъдат поети от други агенции и ще се отнасят предимно до сигурността. Тръмп каза в началото на годината, че САЩ могат да направят по-добър парад от този във Франция за Деня на Бастилията, от който бе впечатлен по време на посещението си в Париж половин година по-рано. Представители на щатските власти и на демократите критикуваха плановете, а  други възприеха идеята като необичайна . Плановете за организиране на такъв парад още не са получили одобрението на министъра на отбраната Джим Матис. Самият Матис заяви късно снощи пред журналисти, които го придружават при пътуването му до Колумбия, че който е съобщил конкретната цена пред медиите, \"вероятно пуши нещо, което е законно в моя щат, но не и в повечето\". Той отказа да коментира сумата от 92 млн. и добави, че според него тя не се базира на информация от сериозни източници.", "date": "2018.08.17", "title": "Военният парад в САЩ, поискан от Тръмп, се отлага"}
{"url": "https://www.dnevnik.bg/evropa/2018/08/17/3297584_ruhnaliiat_most_morandi_izkljuchitelno_tvorenie/", "text": "Мостът \"Моранди\" край Генуа е съоръжение, при което са използвани все още експериментални техники по времето на неговото изграждане и  не е било предвидено да издържи  на днешното интензивно движение. Това заяви пред \"Франс прес\" италианският инженер Марция Марандола, професор по история и архитектура в университета в Сапиенца. Неговият създател Рикардо Моранди заедно с Пиер Луиджи Нерви (пионер в  употребата на армиран бетон ) е сред най-изтъкнатите италиански инженери от 20 век и голям строител на мостове. Той е първият, използвал предварително натегнат армиран бетон още в началото на 1950-те години - техника, която по онова време е иновативна и експериментална, изтъква италианският инженер. Моранди е построил моста в Кането близо до Флоренция, гигантския мост над езерото Маракаибо във Венецуела (най-дългият в света при построяването му през 1962 година), както и моста \"Баракиля\" в Колумбия. Виадуктът край Генуа е дълъг 1.18 километра, висок е 90 метра и е един от най-усъвършенстваните механизми, посочва Марция Марандола. Построен е при особено деликатно равновесие, изчислено за точно определено тегло с маржове за безопасност. Най-деликатните елементи са кабелите от предварително натегнат армиран бетон, опънати между настилката и пилоните, които амортизират всяко преминаване. Това равновесие е подписът на Моранди, подчертава тя. Днес обаче трафикът е два пъти по-интензивен, отколкото се е предвиждало при изграждането му. Освен това се е увеличило и теглото на автомобилите. Според Марция Марандола едва ли съоръжението е можело да бъде пригодено за такъв голям товар. Едно от решенията е било да се облекчи тежестта по моста чрез отклоняване на част от движението. От 10 години се мисли и за изграждане на алтернативен маршрут най-вече за тежкотоварните камиони. Трудно би могло да се мисли за разрушаването му и заради интензивния жп трафик под моста, който щеше да бъде парализиран. На въпрос на АФП дали може архитектът да се държи отговорен за срутването инженерът отговаря, че това е прекалено опростенческо мислене. Тъкмо благодарение на такива експериментални съоръжения с техните слабости е станало възможно да се изучи как са били построени и какво не е могло да се предвиди при създаването им. Най-лесното сега би било да се хвърли вината на неговия създател, тъй като той вече не е тук, за да отговори (починал е през 1989 година), изтъква Марция Марандола. По думите й такива мостове са деликатни съоръжения, които искат по-специално внимание - както мостът Бруклин в Ню Йорк или Айфеловата кула в Париж. С времето поддръжката им, разбира се, струва повече от изграждането им и е много трудно да се правят конкретни интервенции по тях. В Генуа например поддръжката е била постоянна, но е трябвало да се преосмисли като цяло появата на целия този трафик, подчертава италианският инженер. /БТА", "date": "2018.08.17", "title": "Рухналият мост \"Моранди\": изключително творение, непригодено за сегашния трафик"}
{"url": "https://www.dnevnik.bg/bulgaria/2018/08/17/3297716_energiiniiat_regulator_shte_proveri_sluchaia_s_urana/", "text": "Комисията за енергийно и водно регулиране започва проверка, за да установи причините за това във водата на  Харманли и още три села  да има завишени количества уран и повишена алфа активност, съобщава регулаторът. С писмо на председателя на регулатора до изпълнителния директор на \"ВиК Хасково\" ЕООД се изисква в 7-дневен срок водното дружество да представи в КЕВР информация по изнесените в публикациите проблеми.  В доклада на дружеството трябва да бъдат предоставени данни от направените проби от водоизточниците (местоположение и дебит), които са показали отклонение в нормативно заложените показатели за качество. Регулаторът очаква да бъде информиран също за населените места с влошено качество на питейната вода и за броя на засегнатото население. В комисията трябва да бъдат представени копия на протоколите за физико-химичен и микробиологичен анализ на взетите проби от Регионалната здравна инспекция - град Хасково, от началото на юли до момента, които са показали несъответствие със стандартите за качество на питейната вода. \"ВиК Хасково\" трябва да информира комисията и за начина, по който дружеството е уведомило потребителите за възникналия проблем. Водният оператор трябва да посочи дали на потребителите е осигурено алтернативно водоснабдяване с питейна вода, включително с водоноски, и къде са разположени те на територията на населените места. В доклада до КЕВР следва да бъде включена и информация за регистрираните жалби и сигнали на потребители за лошо качество на питейната вода за предходни периоди. В посочения 7-дневен срок \"ВиК Хасково\" трябва да информира комисията дали до този момент са правени обследвания за причината за рязкото влошаване на качеството на питейната вода в региона и какви мерки дружеството е предприело и планира да извърши. Регулаторът посочва, че при всички постъпващи сигнали за влошено качество на предоставяните ВиК услуги ще продължава да извършва щателни проверки в защита на правата на потребителите. ", "date": "2018.08.17", "title": "Енергийният регулатор ще провери случая с урана във водата на Харманли"}
{"url": "https://www.dnevnik.bg/sport/2018/08/17/3297722_el_maestro_v_purviia_mach_sudiite_ni_oshtetiha_poveche/", "text": "Старши треньорът на ЦСКА Нестор Ел Маестро заяви, че отборът му е бил ощетен  повече в първия мач  с датския \"Копенхаген\",  отколкото в реванша . Червените отпаднаха в третия квалификационен кръг на Лига Европа след две загуби с 1:2. В първата среща, която се игра в София, имаше две спорни съдийски отсъждания. При първата ситуация Божидар Чорбаджийски получи директен червен картон в 40-ата минута, а след почивката беше отсъдена доста пресилена дузпа, от която падна победният гол. В реванша домакините откриха резултата след явна засада, която страничният рефер не маркира. \"Относно засадата - утре никой няма да помни какво е станало. Следващата седмица те ще играят в плейофите на Лига Европа, а ние ще сме си у дома. Според мен съдията ни ощети повече в София, отколкото тук\", каза Ел Маестро. Разочарование от съдийството изрази и капитанът Николай Бодуров. \"Напълно необяснимо в Европа. Ако в България понякога се случва, не мислех, че в Европа може да се случи. Съдийските грешки натежаха. Имайки предвид класата и опита на \"Копенхаген\", малко им трябва да продължат напред, а съдията им даде доста. Направо си ни отряза крилата\", каза централният защитник. Според другия опитен играч в отбора - Станислав Манолев, е имало \"леко подпиране\" за \"Копенхаген\", което е оказало голямо влияние. \"Те са много класен отбор, няма спор. Но не трябваше да се стига до такива обстоятелства. Техният нападател - Ндойе, удари Стивън с лакът и съдията даде само нарушение. Когато Стивън го удари, веднага жълт картон. Такива леки подпирания влияят доста. Винаги съдиите подкрепят по-силния отбор. Който е играл повече в Европа, винаги има една лека подкрепа\", заяви Манолев. От отбора заявиха, че вече мислят изцяло за мача с \"Лудогорец\" в неделя. \"Ще бъде предизвикателство да вдигнем играчите психически и физически. Трябва да вдигнем глави и да продължим напред. От нас зависи как ще се представим\", каза Ел Маестро. Според Манолев ЦСКА е фаворит в мача с \"Лудогорец\". Той обаче изрази притеснения от съдийството. \"Всички знаем как свирят в Разград. Надявам се да се свири 50:50 и по-добрият да победи\", допълни Манолев.", "date": "2018.08.17", "title": "Ел Маестро: В първия мач съдиите ни ощетиха повече, отколкото в реванша"}
{"url": "https://www.dnevnik.bg/bulgaria/2018/08/17/3297698_i_pred_vtorata_instanciia_nikolai_staikov_osudi_pik_za/", "text": "Журналистът и активист Николай Стайков осъди сайта ПИК за 29 статии в рамките на две години, които съдържат обидни и клеветнически твърдения. Това се случи, след като с решение от 14 август Софийският градски съд (СГС) потвърди постановеното от  долната съдебна инстанция .  За съдебния акт съобщи самият Стайков в социалната мрежа \"Фейсбук\".  Атаките в медии, близки до депутата от ДПС Делян Пеевски, срещу Стайков и други активисти ескалираха след подаването на сигнала за организирана престъпна група на банкера Цветан Василев, Пеевски и Николай Бареков.  В началото на август  се разбра, че след като осъди ПИК, учителят по история Емил Джасим е осъдил и сайта \"Блиц\" на първа инстанция заради клеветнически твърдения. Повече четете  тук . ", "date": "2018.08.17", "title": "И пред втората инстанция Николай Стайков осъди ПИК за обидни статии"}
{"url": "https://www.dnevnik.bg/detski_dnevnik/2018/08/17/3297007_s_decata_v_pochivnite_dni_18_i_19_avgust/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Магазин \"Декатлон Подуяне\" кани всички от 12 часа на безплатен урок по аеробика. - В Миниакадемия \"Пам и Бу\" ще се проведе поредица от тематични занимания за малки и големи. Забавленията започват в 10 ч. с класа \"Играй и учи\", музикални ритми ще звучат от 11 ч. в класа по музика, от 12 ч. ще има експлозия от цветове в класа по арт занимания, а финалът на заниманията е от 17 ч. с класа по детска йога. За участие е необходима предварителна регистрация на тел. 0894 289 351. Актуална програма на останалите занимания може да намерите на  сайта на \"Пам и Бу\" . - арт фестът в селото за поредна година ще предложи цветна и разнообразна програма за гости от всички възрасти. По традиция сцената е отворена за художници и фотографи, чиито творби ще бъдат представени в изложба на брега, а в базара за приложни изкуства ще се включат творци, работещи с дърво, стъкло, метали и природни материали. За обичащите четенето край морето ще има книжарница със заглавия на български автори и литературни матинета, а най-малките ще творят в две арт работилници - за шиене на играчки и рисуване на традиционни български шевици.  - От 10.30 часа на мегдана посетителите на резервата безплатно ще могат да получат урок по народни танци.  - Цирк \"Орбита\" гостува в града. Той е построен в жк \"Дружба\" до бензиностанция ОМВ. Представлението е от 19.30 ч., билети - на касата пред цирка. За повече информация: 0898 430 350. Неделя  - От 10 до 16 часа  детският научен център \" Музейко\"  е приготвил интересни дейности за децата от 1 до 5 години. Програмата допълва и развива техните умения за общуване, пространствено мислене, въображение. Вдъхновява ги за много творчество и игра. Освен да участват в предвидените занимания, децата могат да развиват сетивния си свят, докато играят сред изложбите на трите етажа в центъра, както и в \"Кът за най-малките\" на ет. 0.  - Ателието \"Лавини\" е организирано в природонаучния музей от 11 часа. Целта на организаторите от  \"Био игри\"  е децата от 5 до 7 години да научат какво предизвиква лавините, да разберат какво е \"сила на тежестта\" и \"маса\", какво е \"наклон\". По време на ателието децата ще симулират лавина с помощта на модел на планина и изкуствен сняг. Необходимо е предварително записване на  info@bio-game.org . При необходимост информация можете да получите на 0882/ 523281. - арт фестът в селото за поредна година ще предложи цветна и разнообразна програма за гости от всички възрасти. По традиция сцената е отворена за художници и фотографи, чиито творби ще бъдат представени в изложба на брега, а в базара за приложни изкуства ще се включат творци, работещи с дърво, стъкло, метали и природни материали. За обичащите четенето край морето ще има книжарница със заглавия на български автори и литературни матинета, а най-малките ще творят в две арт работилници - за шиене на играчки и рисуване на традиционни български шевици.  - \"Бързи, смели, сръчни звездички\" събира деца от 5 до 12 години от 9 часа на централния плаж. В програмата, организирана от детския футболен клуб \"Звездичка\", са включени игри за ловкост, сръчност, координация, упражнения за точен мерник и други. Входът е свободен.", "date": "2018.08.17", "title": "С децата в почивните дни (18 и 19 август)"}
{"url": "https://www.dnevnik.bg/photos/2018/08/17/3297628_fotogaleriia_da_se_prevurnesh_v_jiva_kartina/", "text": "                        27-годишна китайка набира популярност с видеоклипове на своите трансформации. Хи Юхонг привлича милион последователи на популярната видео- и музикална платформа TikTok, като пресъздава редица популярни образи. Тук Хи Юхонг се е преобразила като модела от картината \"Момичето с перлената обица\" на известния холандски художник Йоханес Вермеер ван Делфт.", "date": "2018.08.17", "title": "Фотогалерия: Да се превърнеш в жива картина"}
{"url": "https://www.dnevnik.bg/kultura/2018/08/17/3292521_otkus_ot_v_svetlinata_na_utroto_na_anes_marten-ljugan/", "text": "\"Седнах на терасата, възглавничките бяха влажни от росата, но се свих на кълбо, сгрявана леко от слънчевата светлина на ранното утро и отпих една пареща глътка.\" Ортанс има всичко от което се нуждае, за да бъде щастлива. Или почти всичко... Живее в града на любовта – Париж, обожава работата си като учителка по балет и е влюбена в приятеля си Емерик. Само едно нещо хвърля сянка над безоблачното й щастие – той е женен. Разкъсвана от угризения и съмнения, но неспособна да прекрати тази болезнена връзка, понякога Ортанс има усещането, че наблюдава живота си отстрани. Когато в нея се прокрадва чувство на самота, тя отказва да го признае дори пред себе си. Но твърдо вярва, че е щастлива. Или... Когато съдбата се намесва, за да я извади от коловоза в който е попаднала, тя не подозира, че животът й никога повече няма да е същия. Нелеп инцидент принуждава Ортанс да спре да танцува за известно време и я изпраща в непредвидена почивка. В това изпитание обаче младата жена открива възможност да съживи вътрешния си пламък, който неусетно е изгубила. Завръщайки се в родния си дом в южна Франция, тя разбира, че никога не е късно да намериш щастието... С характерния си стил и модерни образи, Анес Мартен-Люган ни повежда на ново пътешествие. Авторът изкусно тъче своя разказ и ни потапя в света на Ортанс със съвременен език и кратки изречения. Чрез нейната история Люган разнищва актуални проблеми, с които се сблъсква динамичният, млад човек. Въвежда ни в съвременния забързан живот и ни изправя пред въпроса: възможно ли е да си щастлив, докато живееш в лъжа. \"В светлината на утрото\" е история за любовта, която ни подчинява, за любовта, която ни дава криле и за вярата в себе си. Понякога щастието се крие на най-неподозирани места... След 6 години практика като психолог Анес Мартен-Люган се посвещава на литературата и постига изключителен успех! Романите \"Щастливите хора четат и пият кафе\", \"Влюбените в книгите никога не спят сами\", \"Съжалявам, чакат ме\" и \"Все още чувам тази музика\" докосват сърцата на милиони читатели по цял свят. Защо бях отстъпила единствения път, когато се бях осмелила да го напусна? Защо се бях върнала при него, за да се оказвам отново и отново толкова самотна, отново с това чувство за вина и с това отвращение от самата мен? След година и половина, прекарана до него на пресекулки, бях уморена от нашето положение, времето минаваше, а Емерик не взимаше никакво решение, все така избягваше въпросите ми. Но аз не успявах да се реша да го напусна. Да го забравя, да тегля чертата върху онова, което изживявахме заедно, колкото и споделените мигове да се доближаваха до съвършенството и колкото и много да го обичах. Един ден, когато отивах на среща с него за обяд, избухнах. Времето беше прекрасно, но нашата потайност ни забраняваше да се възползваме от слънцето и да се настаним навън както всяка нормална двойка. Преди да вляза в бирарията, в която имахме среща, се обърнах кръгом преди той да ме забележи и се скрих в една ниша, откъдето можех да го видя, за последен път. Чаках там в сянката, знаейки, че накрая ще ми позвъни, както и стана. Прояви нахалството да ме смъмри за закъснението и за отсъствието ми, забравяйки, че ми бе забранил изрично да му се обаждам. Тогава му съобщих, че повече няма да дойда и той се паникьоса, почти се разкрещя в слушалката, пренебрегвайки анонимността ни. Настоя да се видим още веднъж като се кълнеше в силата на любовта ни. – Нашата история не води доникъде – отговорих. – Защо да продължаваме? Решението ми е взето, и да се видим, това няма да промени нищо. Зърнах го да излиза като вихър от ресторанта. Започна да крачи напред-назад по тротоара. Сърцето ми се късаше, борех с желанието си да изтичам и да се хвърля в обятията му, умолявайки го да забрави последните ми думи. Но нямах право на това. През следващите седмици той се впусна в истинско преследване: телефонираше ми непрекъснато, препълвайки гласовата ми поща, изпращайки ми есемеси на всеки час, обаждаше се дори в школата. Стараех се да се прибирам много късно вкъщи, придружена от Сандро, защото ме беше страх, че Емерик ме чака там. Постоянно бях нащрек, тъй като си нямах никакво доверие как бих постъпила, ако се окажех пред него. Криво-ляво успявах да водя часовете си, но не можех да ям, нощем не спях никак или съвсем малко, плачех часове наред, изтерзана от неговата липса. Слушах непрекъснато в мрака съобщенията му, обясненията му в любов, в които той ми казваше, че не може без мен, че преживява същински ад. Страданието, което си налагах, ми беше необходимо, имах нужда да чуя отчаяния му глас. Един ден той не даде повече признаци на живот. Сандро ми призна, че се спречкал с него за пореден път, когато се обадил в школата. Помолил го да ме остави на мира. Емерик се бе подчинил, сигурно за първи път в живота си. Може би тогава страдах най-много, задушавана от усещането, че съм го изгубила завинаги. Така че свалих гарда и се върнах към предишните си навици. Емерик нахълта в пробойната, изчезването му от радарите се оказа умишлено, стратегия, за да ме накара полесно да се предам. Една вечер, късно, отекнаха три удара – беше той. Разтреперих се от главата до петите. (...) Никога не говорихме пак за това. Реших да се насиля още малко, да не го притискам ненужно. Нямаше да имам повече сили да го заплашвам, нито да го напусна отново – това беше факт и аз го приех. Когато бяхме заедно, вземах онова, което ми даваше, и влагах всичко, за да бъдат съвместните ни моменти близки до съвършенството. Животът ми беше посветен на това да го задържа до себе си. Окончателно престанах да искам от него повече от онова, което той можеше да ми предложи. Понякога си представях жена му, макар че дори не знаех как изглежда. Стараех се да прогоня тези образи възможно най-бързо и найдалече. Когато ревността ме задушаваше, си припомнях или се убеждавах, че нейният мъж обича мен. Толкова бих искала да я мразя, но не можех. Когато чувството за вина ми разкъсваше сърцето така, че пищях от болка, си припомнях всичките си жертви. Толкова би ми се искало да обичам Емерик по-малко, но това също не бе възможно. Бях при страстена наркоманка. Пристрастена към него, неспособна да се откажа от дозата си.", "date": "2018.08.17", "title": "Откъс от \"В светлината на утрото\" на Анес Мартен-Люган"}
{"url": "https://www.dnevnik.bg/biznes/2018/08/17/3297736_jalba_shte_zabavi_stroeja_na_tunel_jeleznica/", "text": "Жалба ще забави строителството на тунела \"Железница\" по трасето на автомагистрала \"Струма\". Това се вижда от жалба, подадена в Комисията за защита на конкуренцията на 16 август. Тя е от компанията \"Актор\" АД и е срещу решението на Агенция \"Пътна инфраструктура\", с което бе избран строителят на трасето. Обединението \"АМ Струма тунел 2018\", в което влизат свързваната с директора на \"Лукойл\" Валентин Златев \"Джи Пи груп\", \"Глобал кънстръкшън\" и \"Виа план\", бе класирана на първо място в  процедурата за самия тунел с оферта от 185 млн. лв. без ДДС . Днес е крайният срок за обжалване на класирането, което означава, че в рамките на деня могат да постъпят още. До финала на процедурата пътната агенция не допусна на практика нито един чуждестранен участник с мотива, че при всеки от кандидатите е имало непълноти в документацията. Гръцката \"Актор\" бе сред 13-те кандидата за една от позициите по трасето. Тунелът \"Железница\", който ще се намира в района на Симитли, ще бъде с дължина 2 км, което го прави почти двойно по-дълъг от сегашния рекордьор в България \"Витиня\" по магистрала \"Хемус\". Заради сложността на съоръжението първоначално се предвиждаше строителството му да продължи 1400 дни. Досегашните провали на процедурите за избор на изпълнител обаче намалиха този срок на 1000 дни.", "date": "2018.08.17", "title": "Жалба ще забави строежа на тунела \"Железница\""}
{"url": "https://www.dnevnik.bg/sport/2018/08/17/3297750_pobediteliat_ot_grigor_dimitrov_i_djokovich_shte_igrae/", "text": "За втори пореден ден дъждовете донесоха главоболия за организаторите на тенис турнира от сериите \"Мастърс\" в Синсинати. За разлика от първия, когато само един мач от мъжката програма не се изигра, във втория четири двубоя не завършиха, а цели пет - три при мъжете и два при жените - изобщо не започнаха. По тази причина - ако времето отново не промени плановете - много състезатели ще трябва да изиграят два мача в рамките на няколко часа. Сред тях може да се окаже и миналогодишният шампион в Синсинати Григор Димитров. Българският тенисист ще доиграе днес  двубоя си от третия кръг с носителя на 13 титли от Големия шлем Новак Джокович . Световният №5 показа страхотна игра в началото и спечели убедително първия сет с 6:2, но загуби втория, след като изпусна аванс от 3:1, а в третия изостава с пробив при 1:2. Двамата ще се завърнат на централния корт около 20.00 часа, за да определят съперника на Милош Раонич в четвъртфиналите. Преди това трябва да се изиграе мачът от женската надпревара между световната №1 Симона Халеп и Ашли Барти. След доиграването на срещата между Димитров и Джокович на централния корт трябва да излезе носителят на рекордните седем титли в Синсинати Роджър Федерер. 37-годишният швейцарец ще се изправи срещу Леонардо Майер от Аржентина в двубой от третия кръг. Веднага след това е насрочен мачът между Раонич и победителя от Димитров и Джокович. В 2.00 часа трябва да започне срещата между американката Мадисън Кийс и Арина Сабаленка от Беларус. След това програмата на централния корт трябва да приключи с двубой между победителя от Федерер и Майер и победителя от мача между Стан Вавринка и Мартон Фучович, които бяха прекъснати при 2:1 в първия сет. Програмата за деня Симона Халеп - Ашли Барти (от 18.00 ч.) Новак Джокович - Григор Димитров (2:6, 6:3, 2:1) Леонардо Майер - Роджър Федерер Милош Раонич - Джокович/Димитров Мадисън Кийс - Арина Сабаленка (от 2.00 ч.) Фучович/Вавринка - Майер/Федерер Ник Кириос - Хуан Мартин дел Потро (от 18.00 ч.) Мартон Фучович - Стан Вавринка (1:2) Петра Квитова - Елиз Мертенс Свитолина/Анисимова - Контавейт/Бертенс Андерсън/Гофен - Кириос/Дел Потро Кевин Андерсън - Давид Гофен (от 18.00 ч.) Карен Хачанов - Марин Чилич (6:7, 6:3, 1:1) Мач на двойки Пабло Кареньо Буста - Хачанов/Чилич Халеп/Барти - Леся Цуренко Елина Свитолина - Аманда Анисимова (от 18.00 ч.) Анет Контавейт - Кики Бертенс (3:6, 4:1)", "date": "2018.08.17", "title": "Победителят от Григор Димитров и Джокович ще играе отново тази вечер"}
{"url": "https://www.dnevnik.bg/biznes/2018/08/17/3297749_durjavata_pak_shte_moje_da_otpuska_bezlihveni_zaemi_na/", "text": "Да могат отново да се дават временни безлихвени заеми от централния бюджет на общините за финансиране на междинни и окончателни плащания по одобрени проекти по Програмата за развитие на селските райони за периода 2014 - 2020 г. Това предвижда проект на постановление, качен на правителствения сайт за съгласуване. Вносителите от Министерството на земеделието и храните отбелязват, че според Закона за публичните финанси отпускането на подобни безлихвени заеми е предвидено. Но в момента те не могат да бъдат давани, тъй като няма подробен подзаконов механизъм за отпускането на парите. Така общините, които трябва да покриват междинни или окончателни плащания по проекти на Програмата за развитие на селските райони, не могат да го правят или изпитват сериозни затруднения. \"Поради тези причини общините - бенефициенти по ПРСР 2014 – 2020 г., не могат да подадат заявки за междинно или окончателно плащане и съответно да изпълнят проектите\", посочват от там. Затова и от ведомството планират проекта за ново постановление. До 2016 г. е имало подобно постановление за механизъм за отпускане на безлихвени заеми, на базата на което са били отпуснати 1057 безлихвени заема за малко над 100 млн. лв. Всички те били навременно обслужени и нямало допуснати просрочвания.", "date": "2018.08.17", "title": "Държавата пак ще може да отпуска безлихвени заеми на общини за плащания по европрограма"}
{"url": "https://www.dnevnik.bg/razvlechenie/2018/08/17/3297730_skarlet_iohanson_stana_nai-visokoplatenata_aktrisa_v/", "text": "Американската актриса Скарлет Йохансон, която през последните години е една от звездите в поредицата за супергерои на \"Марвел\", беше обявена от \"Форбс\" за най-високоплатената актриса в Холивуд с приходи от 45.5 млн. долара, съобщава \"Ройтерс\". Именно ролята на Черната вдовица във филма \"Отмъстителите: Война без край\", който постигна 2 млрд. долара приходи в световния боксофис, извежда 33-годишната актриса начело в класацията. Печалбата е изчислена за периода между юни 2017 г. и юни 2018 г. На второ място остава Анджелина Джоли с приходи от 28 млн. долара. Това се дължи основно на хонорара й за участието в \"Господарка на злото 2\". Дженифър Анистън, която все още получава приходи от сериала \"Приятели\", държи третото място с 19.5 млн. долара. 49-годишната актриса е спечелила и от рекламирането на продукти на \"Кока-Кола\" и \"Джонсън и Джонсън\" (Johnson & Johnson). Дженифър Лорънс, участвала във филми, които не се представиха добре в боксофиса, като \"Майка\" на Дарън Арнофски и \"Червената лястовица\", е на четвърто място в класацията. Тя продължава да получава приходи от участието си в поредицата \"Х-Мен\" и е рекламно лице на модната къща Christian Dior. Въпреки това нейните приходи, равняващи се тази година на 18 млн. долара, са намалели с 8 млн. долара спрямо миналата година. На пето място в класацията се нарежда 42-годишната Рийз Уидърспун, която е получила 16.5 млн. долара. В първите десет влизат още Мила Кунис, Кейт Бланшет, Мелиса Маккарти и Гал Гадот. Ема Стоун, която миналата година оглавяваше класацията, тази година е едва на десето място. Според списание \"Форбс\" липсата на роли за жени означава, че \"има по-малко възможности за звездите да изкарат големи пари.\" Тази година само две актриси минават границата от 20 млн. долара. Миналата година те са били три, а през 2016 - четири. Другата седмица ще излезе и класацията за най-добре платените актьори. Миналата година тя беше оглавена от Марк Уолбърг с печалба от 69 млн. долара, дължаща се на участието му в \"Баща в излишък 2\" и \"Трансформърс: Последният рицар\".", "date": "2018.08.17", "title": "Скарлет Йохансон стана най-високоплатената актриса в Холивуд"}
{"url": "https://www.dnevnik.bg/bulgaria/2018/08/17/3297769_v_ponedelnik_triabva_da_ima_gotov_nov_proekt_na_zakon/", "text": "Министерството на труда и социалната политика ще обобщи всички коментари от вчерашната среща на работната група по изготвяне на нов закон за хората с увреждания и в понеделник трябва да има нов проект. Това съобщи пред журналисти в Министерския съвет социалният министър Бисер Петков, съобщи БТА. Срещата днес е имала координационен характер - вицепремиерът Томислав Дончев е бил запознат с резултатите от вчерашното заседание на работната група по изготвяне на законопроекта, информира министър Петков. Обещание за съдействие е получено за формулирането на точния статут на специализирания орган за хората с увреждания, който се предвижда да бъде създаден от 2020 г. Коментирани са въпроси като финансирането на национално представителните организации, критериите за представителност, на които те трябва да отговарят, и стъпките, които вече се изпълняват по постановлението на Министерския съвет за план за интегриране на информационните системи, които да обслужват хората с увреждания, и създаването на профил на хората с увреждания. От здравното министерство са запознали участниците в срещата с намеренията на министерството за промените по отношение на медицинските изделия и помощните средства. Протестиращите майки ще предложат план за действие за следващи стъпки в реформата. \"Очакваме резултатите от проверката на вицепремиера Томислав Дончев за национално представителните организации, както и от поетия от него ангажимент за проверка на начина за разходване на двата милиона лева, отпуснати за регистъра\", каза Мая Стоицева, представител на протестиращите майки на деца с увреждания.  Тя припомни позицията на майките на деца с увреждания, че със Закона за хората с увреждания се трасира реформата, но това не е истинската реформа, затова те са разработили и план за действие за бъдещи промени. Те очакват политически ангажименти на високо ниво, както и гаранции, че реформата няма да е тежест, която само социалното министерство ще поема, а хората с увреждания ще бъдат обект на работа на всички министерства - на образованието, на здравеопазването, регионалното и финансовото. Омбудсманът Мая Манолова се обяви за яснота по отношение на финансирането на организациите за хората с увреждания. Манолова иска прецизиране на сроковете за влизане в сила на закона, както и гаранции, че няма да се окаже, че се пише в момента закон, който реално ще работи година и половина по-късно. ", "date": "2018.08.17", "title": "В понеделник трябва да има готов нов проект на закон за хората с увреждания"}
{"url": "https://www.dnevnik.bg/bulgaria/2018/08/17/3297776_vuzobnovena_e_oshte_edna_funkciia_na_turgovskiia/", "text": "Подаването на данни от Търговския регистър и регистъра на юридическите лица с нестопанска цел е възобновено към средата за междурегистров обмен (RegiX), информира пресцентърът на Агенцията по вписванията (институцията, която управлява базата данни). \"Това улеснява значително сделките по закупуване и прехвърляне на собственост, включително и на моторни превозни средства, за които нотариуси и МВР обменят информация по служебен път електронно чрез достъп до средата за междурегистров обмен\", се казва в съобщението. Допълва се, че работата по възобновяване на достъпа до останалите функционалности на регистъра продължава, като отново се подчертава, че всички специалисти от поддържащата фирма и от агенцията работели денонощно. От агенцията уверяват, че са предприети мерки за недопускане на сривове в инфраструктурата за възстановяване на регистъра, както и за устойчивата работа на останалите регистри. Базата данни ще функционира в цялост не по-рано от следващата седмица. \"Агенция по вписванията отново подчертава, че нарушаването на работата на регистъра не е свързано със злонамерена външна намеса, нито е свързано с инцидент в киберпространството. Рискове за злоупотреби с наличните данни не съществуват\". Миналият петък беше обявено, че регистърът е претърпял срив по технически причини и ще заработи отново в понеделник. Системата обаче не успя да се върне в строя, а в продължение на близо седмица държавните институции не обясниха каква е причината. Изтече единствено съобщение, че са сезирани МВР, Държавната агенция \"Национална сигурност\" (ДАНС) и прокуратурата - институции, които обикновено се търсят при съмнение за престъпления. На шестия ден вицепремиерът Томислав Дончев уточни, че става дума за 25 терабайта информация, по чието възстановяване се работи. В първата си публична поява след случилото се шефът на Агенцията по вписванията Зорница Даскалова лаконично обобщи ситуацията с репликата, че такива неща се случват. Повече за срива четете  тук . Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта, основно заради недомислена законодателна промяна, вписването на промени в дружествата започна да се бави с над 30 дни. Директор на Агенцията по вписванията е Зорница Даскалова. Преди да заеме поста тя беше член на Комисията за защита на конкуренцията (КЗК). Докато е там при нея попадат доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". От общо 33 такива 18 са разпределени именно на Даскалова", "date": "2018.08.17", "title": "Възобновена е още една функция на Търговския регистър"}
{"url": "https://www.dnevnik.bg/evropa/2018/08/17/3297779_evrokomisiiata_e_poluchila_nad_46_mln_otgovora_v/", "text": "Откритата обществена консултация на Европейската комисия за разпоредбите за лятното часово време приключи вчера с повече от 4.6 млн. отговора от всички страни, членки на Европейския съюз, предаде пресслужбата на институцията. Консултацията  беше обявена на 4 юли 2018г.  Европейските граждани, заинтересованите страни и държавите членки бяха поканени да споделят мнението си  за възможните изменения  на настоящите разпоредби за лятното часово време, като попълнят   онлайн въпросник . Консултацията е част от оценката на директивата за разпоредбите за лятното часово време, която комисията започна  по искане на Европейския парламент . Целта е да се проучи дали правилата трябва да се променят или не. Комисията ще анализира получените отговори и ще публикува доклад за резултатите през следващите седмици.", "date": "2018.08.17", "title": "Еврокомисията е получила над 4.6 млн. отговора в консултацията за лятното часово време"}
{"url": "https://www.dnevnik.bg/bulgaria/2018/08/17/3297793_ulichnite_kucheta_v_stolichna_obshtina_namaliavat/", "text": "Уличните кучета в Столична община намаляват. Броят на безстопанствените кучета е 3589, което е почти четири пъти по-малко от преброяването през 2007. Това съобщи д-р Маргарита Чанкова от фондация \"Четири лапи\", цитирана от \"Фокус\". Това е шестото преброяване на екипи от фондацията. \"Резултатите от преброяванията показват ясна тенденция за намаляване на броя на уличните кучета в столицата - от 11 124 през 2007 г. до 3589 през 2018 г.\", уточни д-р Маргарита Чанкова и добави, че основният приток е от други общини. Най-голям брой се наблюдава в район \"Средец\", \"Подуяне\", Панчарево и \"Връбница\", съответно най-малък в областите около \"Оборище\", \"Изгрев\", Студентски град и \"Лозенец\". По думите на Чанкова за първи път при преброяване се попада на райони, в които няма кучета, които не са кастрирани. \"Хубаво е, че хората вече обръщат внимание на популацията на безстопанствените кучета, обаждат се и подават сигнали\", коментира тя. Екипите на фондацията ни отчитат увеличение на популацията на бездомните котки във всички райони на София. \"Преброяването на бездомните котки все още не може да бъде осъществено заради архитектурните особености на районите, в които се намират, най-вече в центъра на града\", коментираха от фондацията. Според данните им се е завишил и броят на безстопанствените коне на територията на София. Зам.-кметът по направление \"Зеленa система, екология и земеопазване\" Йоана Христова заяви, че за Столичната община е много важно да овладее популацията безстопанствени животни. \"Имаме 308 осиновени кучета от началото на годината, както и увеличаване на броя на безплатните кастрации на дворни кучета\", информира тя.", "date": "2018.08.17", "title": "Уличните кучета в София намаляват"}
{"url": "https://www.dnevnik.bg/bulgaria/2018/08/17/3297786_ot_20_avgust_v_centura_na_sofiia_i_oshte_niakolko/", "text": "От 20 до 29 август в центъра на София и прилежащите около него квартали няма да има топла вода. Това съобщиха от столичната \"Топлофикация\", като уточняват, че ще бъде извършен преглед и профилактика на производствените съоръжения в ТЕЦ \"София\". Подаването на топла вода ще бъде спряно към сградите, които се намират в карето между следните улици и булеварди: бул. \"История славянобългарска\", ул. \"Индустриална\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Янко Сакъзов\", бул. \"Васил Левски\", бул. \"Цар Освободител\", бул. \"Евлоги и Христо Георгиеви\", ул. \"Крум Попов\", ул. \"Цанко Церковски\", ул. \"Иглика\", бул. \"Пенчо Славейков\", бул. \"Е.И. Тотлебен\", ул. \"Йоаким Кърчовски\", ул. \"Добруджански край\", бул. \"М.Д. Скобелев\",ул. \"Опълченска\", бул. \"Мария Луиза\", бул. \"Рожен\", бул. \"История славянобългарска\". Топлоподаването ще бъде спряно и в кварталите \"Зона Б-5\", \" Зона Б-18\", \"Зона Б-19\", \"Света Троица\", \"Фондови жилища\", \"Банишора\", \"Илинден\" – блокове №№ 1, 2, 3, 4, 243, както и в сградите в района на ул. \"Зографски манастир\", ул. \"Л.Весов\", ул. \"Хисаря\" и ул. \"Цар Симеон\". Рехабилитацията на мрежата е наложителна, тъй като основната част от нея е изградена през 70-те и 80-те години на миналия век. Клиентите на топлофикацията могат да получат информация за спирането на топлата вода на телефон 0 700 11 111. Освен това за времето на ремонтите няма да им бъдат начислявани сметки за топла вода. Изравнителните сметки са готови От столичната топлофикация уточниха, че изравнителните сметки за парно и топла вода за изминалия отоплителен сезон вече са подадени от топлинните счетоводители. От днес те са достъпни на сайта на дружеството, в касите и в информационните системи за безкасово разплащане. Всички абонати, които имат суми за получаване, могат да изберат най-удобния вариант да ги вземат обратно – по банков път или на каса на \"Топлофикация София\". Сумите могат да бъдат оставени и за покриване на следващи сметки.", "date": "2018.08.17", "title": "От 20 август в центъра на София и още няколко квартала няма да има топла вода за 10 дни"}
{"url": "https://www.dnevnik.bg/sviat/2018/08/17/3297784_blizo_1400_slujiteli_na_gugul_protestirat_sreshtu/", "text": "Служители на \"Гугъл\" подписаха протестно писмо срещу разработването на търсачка, пригодена към изискванията на цензурата в Китай, съобщи в. \"Ню Йорк таймс\", цитиран от \"Франс прес\" и БТА. Около 1400 души са подписали писмото, което поставя под въпрос етичната страна на проекта. То циркулира в системата за вътрешна комуникация на компанията, съобщи \"Ню Йорк таймс\", цитирайки три източника. \"Имаме спешна нужда от повече прозрачност... Служителите на \"Гугъл\" трябва да знаят какво разработват\", пише в писмото. Заради цензурата и кибератаките търсачката на калифорнийския интернет гигант е недостъпна в Китай през 2010 г. и оттогава голям брой от услугите на \"Гугъл\" са блокирани във втората икономика в света. Американската компания обаче в  момента изпробва нова търсачка , отговаряща на изискванията на китайските власти, съобщи в началото на август онлайн изданието \"Интерсепт\". Информацията след това бе потвърдена пред \"Франс прес\" от служител на \"Гугъл\". Проектът е наречен \"Драгънфлай\" и също ще трябва да бъде одобрен от властите в Пекин. \"Гугъл\", която никога не е говорила публично по този въпрос, отказва да коментира, пише Би Би Си.", "date": "2018.08.17", "title": "Близо 1400 служители на \"Гугъл\" протестират срещу цензурираната търсачка за Китай"}
{"url": "https://www.dnevnik.bg/bulgaria/2018/08/17/3297794_kratki_novini_ukrivane_na_oboroti_i_drugi_nerednosti/", "text": "Собствениците на чейнджбюра няма да дават свидетелство за съдимост Желаещите да отворят обменни бюра, които са родени в България, вече няма нужда да представят свидетелство за съдимост пред властите. Това предвиждат промени в наредбата за условията и реда за вписване в регистъра и изискванията към дейността на обменните бюра. Тя е публикувана за обществено обсъждане. Посочва се, че така се намалява административната тежест за този бизнес, а и информацията вече може да се проверява служебно. За родените в чужбина обаче изискването остава. Асоциацията на заведенията заплаши с протести заради проверките за шум В писмо до министъра на здравеопазването Кирил Ананиев Българската асоциация на заведенията пита на какъв принцип се избират заведенията, които ще бъдат проверявани за нивата на шума. Кой носи отговорност за фалшивите сигнали и какъв е максималният брой на проверките, които могат да бъдат проведени в едно заведение. Членовете на сдружението настояват и за проверка на дейността на Регионалните здравни инспекции, като в противен случай ще протестират. Укриване на обороти и други нередности са открити в три автошколи в Пловдив В три центъра за обучение на водачи, стопанисвани от две юридически лица в Пловдив, са открити нарушения, свързани с укриване на обороти и други нередности. Проверката е била съвместна на служители на Икономическа полиция в Главната дирекция \"Национална полиция\", служители на Изпълнителната агенция \"Автомобилна администрация\" и на НАП - Пловдив. Единият учебен център е затворен до отстраняване на нередностите. Констатирани са нарушения по линия на Изпълнителна агенция \"Автомобилна администрация\", за които предстои налагане на актове.", "date": "2018.08.17", "title": "Кратки новини: Асоциацията на заведенията заплаши с протести заради проверките за шум"}
{"url": "https://www.dnevnik.bg/sport/2018/08/17/3297800_klaudio_markizio_se_razdeli_juventus_sled_25_godini_v/", "text": "Полузащитникът Клаудио Маркизио се раздели с \"Ювентус\". 32-годишният футболист напуска италианския шампион след 25 години в клуба. Двете страни са се разбрали да прекратят по взаимно съгласие договора, който изтичаше през лятото на 2020 г. Маркизио пристига в школата на \"Ювентус\", когато е едва на седем години. През 2005 г. той става част от първия отбор, за който изиграва 389 мача и отбелязва 37 гола. С екипа на \"бианконерите\" полузащитникът печели седем пъти титлата в Серия А, четири пъти Купата на Италия и три пъти Суперкупата на Италия. Дебютът на Маркизио за \"Ювентус\" е на 19 януари 2006 г. в двубой за Купата на Италия. Той прекарва сезон 2006-07 под наем в \"Емполи\", след което се завръща в Торино, за да се превърне в един от емблематичните играчи на отбора през последното десетилетие. \"Обичам тази фланелка до такава степен, че след всички тези години съм убеден, че доброто на клуба стои на първо място\", написа Маркизио в социалните мрежи. През 2016 г. той получи тежка контузия в коляното, която го извади от игра за шест месеца. Миналия сезон халфът изигра само 20 мача. От ръководството на \"Ювентус\" благодариха на Маркизио за любовта и отдадеността през 25-те им съвместни години. \"За нас беше чест и привилегия да имаме възможността да го придружим по този път и да отгледаме един шампион\", заявиха от клуба. \"Изминаха 25 години, откакто Клаудио за пръв път облече черно-бялата фланелка. Той беше само на седем, изпълнен с мечти и с огромно желание да играе за родния си клуб.\" \"Мечтата му тогава, както той често повтаряше, беше да носи черно-бялата фланелка пред хиляди фенове и да се бори за най-големите трофеи, които тази прекрасна игра може да предложи\", се казва още в изявлението на \"Ювентус\".", "date": "2018.08.17", "title": "Клаудио Маркизио се раздели \"Ювентус\" след 25 години в клуба"}
{"url": "https://www.dnevnik.bg/evropa/2018/08/17/3297804_evrodeputati_sa_protiv_london_da_obrabotva_po_azbuchen/", "text": "Евродепутати изразиха безпокойство от плановете на Великобритания за регистрацията на гражданите на ЕС, предаде пресслужбата на Европейския парламент. \"Работната група на Европейския парламент за Брекзит е дълбоко загрижена от съобщенията, че Министерството на вътрешните работи на Обединеното кралство обмисля да обработва по азбучен ред молбите за пребиваване на гражданите на ЕС\", се посочва в изявление. \"Вярваме, че подобен подход би бил сложен, предубеден и би могъл да създаде ненужно объркване и несигурност за милионите граждани на ЕС, които вече живеят в състояние на неяснота и изчакване. Статутът на тези, които са в края на азбуката, може да не бъде потвърден до края на 2020 г. или по-късно. Това би било недопустимо и противоречащо на духа на уверенията, които сме получили досега\", продължава изявлението. Евродепутатите повтарят убеждението си, че \"регистрационната схема трябва да бъде проста, справедлива, лесна за ползване, безплатна и да осигурява сигурност за гражданите на ЕС\".", "date": "2018.08.17", "title": "Евродепутати са против Лондон да обработва по азбучен ред молбите за пребиваване след Брекзит"}
{"url": "https://www.dnevnik.bg/bulgaria/2018/08/17/3297832_simeonov_se_pohvali_s_triumfalna_pobeda_sled_kato/", "text": "Седмица след поредната акция на Валери Симеонов по Черноморието, която доведе до  затварянето на две заведения заради силен шум , днес вицепремиерът написа в профила си във \"Фейсбук\", че те отново отварят врати. \"Какао бийч\" в Слънчев бряг и \"Хедон\" в Созопол са изпълнили законовите предписания на здравните органи, като са издали заповед за прекратяване на озвучаването след 23 ч. на откритите площи. Освен това всички гости на дискотеките трябва да бъдат прибрани в закритата част точно в 22:30 ч. Симеонов обаче не коментира информацията, че часове след обявеното от него затваряне на заведенията, \"Какао бийч\" работеше и предлагаше напитки на клиентите си. Вицепремиерът допълва, че днес Бургаският административен съд е отхвърлил единствената жалба срещу затварянето на заведенията, която е дошла от едно от тях. Съдът е приел, че жалбата е лишена от основание. \"С триумфална победа за държавата приключи сагата \"Какаов плаж\" и \"Хедон\", обобщи случая Симеонов. Той пише още, че за нарушенията на двете заведения са били наложени максималните глоби, които са предвидени от закона. \"И нощта става време за почивка! \"Нежна е нощта\", завършва Симеонов. Информацията за затварянето на двете заведения предизвика нов скандал между вицепремиера и коалиционния му партньор в \"Обединени патриоти\" Волен Сидеров. Лидерът на \"Атака\" заяви, че  Симеонов покровителства определени олигарси , като от думите му се разбра, че намеква за братята Йордан и Динко Диневи. След това те обявиха, че  ще го съдят за клевета. ", "date": "2018.08.17", "title": "Симеонов се похвали с победа - затворените от него заведения щели да работят по правилата"}
{"url": "https://www.dnevnik.bg/bulgaria/2018/08/17/3297806_zaradi_sriva_na_turgovskiia_registur_advokati_obiaviha/", "text": "Над 60 адвокати настояват за незабавна независима проверка на Агенцията по вписванията, както и за подвеждане под наказателна отговорност на виновните за срива в Търговския регистър. Единна позиция, изразяваща възмущението им от \"неработещата държава\" заради случилото се, защитниците са изпратили до президента Румен Радев, министър-председателя Бойко Борисов и министъра на правосъдието Цецка Цачева. Те настояват за поемане на отговорност от правителството и за точен срок, в който ще започне работа Търговският регистър. Адвокатите искат още прокурорска проверка на работата на Министерството на правосъдието и целия Министерски съвет с всички структури и ведомства, тъй като днес и сайтът на Министерството на правосъдието не работи. Според защитниците държавата не работи, когато търговският оборот е прекратен, защото без Търговски регистър и банкова сметка на фирма не може да се открие и пари от банката да се изтеглят, и фирмената кола да се продаде, и кредит да се изтегли, и т.н. \"В 21 век, в страна от ЕС, с еврокомисар по дигитализация, няма работещ Търговски регистър 8 дни! Единственото обяснение е, че някакви 4 диска дефектирали! 8 дни чакаме нещото, наречено сайт, да проработи и то засега дава само общ статус на фирмите\", се казва в обръщението на адвокатите до властта. Те заявяват, че загубите за търговския оборот са неизчислими. А правителството е оставило на ръководителя на Търговския регистър Зорница Даскалова (тя е изпълнителен директор на Агенцията по вписванията - институцията, която отговаря за регистъра) да се оправя със ситуацията. Тя от своя страна информира само, че се работи. \"Това не е достатъчно, нито нормално. Не, не може обяснението да е \"случва се\"! Търговският регистър е част от националната сигурност на страната!\", подчертават адвокатите. Припомнят и времето, когато регистърът е бил децентрализиран - във всички 28 окръжни съдилища, и на хартиен носител. Но дори тогава е било възможно да се регистрира фирма в друг град. \"А сега тази опция е напълно изключена!\", коментират защитниците. Те питат кой и кога ще поеме отговорност за случилото се, както и кога базата данни ще заработи в цялост. По-рано днес от Агенцията по вписванията съобщиха, че са възстановили  още една функция на регистъра , която облекчавала сделките с фирмени коли и имоти. Базата данни ще функционира в цялост обаче не по-рано от следващата седмица. Миналия петък беше обявено, че регистърът е претърпял срив по технически причини и ще заработи отново в понеделник. Системата обаче не успя да се върне в строя, а в продължение на близо седмица държавните институции не обясниха каква е причината. Изтече единствено съобщение, че са сезирани МВР, Държавната агенция \"Национална сигурност\" (ДАНС) и прокуратурата - институции, които обикновено се търсят при съмнение за престъпления. На шестия ден вицепремиерът Томислав Дончев уточни, че става дума за 25 терабайта информация, по чието възстановяване се работи. В първата си публична поява след случилото се шефът на Агенцията по вписванията Зорница Даскалова лаконично обобщи ситуацията с репликата, че такива неща се случват. Повече за срива на Търговския регистър четете  тук . Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта основно заради недомислена законодателна промяна вписването на промени в дружествата започна да се бави с над 30 дни. Директор на Агенцията по вписванията е Зорница Даскалова. Преди да заеме поста, тя беше член на Комисията за защита на конкуренцията (КЗК). Докато е там, при нея попадат доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". От общо 33 такива 18 са разпределени именно на Даскалова", "date": "2018.08.17", "title": "Заради срива на Търговския регистър адвокати обявиха, че държавата не работи"}
{"url": "https://www.dnevnik.bg/sport/2018/08/17/3297733_serena_uiliams_e_prejiviala_lichna_drama_tochno_predi/", "text": "В последната година голямата звезда на женския тенис Серена Уилямс преминава през  труден период в личен и професионален план след раждането на дъщеря си Алексис Олимпия . Въпреки че постигна впечатляващ успех с достигането до финала на \"Уимбълдън\", американката все още търси най-добрата си форма. В началото на август тя дори  записа най-тежката загуба в кариерата си . Уилямс беше разгромена от Джоана Конта с 1:6, 0:6 още в първия кръг на турнира в Сан Хосе. Две седмици след двубоя носителката на 23 титли от Големия шлем разкри, че причината за слабото й представяне е била новина, свързана със смъртта на нейната полусестра Йетунде Прайс, която беше убита през 2003 г. Секунди преди да излезе на корта Уилямс е решила да влезе в социалните мрежи от телефона си, откъдето е разбрала, че убиецът на Прайс е бил пуснат на свобода под надзор. \"Не можех да изтръгна мисълта от ума си\", каза 36-годишната тенисистка пред Time. Роберт Максфийлд беше осъден на 15 години лишаване от свобода за убийството на Прайс. Уилямс допълни, че все още не се чувства готова да прости на извършителя, който е оставил трите деца на полусестра й без майка. По това време те са били на пет, девет и 11 години. \"Няма значение вече, сестра ми няма да се върне за добро поведение. Несправедливо е, че тя никога няма да има възможност да ме прегърне (отново). Приех го трудно, защото всичко, за което мисля, са нейните деца - какво означават за мен и колко много ги обичам\", каза още Уилямс. Тя роди дъщеря си Алексис Олимпия миналия септември, като се завърна в игра преди пет месеца. Най-добрите резултати на 36-годишната американка през сезона са достигането до четвъртия кръг на \"Ролан Гарос\" и финала на \"Уимбълдън\".", "date": "2018.08.17", "title": "Серена Уилямс е преживяла лична драма точно преди най-тежката си загуба"}
{"url": "https://www.dnevnik.bg/bulgaria/2018/08/17/3297839_shefut_na_turgovskiia_registur_podade_ostavka/", "text": "Изпълнителният директор на Агенцията по вписванията Зорница Даскалова подаде молба за освобождаване от заеманата от нея длъжност. Министърът на правосъдието Цецка Цачева прие оставката на ръководителя на отговорната за Търговския регистър институция. По-рано днес Цачева се е срещнала с премиера Бойко Борисов, информира агенция \"Фокус\", позовавайки се на правителствената пресслужба. Агенцията по вписванията съобщи днес, че е възстановена  още една функция на регистъра , която облекчавала сделките с фирмени коли и имоти. Базата данни ще функционира в цялост обаче не по-рано от следващата седмица. В сряда БСП поиска оставката на Даскалова, която е от квотата на \"Атака\". За отстраняването ѝ призова и бившият правосъден министър и лидер на \"Да, България\" Христо Иванов. Ден по-късно премиерът  Бойко Борисов  заяви , че не е доволен от шефката на Търговския регистър и ще направи промени, но след преодоляване на кризата с базата данни. Над 60 адвокати  се обърнаха към президента Румен Радев, премиера Борисов и министър Цачева с искане за независимо разследване в Агенцията по вписванията и наказване на виновните. Те обявиха държавата за неработеща заради срива на Търговския регистър.  Преди седмица беше обявено, че регистърът е претърпял срив по технически причини и ще заработи отново на 13 август. Системата обаче не успя да се върне в строя, а в продължение на няколко дни държавните институции не обясниха каква е причината. Изтече единствено съобщение, че са сезирани МВР, Държавната агенция \"Национална сигурност\" (ДАНС) и прокуратурата - институции, които обикновено се търсят при съмнение за престъпления. На шестия ден вицепремиерът Томислав Дончев уточни, че става дума за 25 терабайта информация, по чието възстановяване се работи. В първата си публична поява след случилото се шефът на Агенцията по вписванията Зорница Даскалова лаконично обобщи ситуацията с репликата, че такива неща се случват. Повече за срива четете  тук . Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта основно заради недомислена законодателна промяна вписването на промени в дружествата започна да се бави с над 30 дни. Директор на Агенцията по вписванията е Зорница Даскалова. Преди да заеме поста, тя беше член на Комисията за защита на конкуренцията (КЗК). Докато е там, при нея попадат доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". От общо 33 такива 18 са разпределени именно на Даскалова.", "date": "2018.08.17", "title": "Шефът на Търговския регистър подаде оставка"}
{"url": "https://www.dnevnik.bg/bulgaria/2018/08/17/3297850_bsp_iska_izvunredno_zasedanie_na_parlamenta_zaradi/", "text": "БСП иска извънредно заседание на парламента през следващата седмица, на която премиерът Бойко Борисов да бъде изслушан заради  кризата в електронните системи . От няколко дни Търговският регистър не работи, а днес бе сринат и сайтът на Министерството на правосъдието. Социалистите трябва да съберат 48 депутатски подписа, а в парламентарната група има 79 народни представители. \"Правителството е безсилно да се справи с кризата вече седем дни\", обяви лидерът на БСП Корнелия Нинова на \"Позитано\" 20 днес. От БСП искат парламентът да реши държавата да поеме загубите на близо 270 хил. души с \"Гражданска отговорност\" от  фалиралото кипърско дружество \"Олимпик\" . След това да води дела срещу компанията. Зам.-председателят на БСП Кирил Добрев поиска оставката на вътрешния министър Валентин Радев заради обществена поръчка на МВР за нова структура на ведомството, с която според социалистите \"се аутсорсва дейност\". Тя била на стойност около 1.5 млн. лв. и касаела вътрешна оптимизация на процесите в министерството. С нея Радев се опитват да стартира реформата в МВР, твърдят от ведомството", "date": "2018.08.17", "title": "БСП иска извънредно заседание на парламента заради срива на Търговския регистър"}
{"url": "https://www.dnevnik.bg/razvlechenie/2018/08/17/3297788_areta_franklin_glasut_na_dvijenieto_za_grajdanski_prava/", "text": "През годините песните на легендата Арета Франклин,  която почина вчера в дома си в Детройт , се превръщат в химни на движението за граждански права в Америка, пише Би Би Си. По време на детството си певицата е обградена от лица от движението, които днес са влезли в историята. Бащата на бъдещата звезда е организатор на Марша за свобода в Детройт през 1963 г. Събитието е най-голямата демонстрация за граждански права в Америка до Марша до Вашингтон, състоял се по-късно през същата година, когато Мартин Лутър Кинг държи известната си реч \"Имам една мечта\". На 16-годишна възраст Арета Франклин отпътува на турне с него. Тогава тя току-що е издала дебютния си музикален албум. През 1968 г. звездата пее и на неговото погребение. Бърнис Кинг, дъщеря на Мартин Лутър Кинг, нарича певицата \"блестящ пример за това как изкуството може да се използва, за да подкрепя социалната промяна\". Песента на Арета Франклин от 1967 г. Respect се превръща в химн на движението за граждански права и феминисткото движение. В свое интервю от 2016 г. легендата разкрива, че е била учудена от този успех. Въпреки все по-голямата си известност Арета Франклин не изоставя активизма. В нейния договор от 60-те години на миналия век е включена клауза, според която Джеси Джексън, приятел на певицата в продължение на повече от 60 години, твърди, че тя е помогнала със заплащането на много турнета и кампании на движението за граждански права, докато Мартин Лутър Кинг е бил жив. Кралицата на соул музиката е участвала в безплатни концерти, приютявала е активисти и им е помагала да набират средства за кампаниите си. В продължение на целия си живот тя остава След новината за смъртта на Арета Франклин много хора, между които и бившият президент на САЩ Барак Обама, отдадоха почит в социалните мрежи на нейната връзка с движението за граждански права. \"Силата на гласа ти в музиката и в гражданските права отвориха вратата за мен и за толкова други\", написа в \"Туитър\" певицата Марая Кери. В специално изявление конгресменът и борец за граждански права Джон Люис каза, че това, което прави Арета Франклин велика, е \"способността й да изживява това, което пее.\" За него музиката на звездата е дълбоко свързана с борбите и триумфите от живота на афроамериканците.", "date": "2018.08.17", "title": "Арета Франклин: Гласът на движението за граждански права"}
{"url": "https://www.dnevnik.bg/evropa/2018/08/17/3297874_berlin_i_atina_se_dogovoriha_za_vrushtaneto_na/", "text": "Берлин и Атина постигнаха споразумение, което ще позволи на Германия да връща в Гърция кандидати за убежище, съобщи днес говорител на германското министерство на външните работи, цитирана от ДПА и \"Асошиейтед прес\". По думите й двете страни са се споразумели по принцип, като остава да бъдат приключени преговорите само по още един документ. Сделката се отнася за кандидатите за убежище, отговорност за които носи Гърция - тоест хората, които са влезли на територията на Европейския съюз първо в тази страна. Съгласно действащите правила в ЕС молбата за убежище трябва да се разглежда от властите на страната, в която първо е влязъл кандидатът. Говорителят на германското външно министерство Елеоноре Петерман уточни, че за да влезе в сила споразумението, трябва да се извърши размяна на официални писма, предаде \"Франс прес\". Съответните преговори с Италия са в \"много напреднала фаза\", каза Петерман.  Рим обаче  засега демонстрира сдържаност по въпроса, като иска първо засилване на контрола по външните граници на ЕС преди каквото и да било споразумение за мигрантите, които вече са на европейска територия, отбелязва \"Франс прес\". Миналата седмица бе активирано аналогично споразумение  между Германия и Испания , припомнят агенциите. Тези временни двустранни договори, чрез които засегнатите страни се ангажират по-конкретно да приемат върнатите им мигранти в рамките на 48 часа, са необходими в очакване на евентуалното въвеждане на обща европейска система за предоставяне на убежище. Този въпрос обаче разделя страните, членки на ЕС. Германският канцлер Ангела Меркел обеща подобен тип споразумение на европейско равнище, за  да убеди своя вътрешен министър Хорст Зеехофер  да се откаже от плана си за едностранно връщане още на границата на Германия на всеки кандидат за убежище, регистриран в европейската база данни ЕВРОДАК. Що се отнася до постигането на споразумение с Италия, Меркел предложи да се ангажира лично с разговорите, ако това е необходимо, предаде ДПА./БТА", "date": "2018.08.17", "title": "Берлин и Атина се договориха за връщането на мигранти в Гърция"}
{"url": "https://www.dnevnik.bg/sviat/2018/08/17/3297893_trump_shte_poseti_parij_v_denia_na_otmeneniia_parad/", "text": "Американският президент Доналд Тръмп потвърди в \"Туитър\", че е отменил планирания за 11 ноември военен парад, с който искаше да отпразнува стогодишнината от края на Първата световна война. Вместо това той ще отбележи събитието в Париж, където също ще има церемония. Именно честванията на Деня на Бастилията миналата година го подтикнаха да поиска парад, който би \"засенчил\" този във Франция. Американски медии обаче съобщиха, че  очакваният бюджет за събитието се е оказал  три пъти по-голям от обявеното от Белия дом. \"Местните политици, които управляват Вашингтон, (окръг Колумбия), трудно разбират, когато има възможност пред тях\", каза той в социалната мрежа. \"Попитани за цената за провеждане на страхотен празничен военен парад, те поискаха толкова голяма (сума), че го отмених. Никога не позволявай на другите да те спират!\" \"Вместо това ще посетя вече насрочения парад във военната база \"Андрюс\" на друга дата & ще отида на парижкия парад, отбелязващ края на войната на 11 ноември. Може би ще направим нещо догодина във (Вашингтон), когато цените ПАДНАТ РЯЗКО. Сега можем да си купим още малко изтребители!\" Критици на идеята твърдят, че освен бреме за бюджета парадът е и нетипичен за американското общество.", "date": "2018.08.17", "title": "Тръмп ще посети Париж в деня на отменения парад във Вашингтон"}
{"url": "https://www.dnevnik.bg/bulgaria/2018/08/17/3298030_pojarnikar_zagina_pri_puten_incident/", "text": "Пожарникар загина, а други двама пострадаха при пътен инцидент с пожарен автомобил, съобщи Министерството на вътрешните работи. По информация на Би Ти Ви в района на Куклен колата се обърнала и затиснала тримата. На пострадалите е оказана първа помощ и са закарани в болница в София. Изясняват се обстоятелствата, довели до инцидента. По случая е образувано производство под ръководството на Окръжната прокуратура в Пловдив.", "date": "2018.08.17", "title": "Пожарникар загина при пътен инцидент"}
{"url": "https://www.dnevnik.bg/sport/2018/08/17/3298028_bulgariia_ostana_bez_futbolist_v_golemite_purvenstva/", "text": "Дженоа\" се раздели с българския футболист Андрей Гълъбинов. 29-годишният нападател премина във втородивизионния \"Специя\". Той подписа договор за три години с клуба от морския курорт, който през миналия сезон завърши на десето място в Серия Б. След като Гълъбинов напусна \"Дженоа\", българският футбол остана без представител в петте големи първенства на Европа - английската Висша лига, испанската Ла Лига, италианската Серия А, германската Бундеслига и френската Лига 1. Друг отбор от елита на Италия - \"Удинезе\", държи правата върху Антонио Вутов. 22-годишният българин обаче неизменно е преотстъпван - както през настоящия, така и в предишните три сезона. Атакуващият полузащитник така и не записа официален мач за тима от Удине, който го купи от \"Левски\" за близо един милион евро в началото на 2014 г. През миналия сезон Гълъбинов беше единственият български футболист в големите първенства на Европа. Той получи шанс да дебютира в Серия А, след като \"Дженоа\" го привлече като свободен агент. Нападателят изигра 21 мача, в които отбеляза три гола. Българският национал се завръща в Серия Б, където премина голяма част от кариерата му. Във второто ниво на италианския футбол той е играл за \"Болоня\" (2007-08), \"Ливорно\" (2010-11 и 2014-15), \"Авелино\" (2013-14) и \"Новара\" (2015-16 и 2016-17).", "date": "2018.08.17", "title": "България остана без футболист в големите първенства на Европа"}
{"url": "https://www.dnevnik.bg/bulgaria/2018/08/17/3297993_v_turgovskiia_registur_moje_da_vurnat_iziskvane_za/", "text": "\"Ако разследването [за спирането на Търговския регистър] установи, че причината е умишлена атака - външна или вътрешна - това вероятно ще доведе до преструктуриране на агенцията и премахването на някои електронни услуги с евентуалната им замяна с документи на хартия.\" Това предупреждава в петък клиентите си известната консултантска компания IHS Global, която посочва, че \"според критици, включително специалисти по информационна сигурност, държавата е неспособна адекватно да защити електронната платформа, използвана за всекидневното функциониране на бизнеса\". След като запознават какво се е случило след 10 август и защо това е важно, от IHS Global обясняват, че \"сривът е много вероятно да попречи на изпълнението на търговски договори седмици наред, включително тези, изискващи нотариална заверка, както и заеми на домакинствата\". От Търговския регистър вече заявиха, че не могат да гарантират, че в следващите 7 дни той ще заработи, а ако проблемът продължи над 10 дни, \"това ще е знак за много сериозен проблем с регистъра, който ще увеличи допълнително риска за бизнеса и ще засегне различен тип сделки и операции\". В IHS Global прогнозират, че ако се стигне до завръщане на услугите на хартиени носители, това вероятно ще намали ефективността на българския регистър и ще увеличи регулаторната тежест за бизнеса. \"За сигнал в противоположната посока на намаляване на риска ще се възприеме отделянето на още средства за подобряване работата на Търговския регистър и промяна структурата му на управление така, че в нея да има специалисти по информационна сигурност.\"", "date": "2018.08.17", "title": "В Търговския регистър може да се върне изискването за хартиени документи"}
{"url": "https://www.dnevnik.bg/sviat/2018/08/17/3298029_stotici_sa_zaginali_zaradi_navodneniia_v_jujen_shtat_v/", "text": "Най-малко 324 души са загинали в резултат на наводненията в южния индийски щат Керала през този сезон на мусоните, започнал на 25 май, съобщиха местните власти, цитирани от ДПА и \"Франс прес\", предаде БТА. \"Керала преживява най-тежките си наводнения от 100 години, отворени бяха 80 язовира, 324 души изгубиха живота си, а над 223 хил. души са настанени във временни убежища, съобщи в \"Туитър\" ръководителят на регионалното правителство Пинараи Виджаян. Повечето от жертвите са се удавили или са били затрупани от свлачища. Общо 164 души са загинали при втората вълна от наводнения - от 8 август досега. Обезпокоителното е, че броят на жертвите нарасна повече от два пъти от сряда насам, когато беше съобщено за 67 души, казаха властите. Хеликоптери и спасителни екипи се борят с поройните дъждове, опитвайки се да стигнат до наводнените райони, за да помогнат на хората, блокирани в дома си или намерили последно убежище по покривите. В някои райони спасяването от въздуха е единствената възможност. Хиляди хора все още имат нужда от помощ, каза на пресконференция по-рано днес Виджаян. Висш представител на военните каза пред телевизия Ен Ди Ти Ви, че до момента са спасени около 15 хил. души. Наводнения им и в други щати, като Карнатака (северно от Керала) и Мадхия Прадеш в Централна Индия. Вътрешното министерство съобщи, че наводненията в седем щата, включително Керала, от началото на мусоните са загинали общо 868 души.", "date": "2018.08.17", "title": "Стотици са загинали заради наводнения в южен щат в Индия, а 220 хил. души са евакуирани"}
{"url": "https://www.dnevnik.bg/bulgaria/2018/08/17/3298035_mvr_vidia_opit_za_krajba_a_ne_zaplaha_v_signala_na/", "text": "Основата версия на полицията за проникването в дома на бившия зам.-министър на туризма Бранимир Ботев е опит за кражба. Това съобщи след съвещание във Варна главният секретар на МВР Младен Маринов, цитиран от БТА. Той уточни, че всички други насоки, ако се появят такива, също ще бъдат проверени, но няма данни Ботев да е бил заплашван досега. Пред телевизиите тази сутрин  Ботев разказа за произшествието в дома си , на което станали свидетели майка му и децата му. Неговата версия е, че това е опит за сплашване след негово силно критично интервю по адрес на сегашния министър Николина Ангелкова. Самата Ангелкова заяви, че  ще съди Ботев за клевета . Бранимир Ботев отговаряше за туризма в рамките на Министерството на икономиката, енергетиката и туризма по време на правителството \"Орешарски\".", "date": "2018.08.17", "title": "МВР видя опит за кражба, а не заплаха в сигнала на бивш зам.-министър"}
{"url": "https://www.dnevnik.bg/evropa/2018/08/17/3297772_troianskiiat_kon_na_rusiia_v_es_ili_zashto_putin_otiva/", "text": "Защо един от най-влиятелните хора в света ще посети дълбоката австрийска провинция? Дали наистина е  заради сватбата  на външен министър, която едва познава? Или пътуването е част от една по-обща дипломатическа стратегия? Австрийското министерство на външните работи вчера трябваше да \"оправя положението\" на фона на възмущението, което провокира външният министър Карин Кнайсл, след като покани руския президент Владимир Путин на сватбата си този уикенд. \"Става дума на първо място за частно събитие и за частна визита. Това няма да доведе до промени във външнополитическите позиции на Австрия\", заяви говорител на министерството, цитиран от австрийската агенция АПА. Виенските дипломати съхраниха близки отношения с Москва през студената война и след падането на комунизма. Австрия е една от малкото европейски държави, които не изгониха руски дипломати след предполагаемото отравяне на двоен агент във Великобритания. Австрийският канцлер Себастиан Курц също ще присъства на сватбата в събота. В атмосфера на напрежение между Запада и държавите от Централна и Източна Европа, включително Унгария и Русия,  той превърна крайнодясното си правителство в посредник . Австрия  е и председател  на Съвета на Европейския съюз до края на тази година. \"След като каниш Владимир Путин на сватбата си, значи вече не си неутрален\", написа в \"Туитър\" украинският депутат Хана Хопко, председател на комисията по външни работи в парламента. \"Отсега нататък Австрия не може да е посредник в Украйна. Точка\" добави тя. Защо руският президент ще се отклони по пътя си към Германия, където ще се срещне в събота вечерта  с канцлера Ангела Меркел , за да присъства на сватбата на политик на по-ниско равнище в отдалечен хълмист район в близост до границата със Словения? Путин ще се приземи на летището в Грац в Южна Австрия и след това ще се качи на хеликоптер. Във връзка с посещението ще бъдат разположени няколкостотин австрийски полицаи. \"Владимир Путин се възползва от сватбата, за да спечели престиж в Западна Европа и по света\", коментира на видеозапис главният редактор на популярния австрийски вестник \"Курир\" Хелмут Брандщетер. Миналата седмица САЩ обявиха  нови санкции срещу Москва . Като причина бе посочена отговорността на Русия за опита за убийство на двойния агент Сергей Скрипал и дъщеря му с нервнопаралитично вещество в британския град Солсбъри. Герхард Мангот, водещ австрийски експерт по Русия, заяви пред ДПА, че Путин иска да осуети приемането на аналогични наказателни мерки от Европейския съюз. Този въпрос се очаква да бъде ключов и в разговора на Путин с Меркел, твърди ученият от Университета на Инсбрук. Западните сили, сред които САЩ и ЕС, вече въведоха поредица от санкции срещу Русия през последните четири години, откакто Русия анексира полуостров Крим от съседна Украйна. \"Това ще се отрази негативно на Австрия\", каза Мангот за посещението на Путин. \"То подхранва подозренията, че страната е троянският кон на Русия в ЕС.\" Въпреки че 53-годишната Кнайсл не е член на Австрийската партия на свободата (АПС), тя бе предложена за член на правителството от крайнодясната формация, която е по-малкият партньор в управляващата коалиция на консервативната Австрийска народна партия на канцлера Курц. АПС е на позиция, че ЕС трябва да отмени свързаните си с Крим санкции. Тя подписа и споразумение за сътрудничество с руската управляваща партия \"Единна Русия\". Въпреки това не е известно независимата Кнайсл да има близки или лични отношения с Путин или с руския външен министър Сергей Лавров. При посещението си в Москва през април тя предложи да играе ролята на посредник в сирийския конфликт. Тогава Лавров безцеремонно отхвърли предложението й по време на съвместната им пресконференция. Говорителят на Кремъл Дмитрий Песков заяви вчера, че Путин вече е избрал подарък за Кнайсъл и нейния бъдещ съпруг, бизнесмена Волфганг Майлингер. Руският президент от време на време присъства на подобни частни мероприятия, каза Песков. \"Жалко е, че Карин Кнайсл превръща сватбата си от най-прекрасния ден в живота си в политическо събитие\", отбеляза Хелмут Брандщетер. /БТА", "date": "2018.08.17", "title": "\"Троянският кон\" на Русия в ЕС\", или защо Путин отива на сватба в Австрия"}
{"url": "https://www.dnevnik.bg/biznes/2018/08/17/3298036_stopanite_na_plajove_shte_osiguriavat_dostupnost_za/", "text": "Стопаните на плажовете ще са длъжни да осигуряват условия за достъпност за хората с увреждания. С това се ангажира министърът на туризма Николина Ангелкова на среща в активисти за достъпна среда в Бургас. Поемам ангажимент в Закона за устройството на Черноморското крайбрежие (ЗУЧК) да добавим промяна, която да даде дефиниция на това какво е достъпна среда на морския плаж за хората с увреждания и осигуряването й да бъде отговорност за стопаните на плажовете, каза Ангелкова, цитирана от пресцентъра на министерството. Според нея това ще стане и чрез групирането на плажовете.", "date": "2018.08.17", "title": "Стопаните на плажове ще осигуряват достъпност за хората с увреждания"}
{"url": "https://www.dnevnik.bg/sport/2018/08/17/3298037_grigor_dimitrov_zagubi_doigravaneto_s_djokovich_i/", "text": "Григор Димитров сдаде титлата още в третия кръг на тенис турнира от сериите \"Мастърс\" в Синсинати. Шампионът от миналата година загуби от Новак Джокович с 6:2, 3:6, 4:6. Двубоят се изигра в рамките на 19 часа, като започна в ранните часове на деня, но заради дъжд беше прекъснат в началото на третия сет. Димитров показа страхотна игра в началото и спечели убедително първата част, но загуби втората, след като изпусна аванс от 3:1. Преди старта на третия сет заваля дъжд, който прекъсна мача за повече от час и половина. След подновяването на играта двамата размениха по един гейм, след което Джокович реализира пробив. В този момент заваля отново и в крайна сметка доиграването на двубоя беше отложено за тази вечер. След като българинът и сърбинът се завърнаха на централния корт, носителят на 13 титли от Големия шлем затвърди пробива със скоростен сервис гейм на нула и поведе с 3:1. Шампионът от миналата година получи само една възможност да навакса изоставането си. След поредица от страхотни форхенди той направи обрат от 0:30 до 40:30 в осмия гейм. Шансът за връщане на пробива обаче беше пропилян с лека ръка след ретур в мрежата от бекхенд. Последваха още няколко грешки от ретур на Димитров и Джокович измъкна гейма, за да поведе с 5:3. Българинът намали до 4:5. Сърбинът обаче беше безапелационен, сервирайки за спечелването на мача, и с убедителен гейм на 15 сложи точка на спора след 2.20 часа игра.  В четвъртфиналите Джокович ще се изправи срещу канадеца Милош Раонич. Сърбинът преследва първа титла в Синсинати, като досега има пет загубени финала. Това е единственият турнир от сериите \"Мастърс\", който той не е печелил. След като не успя да защити трофея и загуби 910 точки, Димитров ще падне най-малко с две места до №7 в световната ранглиста. Той може да се озове и на девета позиция в зависимост от представянето на Джокович и Давид Гофен, който също се класира за четвъртфиналите след убедителна победа над Кевин Андерсън - 6:2, 6:4. ", "date": "2018.08.17", "title": "Григор Димитров загуби доиграването с Джокович и сдаде титлата в Синсинати"}
{"url": "https://www.dnevnik.bg/photos/2018/08/17/3298016_fotogaleriia_svetovnite_snimki_na_denia_-_17_avgust/", "text": "В навечерието на китайския Ден на влюбените аквапарк организира състезание между младежи кой пръв ще премине дистанцията с любимата си на гръб.", "date": "2018.08.17", "title": "Фотогалерия: Световните снимки на деня - 17 август"}
{"url": "https://www.dnevnik.bg/bulgaria/2018/08/17/3298039_niama_danni_bulgari_da_sa_postradali_pri_navodnenieto/", "text": "Българското посолство в Делхи съобщи, че засега няма данни за пострадали български граждани при  наводнението в Южна Индия , при което загинаха 324 души, съобщи Министерството на външните работи. В посолството е получена молба за помощ от българска гражданка, чиято дъщеря е на лечение в най-пострадалия щат, като клиниката, в която е била настанена, е наводнена и пациентите са били настанени в хотел. По-късно с дъщерята е установена връзка, като тя е съобщила, че дъждовете са намалели и смята да остане и да довърши лечението си. По нейна информация в хотела са настанени още две българки. Българското посолство в Делхи информира, че летището в гр. Кочи е затворено до 26 август, а влакове за дълги разстояния са отклонени. Спасителните операции се извършват непрекъснато от силите за сигурност и стотици хора са пренасочени към безопасни места. Телефон +0120 4807310 е обявен за 24-часова гореща линия за връзка с Индийските спасителни служби в района на наводнението. Препоръчва се на българските граждани, пребиваващи и пътуващи за Индия, да бъдат предпазливи и да се осведомят подробно за актуалната обстановка в района, за който планират да пътуват. До преодоляването на последствията от наводненията и възстановяването на транспортните връзки мисията ни препоръчва да не се пътува за Южна Индия и особено за щата Карала. Добре е гражданите да следят местните медии, да се свържат с туристическата компания, хотел или къща за гости и да следват съветите на местните власти. Също така, при възможност, да поддържат контакт със семейството и близките си. При нужда, българските граждани могат да се свържат с посолството на Република България в Делхи на тел.: + 91 11 26115549; +91 11 26115551; + 91 9910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл:  crisis@mfa.bg .", "date": "2018.08.17", "title": "Няма данни българи да са пострадали при наводнението в Индия"}
{"url": "https://www.dnevnik.bg/sport/2018/08/17/3298056_federer_dopulni_finalnata_osmica_v_sinsinati/", "text": "Носителят на 20 титли от Големия шлем Роджър Федерер е последният четвъртфиналист в тенис турнира от сериите \"Мастърс\" в Синсинати. Седемкратният шампион в надпреварата допълни финалната осмица след победа над аржентинеца Леонардо Майер с 6:1, 7:6 (6). Федерер спечели с лекота първия сет, като реализира два пробива от шест възможности и не даде нито един шанс на съперника. 37-годишният швейцарец сервираше впечатляващо, като вкара вкара цели 70% от първите си сервиси и загуби само четири точки в четирите си подавания. Във втората част Майер заигра доста по-добре. Той сервираше на много по-високо ниво, като даде само една точка за пробив на Федерер и я спаси. Аржентинецът отново не получи никакви възможности при сервис на съперника и спечели едва пет точки в шестте подавани на швейцареца, но успя да стигне до тайбрей. Решаващият гейм започна отлично за Федерер, който поведе с 5:1. Майер показа характер и успя да изравни, а след това спаси и мачбол. Седемкратният шампион обаче стигна до втори и този път се възползва, за да приключи двубоя след едва 72 минути игра. Федерер записа трета победа от три мача срещу Майер, който заема 50-ото място в световната ранглиста. 37-годишният швейцарец постигна 12-и пореден успех в Синсинати, като се намира в серия от 15 поредни спечелени сета. В четвъртфиналите Федерер ще се изправи срещу своя сънародник Стан Вавринка. Вавринка, който участва с \"уайлд кард\", също постигна убедителна победа в третия кръг - 6:4, 6:3 срещу унгареца Мартон Фучович. Победителят от швейцарския дуел ще се бори за място във финала с Хуан Мартин дел Потро или Давид Гофен. Другите два четвъртфинала противопоставят Милош Раониич срещу Новак Джокович и Марин Чилич срещу Пабло Кареньо Буста. Всички двубои ще се изиграят тази нощ. Всички резултати от третия кръг Милош Раонич - Денис Шаповалов 7:6 (6), 6:4 Новак Джокович - Григор Димитров 2:6, 6:3, 6:4 Пабло Кареньо Буста - Робин Хаазе 6:4, 6:2 Марин Чилич - Карен Хачанов 7:6 (5), 3:6, 6:4 Давид Гофен - Кевин Андерсън 6:2, 6:4 Хуан Мартин дел Потро - Ник Кириос 7:6 (4), 6:7 (6), 6:2 Стан Вавринка - Мартон Фучович 6:4, 6:3 Роджър Федерер - Леонардо Майер 6:1, 7:6 (6)", "date": "2018.08.17", "title": "Федерер допълни финалната осмица в Синсинати"}
{"url": "https://www.dnevnik.bg/sviat/2018/08/17/3298054_sp_otnovo_ponishi_reitinga_na_turciia_trump_obiavi_che/", "text": "Рейтинговата агенция \"Стандарт енд Пуурс\" (Standard & Poor's) понижи оценката си за държавния дълг на Турция само 100 дни, след като изненадващо стори същото, като обяви ретинг ВВ-/В. Сега агенцията дава оценка В+ със стабилна перспектива. Понижение на рейтинга обяви и Moody's, но с негативна перспектива. Това се случва в края на ден, в който конфликтът на Анкара с Вашингтон не отслабва, а президентът Доналд Тръмп предупреди, че \"още не сме приключили\". \"Решението да понижим рейтинга отразява виждането ни, че има риск от твърди приземяване на прегрялата и захранвана с кредити турска икономика\", заяви на 1 май S&P. \n     Решението на Moody's е за понижение от Ba2 на Ba3 с негативна перспектива след ревизия на оценката, започнала на 1 юни. В коментара към решението на S&P се казва, че икономическите рискове пред Турция са се засилили заради липсата на бърза и ефективна реакция на политици и регулатори. Освен това S&P прогнозира, че турската икономика ще навлезе в рецесия през 2019 г. Макар това да не е основният ни сценарий, ние смятаме, че вероятността от въвеждане на контрол над капиталите в Турция се е увеличила, се казва още в съобщението. \"Ключова причина за днешното понижение е продължаващото отслабване на турските публични институции и свързаното с това намаляване на предвидимостта на взимането на решения\", се казва в съобщението на Moody's. \"Отславането се олицетворява от засилените притеснения за независимостта на централната банка, както и от отсъствието на ясен и убедителен план за справяне с основните причини за последните финансови събития, така и на изявленията на правителството. Влошаващото се финансово положение и обезценяването на обменния курс на лирата, свързани с високи и увеличаващи се външни финансови рискове, вероятно допълнително ще увеличат инфлацията и ще отслабят растежа, а рискът за криза с баланса на плащанията продължава да расте.\" Тепърва ще се види как ще отговорят борсите на новината. Турските пазари ще имат време да реагират само до обед в понеделник, защото след това затварят до края на седмицата заради голям мюсюлмански празник. От \"Фич\" (Fitch) вече коментираха, че липсата на традиционния за инвеститорите монетарен отговор на обезценяването на лирата, както и тонът в непрекъснатите изказвания на турските власти, са направили \"по-трудно възстановяването на икономическата стабилност и устойчивост\". Също в петък френската банка \"Сосиете Женерал\" обяви, че по нейни изчисления през октомври турската държава и компании трябва да погасят заеми за почти 3.8 млрд. долара, след като само за последните седмици турската лира се обезцени с около 26%. Години наред бизнесът взимаши кредити от чужбина при ниски лихви, но сега ситуацията е променена, а краткосрочните задължения на Турция са 180 млрд. долара, казват от банката. Общата външна задлъжнялост на страната е 460 млрд. долара - най-високата сред развиващите се пазари спрямо размера на икономиката. Въпреки уверенията на властите, опозицията и банкери в Турция, че страната ще преодолее кризата и вече има подкрепа от големи държави и обещания за милиарди долари инвестиции, лирата продължава да поевтинява. В петък тя приключи търговията с 4% обезценяване спрямо предходния ден. Днес турски съд отново отказа да освободи американския пастор Андрю Брънсън, който САЩ иска да бъде пуснат на свобода и отказват да преговарят за съдбата му. Президентът Доналд Тръмп коментира малко по-късно: \"Трябваше отдавна да го върнат, а Турция, според мен, действа много, много лошо. Така че още не сме приключили. Няма да бездействаме. Не могат да задържат наши хора\". Не е ясно какво би могъл да предприеме президентът, но в четвъртък финансовият министър Стивън Мнучин каза на заседание на администрацията в Белия дом, че са подготвени още санкции, ако Брънсън не бъде освободен. Уилям Джаксън от консултанта Capital Economics предупреди клиентите си, че \"няма подобрение в отношенията със САЩ и на хоризонта може да се задават още санкции\", а лирата да поевтинява през 2019 г. и след това, съобщи \"Ройтерс\". Президентът Реджеп Тайип Ердоган често призовава сънародниците си и предприемачите да обръщат твърдата си валута и злато в лири, за да помогнат на страната си. Но данни на централната банка показват, че в седмицата до 10 август местните депозити в чужда валута са се увеличили с над 1 млрд. долара - от 158.6 на 159.9 млрд. долара.", "date": "2018.08.17", "title": "S&P и Moody's отново понижиха рейтинга на Турция, Тръмп обяви, че \"още не сме приключили\""}
