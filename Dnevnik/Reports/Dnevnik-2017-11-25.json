{"url": "http://www.dnevnik.bg/sport/2017/11/25/3085343_beat_foic_specheli_spuskaneto_v_leik_luis/", "text": "Швейцарецът Беат Фойц спечели спускането за  Световната купа по ски алпийски дисциплини  в канадския курорт Лейк Луис. 30-годишният състезател триумфира с време от 1:43.76 минути и изпревари само с девет стотни Матиас Майер. Състезанието се проведе при трудни условия, след като метеорологичната обстановка в канадския ски център не позволи да се направят тренировките. Състезателите имаха само едно тренировъчно спускане в петък следобяд. Oсвен това в събота стартът беше свален по-ниско, заради съобръжения за сигурност. Това е първа победа за Фойц в Световната купа от 17 март 2016 г., когато триумфира в Супер-Г в Санкт Мориц. Швейцарецът спечели за последно спускане ден по-рано, на 16 март 2016 г., постигайки дубъл в родината си. Успехът му е общо пети в спускане, а подиумът 26-и в кариерата. Фойц стартира със седми номер, но това не му попречи да бъде най-бърз по трасето. Швейцарецът затвърди добрата си форма от края на миналия сезон, когато стана световен шампион в спускането и доказа, че се завръща сред елита. Фойц направи много силна последна част на трасето, с което изпревари олимпийския шампион от Сочи Майер. Трети на почетната стълбичка се качи Аксел Люнд Свиндал, за когото това е 70-и подиум в Световната купа. Топ 10 допълниха Петер Филм (Италия), Кшетил Янсруд и Александър Аамод Килде (Норвегия), Адриен Тео (Франция), Мауро Кавицел (Швейцария) и двама австрийци Винсент Крихмайр и Ромед Бауман. Утре предстои състезанието в дисциплината Супер-Г. Ребенсбург с втори триумф в гигантския слалом при дамите В старта при дамите от дисциплината гигантски слалом в американския курорт Килингтън победата грабна Виктория Ребенсбург. Опитната германка, която триумфира и на  старта на сезона в Зьолден , изпревари носителката на Големия кристален глобус за миналия сезон Микаела Шифрин и Мануела Мьолг. На практика Ребенсбург и Мьолг запазиха местата си от Зьолден, а Шифрин се появи на подиума на мястотона Теса Уорли. За американката това е второ поредно второ място след това в  слалома в Леви . Германската скиорка даде общо време от двата манша 1:57.63, а Шифрин завърши с 1:58.30. В първата десятка се класираха представителки на девет нации, като единствено Италия класира две състезателки Мьолг и Федерика Бриньоне. \"Беше доста трудно състезание, защото валеше все повече и повече. Аз съм доволна от моето представяне, дойдох точно за това\", каза Ребенсбург. Тя води с 200 точки в класирането в дисциплината. В генералното подреждане водачка е Шифрин с 205 точки, а Ребенсбург е втора с 200. Утре предстои слаломът в Килингтън.", "date": "2017.11.25", "title": "Беат Фойц спечели спускането в Лейк Луис"}
{"url": "http://www.dnevnik.bg/biznes/2017/11/25/3085292_dobavenata_stoinost_v_proizvodstvoto_dostiga_8_mlrd_lv/", "text": "За първите шест месеца на 2017 г. създадената добавена стойност в производството се увеличава с 240 млн. лв. и достига 8 млрд. лв. Това е съобщил заместник-министърът на икономиката Александър Манолев по време на среща с представители на браншовите организации към Българската търговско-промишлена палата, предаед БТА. В дискусиите са участвали представители на секторите на производството, строителството, търговията, услугите и земеделието. Сред основните обсъждани теми са били мерките за намаляване на административната тежест и възможностите за финансиране на бизнеса през европейските структурни фондове. \"С намаляване на административната тежест, подготвяни от Министерството на икономиката, бизнесът и гражданите ще пестят средно 200 хил. лв. годишно, е посочил заместник министърът, Но това е много малка част от целия процес - към момента промени се подготвят в стотици нормативни документи на десетки институции.\" По думите на Манолев най-важни са косвените ползи - намаляване на времето, което хората губят, разходите им да посещават по няколко институции за една услуга и оптимизиране на дейността на администрацията. Зам.-министърът е представил резултатите от посещението в Бавария през миналата седмица и поканил представителите на браншовите организации да се включат в договорения бизнес форум с германски компании в средата на 2018 г. Сред другите обсъждани теми са били недостигът на квалифицирани кадри, предстоящите схеми за финансиране по Оперативнашь програма \"Иновации и конкурентоспособност\", както и законодателната програма на Министерството на икономиката.", "date": "2017.11.25", "title": "Добавената стойност в производството достига 8 млрд. лв. през първото полугодие"}
{"url": "http://www.dnevnik.bg/evropa/2017/11/25/3085271_gardiun_es_shte_zadelia_11_mln_evro_godishno_sreshtu/", "text": "Брюксел активизира кампанията си за борба срещу дезинформацията и фалшивите новини от Русия, като ще изразходва повече от 1 млн. евро годишно, съобщава британският вестник \"Гардиън\". Европейският съюз ще отделя 1.1 млн. евро годишно за финансиране на оперативната работна група по стратегическите комуникации - East StratCom Task Force, чиято задача е да противодейства на разпространението на фалшиви новини от страна на Москва.   , вместо да разчита на отделните държави-членки или да търси други начини на спонсориране. Финансирането на групата вече е заложено в бюджета за периода 2018-2020 г., посочва изданието. \"Гардиън\" припомня изказването на британския премиер  Тереза Мей, която обвини Русия , че използва информацията като оръжие, за да всее разделения в Запада. Предвиждането в евробюджета пари за борба с фалшивите новини идва, след като председателят на Европейския съвет Доналд Туск предупреди, че един от реалните проблеми на Европа са \"кибератаки, фалшиви новини и хибридна война\", след срещата на върха с лидерите на ЕС и техните колеги в Източна Европа в петък. Решението за заделяне на евросредствата за борба с пропагандната се дължи и на покрай референдума за независимост на Каталуня. East StratCom Task Force беше създаден през 2015 г., за борба с фалшивите новини за ЕС след руската хибридна кампания в Украйна. Разположено в Брюксел, звеното има 14 служители. Работната група изготвя планове за разходване на финансирането, с цел да увеличи мониторинга на руските медии и да предприеме анализ на данните, за да предостави по-подробно разбиране за мащабите на дезинформация. Отвъд основния си персонал в Брюксел, звеното привлича доброволци и експерти, които наблюдават руските медии за сайта \"ЕС срещу дезинформация\".", "date": "2017.11.25", "title": "\"Гардиън\": ЕС ще заделя 1.1 млн. евро годишно срещу фалшивите новини от Русия"}
{"url": "http://www.dnevnik.bg/sport/2017/11/25/3085296_futbolniiat_nacional_georgi_milanov_shte_se/", "text": "Халфът на ЦСКА (Москва) и  националния отбор по футбол  Георги Миланов ще пропусне последните четири мача на отбора си през 2017 г., заради контузия. Той има фрактура на фибулата на левия крак, което го вади от игра. 25-годишният футболист ще се възстановява между два и три месеца, обявиха от клуба. Според очакванията на специалистите футболистът ще е готов за зимния подготвителен лагер на отбора в испанския град Кампоамор. \"Изготвена му е програма за рехабилитация, според която срокът е между два и половина и три месеца. За него годината приключи предсрочно\", каза лекарят на ЦСКА Шагабутдин Керимов пред \"ТАСС\". Българският халф вече се прибра в София, където ще премине лечението му. Той е обездвижен ляв крак. \"Засега положението ми не е много добро, но ще се оправя. Мотивиран съм, между 5 и 6 седмици ще съм с патерици. Лечението ми вече започна\", каза Миланов пред  . Той получи контузията в мач от предишния кръг на руската Премиер лига срещу \"СКА\" (Хабаровск) на 18 ноември. Тогава Миланов се появи като резерва, но не доигра двубоя заради контузията. През настоящия сезон футболистът има 17 мача във всички турнири, в които записа 539 минути. Договорът на национала с ЦСКА (Москва) изтича в края на сезона и все още не е ясно дали ще бъде подновен. Той премина в московския тим през 2013 г. и вече има 96 мача за червено-сините във всички турнири. Миланов е двукратен шампион и два пъти носител на Суперкупата на Русия. \"Казвам чао на Москва, но само за малко. Ще се видим пак през януари, когато ще се върна по-силен отвсякога\", написа футболистът в \"Инстаграм\".", "date": "2017.11.25", "title": "Футболният национал Георги Миланов ще се възстановява между два и три месеца от контузия"}
{"url": "http://www.dnevnik.bg/sport/2017/11/25/3085298_shalke_vze_tochka_ot_derbito_s_borusiia_dortmund_sled/", "text": "Шалке 04\" сътвори истински подвиг в Рурското дерби с \"Борусия\" (Дортмунд), наваксвайки пасив от четири гола. Кралскосините стигнаха до точката с рядко виждания резултат 4:4, при това на стадиона на големия си съперник \"Сигнал Идуна парк\". Тимът от Гелзенкирхен е едва вторият в историята, който прави подобно нещо. Досега единствено \"Байерн\" (Мюнхен) през 1976 г. печели с 6:5 от 0:4. Емоциите в двубоя се смениха рязко, въпреки че до 25-ата минута всичко изглеждаше приключило за гостите. \"Борусия\" поведе още в 12-ата минута с 11-ия гол за сезона на Пиер Емерик Обамеянг. След него Бенжамен Стамбули си вкара автогол, опитвайки да пресече центриране на Шахин от фаул, а после дойдоха голове на Марио Гьотце и Герейро, с които \"Борусия\" натрупа комфортен аванс. За втори път в историята на това съперничество жълто-черните поведоха с четири гола, за толкова кратко време. Първият път е през 1964 г., когато \"Шалке\" изостава с 0:4 за 23 минути. Още в 33-ата минута треньорът на гостите Доменико Тедеско предприе двойна смяна и това сработи. \"Шалке\" изигра много силни втори 45 минути, показвайки, че иска да избегне унижението. В началото на втората част гол на Налдо беше отменен заради засада, а след това Обамеянг пропусна да направи 5:0. Това се оказа и ключовия момент, от който \"Шалке\" се възползва. Обратът започна в 61-ата минута, когато Стамбули намери Бургщалер с дълъг пас, а той с глава прехвърли Роман Вайденфелер. Пет минути по-късно Харит вкара втор гол, възползвайки се от хубаво подаване на Евген Коноплянка. Обамеянг беше изгонен двайсетина минути преди края и остави тима си с човек по-малко. Кралскосините натиснаха и четири минути преди края на редовното време самостоятелна акция на Калиджури доведе до трето попадение. Шокът за \"Борусия\" беше пълен в 94-ата минута, когато Налдо засече центриране на Коноплянка от корнер, вкарвайки за 4:4. За капак двубоя приключи със сбиване между двата тима. Това е шести мач без победа за \"Борусия\", като тимът има две равенства и четири загуби в този период. Преди малко повече от месец жълто-черните бяха лидери в Бундеслигата, а сега остават на четвърто място, зад \"Шалкe\".", "date": "2017.11.25", "title": "\"Шалке\" взе точка от дербито с \"Борусия\" (Дортмунд) след изоставане от 0:4 на почивката"}
{"url": "http://www.dnevnik.bg/citat_na_deniia/2017/11/25/3085300_citat_na_denia_desnite_sili_prilichat_na_italiansko/", "text": " заяви кметът на Плевен Георг Спартански (подкрепен от Реформаторския блок и ВМРО). Той направи изказването по време на форум за регионални и местни политики, в който участваха кметове-представители на десните партии в България. Повече за срещата четете  тук .", "date": "2017.11.25", "title": "Цитат на деня: Десните сили приличат на италианско семейство в тъжен развод"}
{"url": "http://www.dnevnik.bg/sviat/2017/11/25/3085293_trump_otklonil_predlojenie_na_taim_otnovo_da_stane/", "text": "Американският президент Доналд Тръмп твърди, че е отклонил оферта на списание \"Тайм\" да го обяви за втора поредна година за личност годината, предадоха световните агенции. Очевидно Тръмп е бил обиден, че списанието е поставило някои условия, отбелязва Франс прес. \"Списание \"Тайм\" се свърза с мен, за да каже, че вероятно ще бъда посочен за мъж (личност) на годината, като миналата година, но трябваше да дам съгласието си за интервю и фотосесия\", написа в \"Туитър\" Тръмп. \"Казах, че вероятно това не е достатъчно и отказах. Мерси все пак!\", допълни той, цитиран от Би Ти Ви. Печатното издание всяка година определя личност на годината. Която е белязала най-силно отминалата година, било то за добро или за лошо. Тръмп бе личност на 2016 г. и тогава бе представен като \"Президент на разделените американски щати\". По повод написаното от Тръмп в \"Туитър\", списанието му отговаря също там: \"Президентът греши за нашия начин да избираме личност на годината. \"Тайм\" не коментира избора си преди публикуването му, което е на 6 декември\", предаде Франс прес.", "date": "2017.11.25", "title": "Тръмп отклонил предложение на \"Тайм\" отново да стане личност на годината"}
{"url": "http://www.dnevnik.bg/sport/2017/11/25/3085302_junaited_postigna_ikonomichen_uspeh_nad_braitun_s/", "text": "Манчестър юнайтед\" се доближи на пет точки от лидера във Висшата лига \"Манчестър сити\" след минимален успех с 1:0 над \"Брайтън\". Победата над новакът в елита не дойде никак лесно, а в станалия типичен за \"червените дяволи\" икономичен стил. Единственото попадение беше автогол на Люк Дънк в 66-ата минута. Той се разписа в собствената си врата и срещу другия тим от Манчестър, с което влиза в историята. До момента нито един друг играч не го е правил в един сезон. \"Юнайтед\" изигра колеблива първа част, в която имаше надмощие, но не успя да го материализира. Дори гостите можеха да вземат нещо, ако се бяха възползвали от опасните си контраатаки. След почивката тимът на Жозе Моуриньо беше малко по-агресивен, но отново нямаше толкова чисти положения пред вратата на гостите. В търсене на попадение на терена се появи и Златан Ибрахимович. Все пак в 66-ата минута Дънк си вкара автогол. Той беше доста случаен, след като бранителят опита да блокира шут на Ашли Йънг, топката направи сериозна парабола и прехвърли вратаря Мат Райън. \"Манчестър юнайтед\" вече е без загуба в продължение на 39 поредни мача на \"Олд Трафорд\". От септември 2016 г. досега, или в продължение на 441 дни, \"червените дяволи\" имат 28 побед и 11 загуби. В друг интересен мач от програмата от 17 ч. \"Тотнъм\" допусна грешка на \"Уембли\" срещу \"Уест Бромич\". \"Шпорите\" стигнаха само до 1:1, след като изоставаха още от 4-ата минута. Саломон Рондон изведе гостите напред, а в 74-ата минута Хари Кейн изравни след пас на Деле Али. Нападателят вече има 87 гола и 13 асистенции в 128 мача във Висшата лига за \"шпорите\".", "date": "2017.11.25", "title": "\"Юнайтед\" постигна икономичен успех над \"Брайтън\" с автогол и вече няма загуба у дома от 39 мача"}
{"url": "http://www.dnevnik.bg/sviat/2017/11/25/3085304_turciia_zadurja_37_migranti_opitvali_da_vliazat_v/", "text": "Турските гранични власти са арестували 37 мигранти, които опитвали да се прехвърлят нелегално в България, съобщи държавното радио като цитира информация от БТА. Нелегалните мигранти се укривали в околностите на две села, близо до турско-българската граница при Дерекьой (от българската страна е Малко Търново). Мигрантите са били разделени на три групи, за да се придвижват по-бързо. Те са граждани на Пакистан, Иран и Сирия. Предадени са на регионално звено на турската Дирекция за миграция.", "date": "2017.11.25", "title": "Турция задържа 37 мигранти, опитвали да влязат в България"}
{"url": "http://www.dnevnik.bg/sviat/2017/11/25/3085294_sudut_v_zimbabve_deistviiata_na_voennite_sreshtu/", "text": "Висшият съд в Зимбабве постанови, че действията на военните, довели до оставката на президента Робърт Мугабе, са законни, предаде Асошиейтед прес, цитирана от БНТ. Решението е важно за военните, които се стремят да покажат, че действията им не представляват преврат.  Главният съдия на Висшия съд Джордж Чивеше заяви вчера, че действията на военните, които са се \"намесили, за да спрат изземването\" на конституционните функции на Мугабе \"от лица от неговото обкръжение\", са \"конституционно допустими и законни\". Военните се намесиха преди близо две седмици, след като Мугабе уволни вицепрезидента Емерсън Мнангагва и след опасения, че 91-годишната непопулярна сред хората съпруга на Мугабе се готви да вземе властта. Според съдията действията на военните са гарантирали, че \"неизбрани лица няма да упражняват изпълнителни функции\" - ясно намекване за бившата първа дама Грейс Мугабе. Отделно съдията заяви, че уволнението на Мнанангва като вицепрезидент е било незаконно. Решенията на съда бяха бързо разкритикувани от експерти по право и правозащитници като опасен прецедент, насърчаващ военните да се намесват отново.", "date": "2017.11.25", "title": "Съдът в Зимбабве: Действията на военните срещу Мугабе са законни"}
{"url": "http://www.dnevnik.bg/ot_vas/novini_ot_vas/2017/11/25/3081105_senkite_razkazvat/", "text": "В градчето Едфу, разположено на западния бряг на р.Нил, се намира един от най-добре запазените храмове на древен Египет - Храмът на Хор, богът сокол. Хор - синът на Изида и Озирис, победителят на Сет, символ на единството на държавата и царската власт.", "date": "2017.11.25", "title": "Сенките разказват"}
{"url": "http://www.dnevnik.bg/sport/2017/11/25/3085305_levski_vze_izstradana_pobeda_nad_vereia_sled_gol_s/", "text": "Левски\" победи \"Верея\" с 1:0 в драматичен двубой, в който и късметът беша на страната на сините. Във втора поредна среща тимът на Делио Роси имаше огромни затруднения, когато трябва да гради играта и подходи безидейно, с дълги топки или центрирания от фланговете. Този път сините имаха повече положения. Единственият гол вкара Давид Яблонски в първата минута на добавеното време. Защитникът засече центриране от фланга, но се видя ясно, че играе с ръка. Тимът от Стара Загора изигра геройски двубой и въпреки продължаващите финансови проблеми в клуба дори можеше да изненада сините, открадвайки победата. \"Заслужавахме да спечелим и се радвам, че стигнахме до успеха. Имахме някои трудности, но за самочувствието ни е хубаво, че вкарахме гол. Получи се така, че изпуснахме много положения, а за капак се разкъсахме в защита и допуснахме някои опасни контраатаки\", каза треньорът на сините Делио Роси. Според него с течение на времето \"Левски\" ще започне да вкара повече голове. Специалистът уточни, че е последният, който иска тимът му да печели с по 1:0. През първата част \"Левски\" пропусна много изгодни положения, най-вече чрез Серджиу Буш, който три или четири пъти беше извеждан на отлични позиции, но вратарят на \"Верея\" Георги Аргилашки се отчете с блестящи спасявания. Роман Прохазка също можеше да се разпише, но и негов изстрел беше отразен от стражът на тима от Стара Загора. През втората част ситуацията не се промени, \"Левски\" атакуваше и сипеше центрирания пред наказателното поле на \"Верея\". Сините обаче се оголиха сериозно в отбрана и можеха да допуснат гол при някоя от многобройните контраатаки на гостите. Резултатът отиваше към изненадващо второ поредно равенство на \"Левски\", когато обичайният заподозрян Давид Яблонски се разписа. Защитникът отиде да играе като нападател в последните минути и вкара. Той засече центриране на Габриел Обертан от десния фланг, но ясно се видя, че удря топката с ръката си, а не с друга част на тялото. Заради бурните си протести вратарят на \"Верея\" Георги Аргилашки пък беше изгонен. Според треньора на \"Верея\" Илиан Илиев реферите имат основна вина за загубата на тима му. Той обясни, че и неговите играчи са можели да подходят по-добре, ако са задържали повече топката. \"Видяхте каква всенародна радост настъпи тук, честитя на \"Левски\". \"Ако тези съдии, които стоят зад вратите получават пари, това са грешни пари. Аз не виждам те да са взели някакво решение. По-добре да дават техните пари на школите и на децата\", каза треньорът на \"Верея\" за гола на \"Левски\".", "date": "2017.11.25", "title": "\"Левски\" взе изстрадана победа над \"Верея\" след гол с ръка на Яблонски"}
{"url": "http://www.dnevnik.bg/sport/2017/11/25/3085310_ronaldo_spasi_real_madrid_ot_greshka_sreshtu/", "text": "Реал\" (Мадрид) срещна неочаквани трудности в домакинството си на \"Малага\" в мач от Ла Лига. Шампионът на Испания и Европа спечели с 3:2, благодарение на Кристиано Роналдо, който отбеляза победното попадение. Началото на срещата не предвещаваше драматичен двубой, след като още в деветата минута домакините откриха. Роналдо стреля с глава, но топката се отклони в гредата. Все пак Бензема беше на точното място и я засече – 1:0. \"Реал\" играеше по-мотивирано и с по-голямо желание, но пропусна да удвои аванса си. Така в 18-ата минута се стигна до изравнително попадение, дело на Диего Ролан. Той получи хубав пас от Кеко и с мощно воле не остави шанс на Кико Касия. Радостта на гостите траеше доста кратко и в 21-ата минута \"Реал\" отново водеше в резултата. Тони Кроос центрира от корнер, а Каземиро с много силен изтрел изведе шампионите напред. През втората част футболистите на \"Малага\" показаха, че няма да се примирят и се хвърлиха в атака. Така в 58-ата минута удар от около 25 метра на Чори Кастро изненада Касия и влетя в мрежата му за 2:2. Топката тупна пред ръцете на стража и той не успя да се намеси. Четвърт час преди края \"Реал\" се спаси, получавайки право да изпълни дузпа. Луис Ернандес закъсня и фаулира Модрич, а Роналдо застана зад топката. Първоначално португалецът пропусна, но при добавката беше безгрешен. Това беше четвърта дузпа, която Роналдо пропуска от общо седем, които е изпълнил срещу \"Малага\". С победата \"Реал\" се доближи на седем точки от лидера \"Барселона\", който е с мач по-малко.", "date": "2017.11.25", "title": "Роналдо спаси \"Реал\" (Мадрид) от грешка срещу опашкаря \"Малага\""}
{"url": "http://www.dnevnik.bg/analizi/2017/11/25/3085312_vreme_na_sueverie_i_izkustven_intelekt/", "text": "Жреците едно време са гадаели бъдещето по вътрешностите на животни и когато не са успеели да предскажат и предотвратят суша или наводнение са били жестоко наказвани. С Просвещението Европа скъсва решително с молитвите и курбаните в политиката и тръгва по пътя на Разума. Налага се идеята за рационалния гражданин/избирател. Макс Вебер описва процеса като постепенно \"разомагьосване\" на света. Още неговият \"легитимен ученик\" Карл Шмит забелязва обаче, че политическите категории, които използваме, са светски варианти на религиозни и теологически понятия. Vox Populi, vox Dei! – което показва, че разомагьосването може би не е било напълно успешно. Днес сме на прага на най-голямата еволюционна стъпка в човешката история – създаването на изкуствен интелект (AI), по-могъщ от този на обикновения човек и неговите общности. Това развитие сваля рационалния индивид/избирател от неговия политически пиедестал. Изкуственият интелект ще знае по-добре от този индивид както неговите собствени предпочитания, така и най-добрия начин те да бъдат удоволетворени. А може би дори ще знае дали тези предпочитания си струва да бъдат удоволетворявани или са просто безсмислени прищевки. Днешните демократични форми на броене на гласовете на рационалните избиратели от гледната точка на изкуствения интелект ще изглеждат така, както са изглеждали курбаните и молитвите за дъжд на Имануел Кант и Джон Стюарт Мил. Накратко – нищо повече от случайна колекция от рационални аргументи, гарнирани обилно с разнообразни суеверия, чиято научна стойност е сравнима с тази на астрологията. Залезът на рационалния избирател Двама политолози – Ахен и Бартелс – са опитали да изпреварят времето. Те показват (без помощта на изкуствения интелект) системната липса на \"рационален избор\" в съвременната демокрация и високата степен на сляпа вяра и остатъчно суеверие. За целта те не се позовават на инцидентни примери (като избора на Доналд Тръмп или Брекзит), а статистически скрупольозно опровергават мита за \"рационалния избирател\". На базата на сериозни данни и регресии се оказва , че този избирател нито има достатъчно информация, нито дори знае какво точно иска. Най-интересното е, че той системно се проваля дори post factum да оцени дали едно управление е било добро или лошо за него. Като цяло, хората могат да преценят донякъде дали времената са добри или лоши – ако са добри, гласуват за правителството; ако не са – гласуват за опозицията. Това показва статистиката и тя не се влияе от това дали проблемите са заради управленски грешки или земетресение. Тук не става дума за някакъв рационален икономически детерминизъм, а по-скоро за електорално наказание за събития, които често не са под контрола на правителство и управляващи. През 1918 г., например, Уилсън за малко не губи изборите в САЩ, заради поредица от атаки на акули по северното крайбрежие. Пак американски данни от средата на XIX век до ден днешен показват, че гласоподаването е статистически свързано със суша или наводнения по описания по-горе начин. Ако се вгледаме в скорошната българска история, тази картина се потвърждава. БСП с право бяха изметени от властта през 1997 г. заради тежки управленски недоразумения, довели до срутването на цялата финансова система на страната. Но след това пък Иван Костов бе демонизиран и е тричан и до днес, въпреки че болезнените реформи, които той проведе, бяха необходими и направиха възможно еврочленството на страната от една изключително неизгодна стартова позиция. Световната криза от 2008 г. сложи край на тройната коалиция и тя бе отвята от ГЕРБ. Задълбочаването на кризата подрони доверието в Борисов през 2013 г. и т.н. и т.н. А и в крайна сметка да не забравяме, че дори Чърчил – победителят от войната – губи изборите преди още тя да е съвсем приключила и бива заместен в Потсдам от наследникът си Атли. Изглежда просвещенският \"рационален избирател\" търси изкупителни жертви за несгодите си и наказва жреците си горе долу така, както са били наказвани фараоните, неспособни да осигурят достатъчно дъжд. Изгревът на изкуствения интелект Изборът на Тръмп ще остане в историята като първото успешно навлизане на AI в конструирането на мнозинства, както и като първият бунт на рационалния избирател срещу новите тенденции. Вече е ясна ролята на компаниите (като Cambridge Analytica), които използваха Big Data технологии и социални мрежи за почти индивидуално таргетиране на избиратели с психологически въздействащи материали. Днес много шум се вдига за това, че Русия е впрегнала сходни технологии за разпространение на подобни материали в САЩ, Великобритани, Испания и т.н. Истинската драма не е в руската намеса, а в общата тенденция обаче и т.нар. \"чуждо влияние\" е по-скоро страничен нюанс (вярно, сам по себе си също тревожен). Наместо партии и идеологии това от което има нужда съвременният полит-технолог е от една страна high tech изчислителна технология за възможни (дори случайни) мнозинства; и от друга страна – low tech персона-личност, която да може да стане обединител на хора с най-различни вярвания. Тръмп предостави второто, защото той се оказа, че може да говори и на работниците в Охайо, и на супербогатите данъчни маниаци, и на любителите на огнестрелната смърт (по принцип влюбени в живота от зародиш), и на ксенофобите, и на нормалните хора по диваните пред телевизорите, и на зрителите на Фокс, и на параноиците спрямо Китай, и на любителите на джобните диктатори и т.н. Естествено за да сте приемлив на всички тези групи, трябва да сте изключително неортодоксален. Нещо, което е безспорно постижение на настоящия американски президент. Високата технология пък беше използвана да се създаде апокалиптично очакване, да се усили чувството, че времената са лоши. Обърнете внимание на това, какво са тиражирали руските ботове: терористични актове, паника, етнически сблъсъци, насилие Всичко това убеждава \"рационалния избирател\", че времената са лоши, че настъпва апокалипсис, Армагедон и потоп. И \"рационалният избирател\" наказва управляващите с Брекзит или Тръмп. Същевременно обаче тези две събития представляват и първите опити за бунт на рационалния избирател срещу политическата технология, която става все по-неразбираема за него. Брекзитърите се бунтуваха срещу \"експертите\", а избирателите на Тръмп успяха да видят (незнайно как) в него човек извън политическия естаблишмънт, говорещ просто и без \"политическа коректност\". С навлизането на AI в политиката тя ще става все по неразбираема за немашинното мислене, така както компютърната игра на шах е често неразбираема за човека. В подобен контекст \"грешката\" става белег на човековост – спонтанната грешка е това, по което можем донякъде да различим машината от рационалния индивид. Доналд Тръмп – като еманация на спонтанната грешка – всъщност се оказа подходящо знаме на уплашения рационален избирател, сблъскващ се с политическата технология. Ето защо всекидневната \"дискредитираща\" информация за Тръмп – от незнанието му на базови факти до непоръбеност в отношенията – не се отрази негативно на неговите рейтинги. Тази информация засили \"човешкия\" му образ. \"Политическата коректност\" бе сменена с \"политическа грешност\". Парадоксално, но чудният нов свят на съвършен машинен интелект рискува да прати човечеството в ново Средновековие на предразсъдъци и суеверия. Политическите партии и политиците, както и медиите са основните медиатори между масовото съзнание и рационалността. Ако те бъдат подменяни безмозъчно и автоматично от все по-ефективни технологически решения, възможностите за манипулация на политиката от силни корпоративни интереси ще са безгранични. Затова ефектите върху политическата и публичната сфера от подобни технологични иновации трябва да е обект на непрекъснато внимание и анализ.", "date": "2017.11.25", "title": "Време на суеверие и изкуствен интелект"}
{"url": "http://www.dnevnik.bg/sviat/2017/11/25/3085326_putin_podpisa_zakona_za_mediite_sus_statut_na/", "text": "След като двете камари на руския парламент скоростно приеха закон, определящ медийни компании и блогъри да се регистрират като чуждестранен агент, в събота той бе подписан от президента Владимир Путин. Определението за финансиране от чужбина не е много ясно и прилагането ще става по избор на министерството на правосъдието, а не по задължителен за всички механизъм. Става дума за поправка към закона за медиите, одобрена от долната камара на 15 ноември, а от горната - на 22 ноември, която влиза в сила незабавно от момента на публикуването ѝ. Режимът ще е същият като за неправителствените организации, като за предумишлено пропускане на регистрацията санкциите са глоба до 300 000 рубли, принудителен труд до 480 часа, поправителен труд до 2 години и лишаване на свобода до 2 години. След това регистрираните трябва да се отчитат на всяко тримесечие и да изписват под всяка публикация или репортаж, че го разпространява \"чуждестранен агент\". Главният критерий е финансирането от чужбина - от държавни или частни структури, международни организации или физически лица. Правосъдното министерство тепърва ще разпраща писма до медиите, за които е преценило, че трябва да се регистрират, но вече не е тайна, че това на първо място ще бъдат \"Гласът на Америка\", Радио Свободва Европа/Радио Свобода и други регионални издания и радиостанции, подпомагани от САЩ. Поправката в закона идва в отговор на нареждането на министерството на правосъдието на САЩ телевизия RT и интернет платформата Sputnik, определяни от американските спецслужби като основни оръдия на руската държавна пропаганда, да се регистрират като чуждестранен агент съгласно закон от 30-те години на ХХ век за борба с нацистката пропаганда. В документите, подадени от двете организации, те твърдят, че не знаят кой е собственик на фирмите, които ги финансират, макар бюджетът им да се обсъжда в руския парламент при приемането на държавния бюджет на Русия. Минаването на проекта за поправката през двете камари на парламента в Москва за по-малко от седмица бе активирано след провала на опита за среща между президентите Путин и Доналд Тръмп на международен форум във Виетнам. Съветът по правата на човека към Президентството излезе с критично становище за проекта, включително защото в него има формулировка за финансиране от \"чуждестранни структури без образуване на юридическо лице\" и \"информация, разпространявана в нарушение на закона\", което може са се тълкува, както е угодно на властта. Председателят на съвета Михаил Федотов коментира преди президентското одобрение, че \"с използването на закона като инструмент за геополитика преди всичко нарушаваме собствената си правова система\".", "date": "2017.11.25", "title": "Путин подписа закона за медиите със статут на чуждестранен агент"}
{"url": "http://www.dnevnik.bg/bulgaria/2017/11/25/3085325_skulpturata_na_balerinata_pred_narodniia_teatur_e_bila/", "text": "Младеж в нетрезво състояние е успял да събори скулптурата на балерината пред Народния театър в София, след като се е подпрял на нея, предаде Би Ти Ви. Известната скулптура на Георги Чапкънов, която стои във фонтана пред театъра от 1998 г., е била изкъртена през миналата нощ. Дванайсетокласник в нетрезво състояние се подпрял на фигурата и тя паднала. БНТ съобщава, че 18-годишният младеж е бил задържан. Днес служители на Столичната община са изнесли скулптурата и в момента тя се съхранява от общинските власти. Предстои да бъде поправена от автора й. Би Ти Ви припомня, че преди 3 години Чапкънов сам е поискал да я реновира.", "date": "2017.11.25", "title": "Скулптурата на балерината пред Народния театър е била изкъртена"}
{"url": "http://www.dnevnik.bg/bulgaria/2017/11/25/3085013_izborut_mejdu_kariera_ili_kauza_ne_e_zaduljitelen/", "text": "Да работиш, за да градиш кариера или да служиш на обществена кауза, в която вярваш - изборът между двете възможности е труден. Освен ако не ги съчетаеш в едно - в това вярват организаторите на форума \" \"Кариера с(рещу) Kауза. Кое избираш?\". В събота те събират вдъхновяващи личности, които успешно съчетават професионалната си кариера с работа за обществени каузи, за да разкажат какво ги мотивира. Сред лекторите ще са директорът на Българския дарителски форум Красимира Величкова, Моника Ковачка-Димитрова, която отговаря за проектите по корпоративно-социална отговорност в SAP Labs България, основателят на фондация \"Подарете книга\" Благовеста Пугьова, изпълнителният директор на Българската асоциация по семейно планиране и сексуално здраве д-р Радосвета Стаменкова и един от създателите на \"Враца софтуер общество\" Емилиян Кадийски. Водещ на събитието ще бъде радио и телевизионната водеща Евелина Павлова. Гостите ще могат да се включат в дискусии за различните начини да бъдеш граждански активен и за това какво означава да си удовлетворен от работата си. Български и международни компании ще разкажат колко важна е корпоративно-социалната отговорност и как тя започва да става ключов фактор в бизнес имиджа, уточняват организаторите. Форумът е организиран от неправителствената организация \"Кариера с кауза\" и ще започне в 10 ч. в СофияТехПарк, зала Startup Hambar в сградата на \"Бизнес инкубатора\". Участието в него е безплатно, но изисква  регистрация .", "date": "2017.11.25", "title": "Изборът между кариера или кауза не е задължителен"}
{"url": "http://www.dnevnik.bg/skorost/2017/11/25/3085015_diplomatite_masovo_ne_plashtat_globite_si_za/", "text": "Под 9 % от глобите с електронен фиш за превишена скорост от дипломатически и консулски автомобили са платени. Това се разбира от отговор на МВР след запитване на \"Дневник\" по Закона за достъп до обществена информация. За пет години пътна полиция е издала общо 1642 електронни фиша на колите с червени номера. От тях платените са 146, което е по-малко от 9 %. От данните на МВР се разбира, че за 2013 г. за превишаване на скоростта са издадени 523 електронни фиша на дипломатически и консулски автомобили. От тях платени са едва 66. През 2014 г. има рязък спад на констатираните нарушения, които са 122. Заплатените са 10. През следващата година КАТ е издал 181 фиша, от които 15 са платени. За миналата година броя на установени нарушения е бил 447, от които заплатените са 35. До 10 ноември тази година са издадени 369 фиша, от които са заплатени 20. Защо е толкова малка събираемостта на глобите \"След като снимаме някого с превишена скорост, ние ги подаваме в главна дирекция \"Национална полиция\". Там имат международен отдел за сътрудничество, който препраща фишовете в страната, където е регистрирана колата, за да може да се връчи глобата по постоянен адрес на собственика. За дипломатическите коли се праща на външно министерство, което задейства процедурата\", обясни за \"Дневник\" главен комисар Тенчо Тенев, който е началник на столичния КАТ. По думите му глобите се връчват от чуждите служби и те следят за плащането им. \"Трябва да си плащат, как\", коментира той. И допълни: \"ние като ги снимаме тука, ги пращаме в главната дирекция. Ние нямаме функция по контрол за събиране на глобите\". На въпроса работи ли се в МВР по мерки да се засили събираемостта на глобите на чуждестранни и дипломатически коли, Тенев отговори: \"Как да не се подобрява събираемостта като ние вече сваляме номера и всичко се плаща няма мърдане. Ако книжката е изтекла сваляме му номерата и шофьорът идва да плати, иначе не може да кара. Ако има неплатени глоби - пак е по същия начин\". След уточнение, че въпросът е за дипломатическите и чуждестранните коли, Тенев обяснява, че пътна полиция не може да сваля номерата на дипломатическите коли. \"А за чуждите - правим снимков материал. Не мога да ви кажа поне засега какво се прави за тях\", обясни той.", "date": "2017.11.25", "title": "Дипломатите масово не плащат глобите си за превишена скорост"}
{"url": "http://www.dnevnik.bg/bulgaria/2017/11/25/3074817_hristiianite_pochitat_sv_kliment_ohridski/", "text": "Православната църква почита днес паметта на св. Климент Охридски - български средновековен учен и първи епископ, проповядвал на старобългарски език. Той е тачен като един от Светите Седмочисленици. Предполага се, че св. Климент е участвал на млади години още в хазарската и аланската мисия на Кирил и Методий през 859-861 г. Той участва и във великоморавската мисия на светите братя като техен ученик. В някои по-късни славянски жития се казва, че презвитер Климент е бил ръкоположен заедно с Наум в свещенически чин от папата в Рим през 868 г., преди смъртта на св. Кирил. Той е един от най-значимите автори на старобългарски език - пише жития, похвални слова, църковни химни, превежда църковни текстове. Умира през 916 г. и скоро след смъртта му е канонизиран. Тази година се отбелязва 1 100-та годишнина от блажената му кончина. 25 ноември е и  - Софийския университет, чийто патрон е св. Климент. Празникът започна в академичния параклис в Богословския факултет с празнична утреня и божествена света литургия. След службата литийно шествие ще се отправи към паметника на свети Климент Охридски, където академичният съвет начело с ректора проф. Анастас Герджиков ще поднесе венец. В 11.15 часа в Аулата на Софийския университет ще започне академичното тържество по повод празника. В рамките на празника ще бъдат връчени дипломите на новоизбраните професори за изминалата година, както и специалните награди на университета.", "date": "2017.11.25", "title": "Християните почитат св. Климент Охридски"}
{"url": "http://www.dnevnik.bg/ot_vas/galeriiotvas/2017/11/25/3084244_chitatelska_fotogaleriia_esen_v_defileto_krai_harmanli/", "text": "Местността \"Дефилето\" се намира на 2-3 километра югозападно от гр. Харманли и се простира от с. Брягово на запад до града на изток.", "date": "2017.11.25", "title": "Читателска фотогалерия: Есен в \"Дефилето\" край Харманли"}
{"url": "http://www.dnevnik.bg/video/video5/2017/11/25/3084885_videogaleriia_pette_nai-dobri_animacii_na_piksar/", "text": "Новата анимация на \"Пиксар\" \"Тайната на Коко\" тръгна по кината вчера, 24 ноември, в комплект с коледно филмче с героите от хита на \"Дисни\" замръзналото кралство. Още преди излизането й в САЩ, където оглави боксофиса, \"Тайната на Коко\" стана  най-гледаният филм в Мексико за всички времена.  Не по-маловажно, филмът стана любимец на критиката в почти всички държави. Всъщност от 19 пълнометражни анимации, студиото има 8 статуетки \"Оскар\", а само 5 заглавия имат рейтинг под 90% в агрегатора за отзиви Rotten Tomatoes. Кои обаче са любими на публиката? За отговор на този труден въпрос \"Дневник\" се обърна към постоянно отвореното  гласуване  на потребителите на сайта. Под номер 5 те класират (2009 г.) - трогателната история за кисел старец, чиято съпруга е починала. След като китната им къщичка е заплашена от строителството на нови небостъргачи, Карл решава \"да напусне този свят\", излитайки с нея в небето. Част от тази история е  по истински случай , а \"В небето\" донесе на създателите си \"Оскар\" за анимация и номинация за най-добър филм - втората за рисуван филм изобщо.", "date": "2017.11.25", "title": null}
{"url": "http://www.dnevnik.bg/biznes/2017/11/25/3084745_stresut_i_shumut_sa_nai-riskovite_faktori_pri_rabota_v/", "text": "Големият стрес и шумът са основните рискови фактори при работа в нощни заведения у нас. Други рискови фактори са спецификата на клиентите в тези заведения, нетрадиционното работно време и лошият въздух на работното място, показва прочуване сред 240 наети в нощни заведения. Най-голям стрес изпитват диджеите и хостесите. Около 45% от анкетираните смятат, че нетрадиционното работно време би представлявало риск за здравето им. Средната възраст на наетите в нощни заведения у нас е 24 години, а повечето от тях са студенти или хора с професионално образование. Най-често младите хора остават на работа в нощни заведения между една и две години, тъй като нямат възможност за израстване в йерархията или гледат на тази работа като временна. Данните са от изследването \"Рискови фактори, превантивни мерки, конкуренция и удовлетворение от работата на наетите в нощните заведения в България\" на проф. Желю Владимиров и доц. Олимпия Ведър от Стопанския факултет на СУ \"Св. Климент Охридски\". Проучването, което е проведено с помощта на студенти сред 240 служители на нощни заведения през зимата на 2015 г., е първото научно изследване за условията на труд и наетите в нощните заведения у нас. То е публикувано в монографията \"Бизнес администрация: теория и практика в България\", издадена по случай 25+ години от създаването на катедра \"Стопанско управление\", и бе представено на кръгла маса, организирана от ръководителя й проф. Цветан Давидков.", "date": "2017.11.25", "title": "Стресът и шумът са най-рисковите фактори при работа в нощни заведения у нас, сочи проучване"}
{"url": "http://www.dnevnik.bg/analizi/2017/11/25/3084894_problemut_s_mediite/", "text": "Следиш ли какво се случва днес с медиите, няма как да не си зададеш въпроса забравили ли са българите, че именно с вестници са извоювали свободата си? Какво биха били и църковната борба, че и Априлското въстание без цялата полемика в тогавашните медии? И всеки вестник е имал своя линия. До такава степен, че след Освобождението голяма част от онези, които са се противопоставяли едни на други от години на вестникарския фронт, са продължили да заемат противоположни позиции като членове на двете различни партии. А днес?  Днес огромна част от медиите в България са собственост на Вие знаете КОЙ. Повечето големи други медии ни представят случващото се по един и същ начин. Все по-малко се дават различни гледни точки, налага се една и съща интерпретация на случващото се. Дори в едни отминали години, които няма как да забравим, излизаха критични статии. Днес има управляващи, които можеш да критикуваш, а има и такива, които са тема табу. Тема, която ако си позволиш да повдигнеш, нищо чудно да ти хвръкне мястото. А самите представители на властта не се свенят да отправят закани по националните ефири.  За последните два-три месеца станахме свидетели на Сутрешният блок на  \"Нова телевизия\" остана без Анна Цолова . Обяснението беше, че водещата ще започне свое авторско предаване. Скоро след това  Виктор Николаев беше заплашен в ефир от представител на властта , който направи паралел с празното място до него. Водещият на сутрешния блок Георги Ангелов, който неведнъж влиза в директен конфликт с бившия министър на културата Вежди Рашидов, престана да се появява в сутрешното предаване.  Предаването на Люба Кулезич беше свалено  тази седмица от Би Ай Ти. Случайност? В момента се упражнява  безпрецедентен натиск върху единият от издателите на \"Капитал\" и \"Дневник\" . Времето ще покаже кои ще са следващите. Такива ще има. Очевидно при сегашното положение това ни чака и в бъдеще.  Управлението в последните години свикна да плаща огромни суми за политически пиар. То свикна, че ако става дума за някаква критика, това ще бъде някое конкретно лице, от което лесно може да се лиши. Или че става дума за поредния скандал, който удобно се разразява тъкмо по времето на някоя тема, която заслужава далеч по-голямо медийно внимание. И която по силата на обстоятелствата по този начин почти не бива повдигана. Интересно би било някой да направи проучване какви са били основните теми при излизането на последните евродоклади. И никак не е странно, че при това положение (или по-скоро дередже) евродокладите не са били тема номер едно в медиите.  Дали не идва времето, когато няма да се наложи също както по време на Възраждането, а и по времето на социализма, опозиционните медии да са ситуирани зад граница? Е, днес голяма част от тях са електронни, но това не пречи върху тези, които говорят не за това, за което се очаква да говорят медиите, а за това, което самите медии решават, да се упражнява въпросния натиск. В какво се изразява натискът? В данъчни проверки, във всевъзможни административни проблеми, в задействането на част от държавния апарат за това да се открие слабото място на тези, които посочват слабите места в управлението и във функционирането на държавата.  И за каква свобода на медиите изобщо може да се говори, когато повечето български медии определено задават Когато те се списват на едно посредствено ниво и междувременно не спират да защитават определени компании, институции, лица. Когато за повечето медии сякаш няма значение дали изобщо спазват някакви журналистически стандарти и правят всичко това безнаказано И в същото време се търси как да се накажат други медии, които поставят въпроси по различен начин? Които се опитват да разследват? Които не се занимават с критикарстване, а с конструктивна критика?  Тези, които се осмеляват да надигат глас, не след дълго се оказват врагове на народа. На тях им се прикачат изтърканите от употреба клишета като: \"платен\", \"соросоид\", \"антибългарски\" и така нататък. Ако те продължат да упорстват и да се борят за промяна на статуквото, нищо чудно да им посветят и някоя безплатна книжка с внушителен тираж. И повечето българи, които между другото не спират да говорят, че нямат никаква вяра в медиите, чудно, вярват на това, което им се предлага на тепсия. Нищо чудно плурализмът в медиите да намалява все повече и повече в идващите години. България да продължава да се срива в класацията по свобода на медиите. В крайна сметка на кой би направило това впечатление? На една шепа хора.  От друга страна тази шепа хора не се отказва и продължава да си бие главата в стената и да повтаря, че може. България може да бъде демократична държава. Може да престане да бъде синоним на политически батак. Може да се развива като европейска (а не като евразийска, както искат някои) държава. Което носи надежда. В крайна сметка в държавата на масовото опраскване, всеки може да бъде опраскан. Най-много да ти се наложи да се съдиш я с някоя медия, я с държавата. И междувременно да разбереш, че имаш милиони в банковата си сметка. Милиони, за които дори не подозираш.  Когато държавата не спира да се меси в работата на медиите, както и на бизнеса и на още редица други неща, най-доброто средство срещу това явление е Ако ние търпим публично да бият шамари на нашите колеги и си мълчим, рано или късно шамарите ще сполетят и нас. И пак всеки ще си мълчи. Може да не сме съгласни с политиката на всяка медия, да не са ни приятни всички нейни журналисти, но в случая не става въпрос за конкретни медии, а за принципи. Принципите би следвало да са нещо, което важи за всички, приятели и врагове. Също както законите.  Всъщност най-големият проблем е именно мълчанието. Едно от наследствата на социалистическия период, когато всички бяха свикнали да си мълчат, за да не им \"изстине мястото\". Друг голям проблем е българската традиция преди да се опиташ да се поставиш на чуждото място, да заклеймиш другия като враг, негодник, простак. Това, че обитаваме България, означава, че сме заедно. Което сполетява другите, сполетява и нас. Е, възможно е да има известно закъснение, но резултатите рано или късно ще дойдат.  А проблемът на медиите е надгилдиен и се отнася до всичко и всички тази държава. Затова би било добре някой ден да свикнем да си помагаме, да се държим заедно и да не спираме да търсим решение на проблемите си. В противен случай проблемите ще решат нас. ", "date": "2017.11.25", "title": "Проблемът с медиите"}
{"url": "http://www.dnevnik.bg/bulgaria/2017/11/25/3084797_deputati_ot_bsp_iskat_da_se_smeni_dumata_invalid_v_9/", "text": "Депутатите от БСП Крум Зарков и Михаил Христов искат в девет закона думата \"инвалид\" да бъде заменена с израза \"лице с увреждане\". Те са внесли в деловодството на Народното събрание предложение за промяна в Закона за държавните такси, с което всъщност се иска изменение на още осем закона. Зарков и Христов са открили думата \"инвалид\" в Закона за висшето образование, Закона за здравното осигуряване, Закона за железопътния транспорт, Закона за защита на животните, Закона за лова и опазване на дивеча, Закона за ветеринарномедицинската дейност, в Закона за движението по пътищата и Закона за устройството и застрояването на Столичната община. Думата \"инвалид\" носи негативен заряд. Разглеждайки етимологията й, откриваме следните синоними - невалиден, лишен от законна сила, недействителен, болен, пишат вносителите в мотивите към законопроекта. Те са се ограничили само до тази дума, а са подминали други определения в законодателството на различни форми на увреждания, например \"сляп\" и \"глух\".", "date": "2017.11.25", "title": "Депутати от БСП искат да се смени думата \"инвалид\" в 9 закона"}
{"url": "http://www.dnevnik.bg/sport/2017/11/25/3083521_machkai_herta_izlojba_sintezira_futbolnata_istoriia_na/", "text": "Херта\" е най-успешният и популярен берлински клуб, но изложбата по случай 125-годишнината му го представя като само част от богатата и сложна история на спорта в града. \"Столичен футбол – 125 години \"Херта\" и междуградски съперничества\" обхваща четирите етажа на Ephraim Palais и включва артефакти, архивна фотография, видео материали с репортажи и кадри от мачове, включително от 20-те години на ХХ век, пространства, посветени на отделни личности, свързани с историята на клуба. Въпреки че акцентира върху \"Херта\", експозицията очертава цялостния исторически контекст на създаването и развитието на отбора (вследствие на силните работнически движения в края на XIX век), началото на германския футбол, обстоятелствата около другите берлински отбори (над 400), както и каква култура и ценности стоят зад тях. Сред клубовете, чиято история се проследява, са \"Германия 1888\", най-старият футболен тим в страната, \"Тенис Борусия\" (създаден като клуб за тенис на маса, основен конкурент на \"Херта\" през 20-те години на ХХ век и с живи до днес либерални традиции), \"Тазмания\" (според най-приетата версия името на клуба идва от двамата основатели, които в края на XIX век се опитват да емигрират към австралийския остров, но това така и не се получава), \"Динамо\" (известен като любимия клуб на директора на ЩАЗИ Ерих Миелке и събиращ крайнодесни симпатизанти), вторият по популярност \"Унион\" (припознаван най-вече от работническата класа в Източен Берлин и врагове на \"Динамо\"). Голяма част от тези отбори от години са извън елита и дори професионалния футбол, но въпреки това те имат стабилна аудитория и до днес. \"Английската болест\" Изложбата връща към трудното зараждане на футбола в Германия. Това се случва предимно в Берлин (и по-специално около британските студенти в Техническия университет), Хамбург и Франкфурт. В началото футболът е критикуван, както защото за мнозина изглежда нелепо, така и защото се свързва с английската култура, поради което е наречен \"английската болест\". През втората половина на XIX век той намира популярност сред средната и висшата класа. Имената на отборите, назоваващи името на страната или латинското название на Прусия (Борусия), е бил начинът ентусиастите да \"германизират\" спорта. Първият отбор на \"Херта\", регистриран от чичото на двама братя в тийнейджърска възраст, се събира през 1892 г. По време на създаването на Германския футболен съюз през 1900 г. вече има 85 регистрирани клуба. Прогресът е рязко спрян през Първата световна война, когато игрищата и салоните са реорганизирани като болници, но спортът се оказва все по-практикуван от войници на фронта. Футболът става истински популярен след Първата световна война като обичайно средство за разпускане след 8-часовия работен ден. Популярността му се разглежда и като неразделна част от навлизането на радиото и телевизията. Първият мач от лигата е излъчен по радиото на 13 юни 1926 г. и е слушан от 400 хиляди души. Изложбата включва и репродукция на първата поема, посветена на футбола – Fussballwahn (\"Футболна мания\") на Йоаким Рингелнац от 1923 г. Еврейският принос и Втората световна война  Изложбата не бяга от трудните моменти на берлинския футбол по време на нацисткия режим.  \"Тенис Борусия\", основен противник на \"Херта\" до Втората световна война, е открит в магазин за торти през април 1902 г., като в началото собствениците развиват тенис и пинг-понг дисциплини преди да открият футболна и боксова школа. През следващите години те са от отборите, разпознавани и подкрепяни от еврейското съсловие. Един от основателите, Рихард Гулатис, е и автор на първата книга, посветена на футбола и правилата му.  \"Тенис Борусия\" става шампион на Берлин през 1932 г., но следващите години са трудни за отбора. През 1933 г. Нацистката партия забранява на евреите да играят професионално, с което \"Тенис Борусия\" губи 1/3 от играчите си, както и основните си спонсори. Преди тези събития в Берлин има пет отбора с предимно еврейски играчи и дори Еврейска футболна лига. В момента отборът, асоцииран най-вече с кварталите \"Митте\" и \"Шарлотенбург\", е в пета дивизия, но с активна фен публика, често акцентираща върху каузите на антисемитизма, проимиграционните ценности и правата на човека. ЛГТБ флагът с цветовете на дъгата е обичайна част от мачовете им.  Едновременно вдъхновяваща и тъжна е историята на доктора на \"Херта\" Херман Хорвиц, един от първите лекари във футбола въобще. Той прокарва иновативната за времето си идея състезателите да бъдат третирани от контузии на терена, вместо откарвани в болница. След като влиза в екипа на клуба през 1923 г., Хорвиц се преспециализира от лекуването на туберкулоза в спортната медицина. През 1938 г. той е отстранен от клуба заради еврейския си произход, а през 1943 г. е изпратен в лагера в \"Аушвиц\". Заради лекарското си образование е използван в насилствените практики на нацистите, включително в селектирането кои да бъдат изпратени в газовите камери и кои не.  Въпреки че феновете на \"Херта\" през годините многократно се опитват да съберат сведения за последните му години, ясната информация е оскъдна. Предполага се, че той умира в Аушвиц някъде между 1943-1945 г. Докато първенството във Великобритания е прекратено през 1939 г., лигата в Германия продължава почти през целия период на Втората световна война като знак, че в страната няма повод за притеснение и възможност вниманието на масите да бъде максимално разсейвано.  Женският футбол В изложбата е засегната още една малко обсъждана, но интересна тема. Играенето на футбол от жени си проправя път в Германия още със зараждането на спорта, но обществото въобще не се оказва толерантно към това. Едва през 20-те години на ХХ век то започва да възприема по-лесно идеята, че жена може да практикува активно спорт. Професионалното играене на футбол от жени е забранено през 1955 г. поради опасения, че този вид спорт е твърде опасен за жени. Впоследствие състезателките се преобличат като мъже, за да могат да играят без сблъсъци със закона. Въпреки забраната, през 1957 г. се провежда европейско първенство за жени в града, а през 1969 г. \"Тенис Борусия\" първи създават паралелен женски тим наред с мъжкия. Година по-късно професионалното практикуване на футбол е разрешено, а след още една се създава и лига. Към днешен момент състезателките в берлинските отбори са над 16 500. Женският национален отбор на Германия печели две световни титли - през 2003 и 2007 г., а в момента е на второ място в ранглистата на ФИФА, след като до март беше на върха.", "date": "2017.11.25", "title": "Мачкай, \"Херта\" – изложба синтезира футболната история на Берлин"}
{"url": "http://www.dnevnik.bg/tehnologii/2017/11/25/3083335_shofyor_na_limuzina_izlita_s_napravena_ot_nego_raketa/", "text": "Земята е плоска и всички живеем в една голяма лъжа, че е кръгла. Това ще се опита да докаже шофьорът на лимузина от Калифорния Майкъл Хюз. Днес той ще излети в космоса с направена лично от него ракета, като се очаква да достигне височина от 550 метра, съобщава американският вестник \"Вашингтон пост\". По думите му това е първа крачка в дългосрочния му план да докаже, че Земята е плоска. Неговата амбициозна цел е да направи още няколко полета, с които да се издига още по-високо и да достигне такава височина, че да направи снимки на планетата. Според 61-годишния Хюз американската космическа агенция НАСА се контролира от масони, а  Илон Мъск създавал фалшиви ракети , които дори не излитали. Той уточни, че неговият апарат се задвижва с пара и далеч не е качествен като истинските ракети, но щял да го усъвършенства за следващите си полети. Американецът няма инженерно образование, но сглобява свои летателни апарати от години. Той стана популярен през 2002 г., когато влезе в Книгата на рекордите на Гинес за най-дълъг скок с лимузина, като успя да преодолее 31.39 метра с 3-тонното возило. През 2014 г. Хюз осъществява първия си полет със своя собствена ракета, като успява да прелети само 400 метра. Всичко това обаче завършва с тежко падане на земята и множество рани по тялото му, които го вкарват в болница за две седмици. Днес той си е поставил за цел да премине 4 пъти по-голямо разстояние и да прелети около 1.6 км.", "date": "2017.11.25", "title": "Шофьор на лимузина излита с направена от него ракета, за да докаже, че Земята е плоска"}
{"url": "http://www.dnevnik.bg/sport/2017/11/25/3085166_goldun_steit_razbi_chikago_buls_s_49_tochki_razlika/", "text": "В първите 12 минути \"Чикаго\" беше по-добрият отбор и спечели с 32:29. След това последва истински рецитал на Стеф Къри, който вкара 26 точки във втората четвърт, повече от целия отбор на \"биковете\". След 45:21 \"воините\" се оттеглиха на почивка с аванс от 21 точки. В третата четвърт \"Чикаго\" отбеляза още по-малко точки , само 13 срещу 36 за домакините и вече беше ясно, че обрат няма как да има. В последните 12 минути \"Голдън стейт\" увеличи аванса си с още пет точки. Къри завърши с 33 точки, четири асистенции и седем борби. Той беше 10-18 от стрелба и вкара четири от 11-те си опита от тройката, както и беше безгрешен от наказателната линия – девет от девет. В отсъствието на Кевин Дюрант, силно игра Клей Томпсън, който вкара 29 точки. Шанс за изява получи Ник Йънг, който се отчете със 17 точки. С двуцифрен актив завършиха още Заза Пачулия (11 точки) и Андре Игуодала (10 точки).  победи драматично със 100:99 \"Шарлът хорнетс\". Леброн Джеймс записа втория си \"трипъл-дабъл\" за сезона и общо 57-и в кариерата - 27 точки, 16 борби и 13 асистенции. Крилото на \"кавалерите\" завърши с рекордните за сезона борби и асистенции и помогна на тима си да увеличи победната си серия на седем успеха. Двубоят в \"Куикън лоунс арена\" беше много оспорван, а първите две четвърти отидоха в актива на гостите от \"Шарлът\". Те имаха аванс от три точки на почивката, но после Джеймс и компания взеха третата четвърт с 29:25 и поведоха с една точка. Заключителните 12 минути бяха много драматични и 48 секунди преди сирената Джей Ар Смит реализира две точки от наказателната линия, за да може \"Кливланд\" да поведе. Последваха пропуски и на двата отбора от тройката, за крайното 100:99. За \"стършелите\" Дуайт Хауърд записа \"дабъл-дабъл\" – 20 точки и 13 борби. Центърът вече е №10 във вечната ранглиста на НБА по борби в защита, след като изпревари легендарния Патрик Юинг. Майкъл Кид-Гилкрайст и Маркъс Уилямс добавиха по 17 точки, а Кемба Уокър 15, но \"Шарлът\" не успя да избегне 10-ата си загуба за сезона. \"Кливланд\" е трети в Източната конференция с баланс 12-7, а \"стършелите\" са 11-и. Водач продължава да е  \"Бостън селтикс\" , който постигна 17-а победа – 118:103 срещу \"Орландо меджик\". Кайри Ървинг вкара 30 точки, а Тери Розиър се отчете с 23 и шест борби.", "date": "2017.11.25", "title": "\"Голдън стейт\" разби \"Чикаго булс\" с 49 точки разлика"}
{"url": "http://www.dnevnik.bg/sviat/2017/11/25/3084686_zashto_amishite_jiveiat_tolkova_dulgo/", "text": "Те живеят както преди 300 години, без техника, без всякакви модерни удобства. Сега общността на амишите разбуди интереса на учените. Причината: генна мутация, която очевидно удължава живота и предпазва от болести, разказва \" Дойче веле \". Учени от Медицинския университет в Чикаго са си поставили за задача да изследват гените на християнската общност на амишите, обитаващи различни региони в САЩ. Тяхната генетична и географска изолация ги превръща в идеален обект на научни изследвания: амишите живеят в изолирани общности, а делникът им е както преди 300 години - без автомобили и компютри, дори без кецове и ципове. А сега може да се окаже, че тази християнска общност държи ключа към дълголетието. Живеят с 10 години по-дълго \"Откакто свят светува, хората мечтаят да открият извора на младостта\", казва ръководителят на изследването Дъглас Воун. Неговият екип е изследвал общо 177 представители на амишката общност в щата Индиана. Резултатът: при 43 от прегледаните амиши е установено мутирало копие на гена Серпин-1. А както обяснява Воун, тази генна мутация води до по-дълъг живот - тя удължава продължителността на живота с до 13%, което отговаря на цяло десетилетие. Впоследствие учените съставили и родословни дървета на амишите, участвали в изследването, като по този начин анализирали данните на 221 техни предци, за които имало сведения кога са родени и кога са починали. Оказало се, че при хората, за които се предполага, че са носители на мутиралото генно копие, средната продължителност на живота е била 85 години - с цяло десетилетие повече, отколкото при останалите. Освен това амишите с генна мутация страдали по-рядко от диабет и сърдечно-съдови заболявания. Все болести, от които хората са застрашени с напредване на възрастта. Учените предполагат, че мутиралият ген намалява драстично производството на протеина PAI-1, който направлява кръвосъсирването и процеса на стареене. \"PAI-1 е част от т.нар. молекулярен пръстов отпечатък, който влияе на процеса на стареене\", обяснява Дъглас Воун. Възможно ли е наистина? Изследователите от Чикаго са си поставили сега следната цел: с помощта на медикамент да повлияят на протеина PAI-1 и така да симулират генна мутация. Подобни тестове вече са били провеждани в японския университет Tohoku - но не върху хора, а върху мишки. Гризачите, които приемали въпросния медикамент, имали четири пъти по-дълъг живот от останалите мишки. Учените от университета в Чикаго също са поискали разрешение за провеждането на подобни тестове. \"Вече има няколко медикамента против тромбоза, които залагат именно на потискането на протеина PAI-1. Убеден съм, че сега съвсем целенасочено могат да бъдат разработвани и медикаменти, които да забавят процеса на стареене и да предпазват от т.нар. старчески болести\", казва Дъглас Воун.", "date": "2017.11.25", "title": "Защо амишите живеят толкова дълго"}
{"url": "http://www.dnevnik.bg/sviat/2017/11/25/3085173_otkritata_v_germaniia_ogromna_svastika_be_unishtojena/", "text": "Огромната бетонна свастика, която б е намерена преди няколко дни при изкопни работи  на спортно игрище в Хамбург, бе унищожена, предаде БТА. Гигантската свастика бе с размери четири на четири метра. Тя бе намерена, когато работници започнаха да копаят терен за изграждане на съблекални към игрището. Там в миналото е имало нацистки паметник, разрушен в началото на 70-те години на 20 век. Свастиката е толкова голяма, че за унищожаването й бяха използвани земекопната машина и хидравличен чук. Демонстрацията на нацистки символи е незаконна в Германия и заради това свастиката трябваше да бъде премахната възможно най-бързо.", "date": "2017.11.25", "title": "Откритата в Германия огромна свастика бе унищожена"}
{"url": "http://www.dnevnik.bg/sviat/2017/11/25/3085176_guterish_predupredi_za_risk_ot_nov_konflikt_mejdu/", "text": "Генералният секретар на ООН Антониу Гутериш предупреди в нов доклад, че неразрешени оръжия в ръцете на Хизбула и заплашителната риторика на ливанската група и на израелски представители увеличават риска от ескалация на конфликта между Хизбула и Израел, предаде БТА. Гутериш отправи призив към Хизбула и към Израел, водили война през 2006 г., да са сдържани през цялото време и да се въздържат от потенциално разпалващи напрежението коментари. В доклада, разпространен до членовете на Съвета за сигурност на ООН, се казва, че редовно има твърдения за прехвърляне на оръжия за Хизбула и че ООН гледа на тях сериозно, но не е в позиция да приведе независими доказателства, които да ги потвърдят. Гутериш допълни, че Хизбула е демонстрирала оръжията и е признала, че ги използва. Резолюцията на ООН, с която бе сложен край на войната през 2006 г., призовава Хизбула и други милиции, които действат в Ливан, да се разоръжат и демобилизират. Тя призовава мироопазващите сили на ООН, наброяващи 10 700 души, да наблюдават зоната южно от река Литани близо до границата с Израел, където на Хизбула е забранено да държи оръжия. Гутериш каза, че Израел е информирал силите на ООН за предполагаемо наличие на оръжия и инфраструктура на Хизбула на три конкретни места в тази зона, която се наблюдава от тях посредством патрули, сателитни кадри и разузнаване по въздуха. В доклада Гутериш посочва и примери на ожесточената риторика между лидери на Хизбула и високопоставени израелски представители. Генералният секретар отбелязва още, че в Ливан, където има над 1 милион сирийски бежанци, се засилват в медиите и в политическите слова антибежанските настроения. Гутериш посочва случаи на напрежение между бежанците и жителите на населените места, в които те са подслонени и констатира нарастване на протестите сред ливанците заради това, че сирийците са им конкуренция за работни места. Докладът на Гутериш е изготвен преди ливанският премиер Саад Харири да се върне в Бейрут. В него Гутериш подчертава, че е важно в Ливан да се произведат парламентарни избори през май 2018 г., както е планирано.", "date": "2017.11.25", "title": "Гутериш предупреди за риск от нов конфликт между Хизбула и Израел"}
{"url": "http://www.dnevnik.bg/skorost/2017/11/25/3082256_fotorazkaz_alternativata_na_dizela_ot_ford/", "text": "След серия скандали, свързани с манипулации за отделяните вредни емисии, и затягане на еконормите изглежда идва краят на дизеловите мотори, поне в леките автомобили. Той едва ли ще настъпи бързо, а и може да се размине, но е факт, че купувачи на нови автомобили се оглеждат за алтернативи. \"Форд\" имат такава още от 2011 година и нейното име е ЕкоБууст(EcoBoost).", "date": "2017.11.25", "title": "Фоторазказ: Алтернативата на дизела от \"Форд\""}
{"url": "http://www.dnevnik.bg/sport/2017/11/25/3085174_kapitanut_na_manchestur_junaited_e_preturpial/", "text": "Халфът на \"Манчестър юнайтед\" Майкъл Карик разкри, че е претърпял сърдечна операция в последните месеци и заради това не участва в мачовете на отбора си. Покрай колебливите резултати на \"червените дяволи\" на Острова беше повдигнат резултата защо Карик не играе, но 36-годишният футболист, който стана капитан след  напускането на Уейн Рууни , обяви причината. \"След като се почувствах зле през второто полувреме на мача с \"Бъртън\" през септември минах няколко теста. Те показаха, че имам нарушен сърдечен ритъм, заради което се подложиха на аблация (инвазивен метод за лечение на аритмия – бел. ред.). Бях подложен на сериозно наблюдение, но вече се чувствам добре\", написа Карик в профила си в \"Туитър\". Той разкри, че вече започва да тренира с основния състав на \"Юнайтед\" и се надява скоро да се завърне на терена. Срещата с \"Бъртън\" в  \"Карабао къп\"  (бивша Купа на лигата) е единственият мач на Карик за сезона. Той има договор с \"Юнайтед\" до края на кампанията и не е ясно дали ще го продължи. Халфът е на \"Олд Трафорд\" от 2006 г., когато беше купен за 27.2 млн. евро от \"Тотнъм\". Карик има общо 460 мача за \"Юнайтед\" във всички турнири. С тима той е петкратен шампион във Висшата лига, спечели ФА Къп, три пъти Купата на Лигата, шест пъти \"Къмюнити шийлд\" и по веднъж Шампионската лига, Лига Европа и световното клубно първенство. \"Манчестър юнайтед\", който е втори във Висшата лига, приема днес от 17 ч. новака \"Брайтън\" в мач от 13-ия кръг.", "date": "2017.11.25", "title": "Капитанът на \"Манчестър юнайтед\" е претърпял сърдечна операция"}
{"url": "http://www.dnevnik.bg/sviat/2017/11/25/3085186_pojar_ubi_11_dushi_v_hotela_kudeto_se_provejda_mis/", "text": "Пожар, избухнал в петзвезден хотел, където в неделя трябва да се проведе конкурсът \"Мис Грузия\", отне живота на 11 души, а други 21 пострадаха, съобщи вътрешният министър на страната Георгий Гахария. Имената на загиналите още не са обявени, но министерството каза, че това да 10 грузински и един ирански гражданин. Сред ранените има трима турски и един израелски гражданин. Трагедията се е разиграла в \"Леогранд\" - комплекс от хотел и казино в черноморския пристанищен град Батуми. Пламъците са избухнали на един от етажите и бързо са се разпространили из сградата. Всички загинали са се задушили от дима. Според официални източници няма пострадали сред 20-те участнички в конкурса за красота. Хотелът е евакуиран. Потужаването на пожара в 22-етажната сграда е отнело часове.", "date": "2017.11.25", "title": "Пожар уби 11 души в хотела, където се провежда \"Мис Грузия\""}
{"url": "http://www.dnevnik.bg/detski_dnevnik/2017/11/25/3081990_goblini_se_kriiat_v_knijarnicite/", "text": "И понеже този свят е повече магичен, но не дотам себичен, а хората са малобройни, направо се натъкваме на... гоблини. Това са древните твари, които изкушават хората да впрягат магията. Понякога е достатъчно комета да профучи покрай луната и там да поникнат гори от бели дървета, които да надигнат бледи корони към сребърната светлина като маргаритки, обърнати към слънцето. А щом обиколи дваж света, защо не и там да се разбуди магия – отново да се появят тролове в реките, великани сред хълмовете и морски змейове и русалки покрай бреговете. Само защото магията още съществува. \"Гоблини\" вече е по книжарниците, съобщиха издателите от \"Дуо Дизайн\". А авторът Филип Рийв живее със съпругата и сина си в Дартмур, Великобритания, където най-дивите места вероятно са пълни с жаблини, дрейкове и други тайнствени същества.", "date": "2017.11.25", "title": "\"Гоблини\" се крият в книжарниците"}
{"url": "http://www.dnevnik.bg/bulgaria/2017/11/25/3085191_s_liturgiia_v_stolichniia_hram_sv_nedelia_biaha/", "text": "С литургия в столичната църква \"Света Неделя\" бе отбелязана 85-ата годишнина от Голодомора (наричан и Гладомор) - големия глад в съветска Украйна през 1932-1933 г. На литургията присъства посланикът на Украйна в София Микола Балтажи. Украйна почита милионите невинни жертви на  Голодомора  всяка година в четвъртата събота на ноември. Големият глад, който настъпва в края на лятото на 1932 г. и продължава до лятото на 1933 г. и засяга различни части на Съветския съюз, е резултат от планирана от правителството на СССР конфискация на реколтата от зърно и други храни. Терминът Голодомор се използва конкретно за населените с украинци области от тогавашния СССР. Броят на преките и непреки жертви на Голодомора е трудно да бъде точно установен. Според историците Голодоморът е взел около 7.5 млн. жертви за по-малко от година. Украйна определя Големия глад като преднамерен, съзнателно планиран от съветската власт геноцид, целящ да сломи духа на украинските кулаци - селяни, притежаващи земи. Русия отрича с аргумента, че от глада са пострадали много етнически групи в Съветския съюз, а не само украинците. През 2003 г. ООН прие декларация, в която признава Големия глад за националната трагедия на украинския народ. През  2008 г. Еропейският парламент призна Голодомора за престъпление срещу човечеството .", "date": "2017.11.25", "title": "С литургия в столичния храм \"Св. Неделя\" бяха почетени жертвите на Голодомора в Украйна"}
{"url": "http://www.dnevnik.bg/sviat/2017/11/25/3085160_polsha_dade_hod_na_sudebna_reforma_zaradi_koiato_moje/", "text": "Депутатите от управляващата в Полша националистическа и евроскептична партия \"Право и справедливост\" дадоха късно в петък предварителното си одобрение за два закона за промяна на съдебната система и провеждането на избори, заради които Европейската комисия бе предупредила, че заплашват върховенството на закона и може да доведат до безпрецедентно замразяване гласа на страната в Европейския съвет. След като бъдат окончателно одобрени през декември и подписани и от президента Анджей Дуда, те ще позволят на парламента с мнозинство от три пети да назначава новите членове на Висшия съдебен съвет (KRS), който ръководи кадровата политика в правораздаването. Подробностите за това как точно си представят управляващите да става това ще бъдат представени във вторник. \"Право и справедливост\" има мнозинство, но не и 60% от гласовете в парламента. Текстовете вероятно ще засилят напрежението между Варшава и Брюсел и може да предизвикат ограничаване на евфорондовете за полската икономика. По-рано този месец Франс Тимерманс - зам.-председател на Европейската комисия, заяви в Европейския парламент, че целта на двата закона остава неприемлива за Брюксел. Няколко хиляди поляци излязоха на протести в петъчната вечер, но демонстрациите в повече от 100 града в страната бяха далеч по-малобройни от тези през лятото. \"Не очаквам нещо да се промени заради начина, по който действа властта, защото тя не слуша какво казват хората\", коментира пред \"Ройтерс\" 29-годишният Якуб. \"Но сме тук, за да покажем, че не приемаме абсолютно всичко и няма да се съгласим с тези закони, които ще ни докарат дотам, че ще напуснем Европейския съюз.\" Първоначално управляващите искаха министърът на правосъдието да контролира KRS, но президентът Дуда наложи вето под силен натиск от чужбина и от многохилядни протести в страната. Сега депутатите одобриха ревизиран вариант с мотивите, че реформата се налага, тъй като съдът действа бавно, не е ефективен и е затънал в начин на мислене от времената на комунизма. Критиците казват, че законите са част от план на \"Право и справедливост\" да засили властта си над правосъдната система и да тласка страната към авторитаризъм. \"Ще ускори ли това работата по съдебните дела? Не\", каза по време на дебатите депутатът Кшищоф Пашик от опозиционната Полска селска партия (PSL). Според него с текстовете се вкарва \"патология\" в съдебната система. Повече от 20 правозащитни организации подписаха преди няколко дни петиция, в която се казва, че промяната ще сложи край на Полша като демократична страна, основана на върховенството на закона. С другия закон, одобрен на първо четене в петък, парламентът променя избирателната система, с което според опозицията се застрашава честността на изборите в Полша.", "date": "2017.11.25", "title": "Полша даде ход на съдебна реформа, заради която може да изгуби гласа си в ЕС"}
{"url": "http://www.dnevnik.bg/kultura/2017/11/25/3085009_otkus_ot_fini_prahovi_chastici_na_angel_igov/", "text": "Фини прахови частици\" вече е по книжарниците, издадена от \"Жанет-45\", а представянето й ще бъде на 13 декември в театралната зала на Софийския университет. Като повечето млади хора с добър чужд език, особено ако им трябваше непременно висок доход, моето момиче Теодора работеше в аутсорсинг индустрията. В общи линии, прекарваше деня на телефона и обясняваше на някакви хора от другия край на света къде се намира копчето на принтера им. Не спирах да се удивлявам колко много народ по тази планета не може да си намери копчето на принтера и смята за напълно уместно да вдигне телефона и да избълва възмущението си в ухото на непознат човек, който съгласно клишето би трябвало да се намира в Бангалор, но напоследък доста често се оказваше в София. Не по-малко ме удивляваше, че за тази работа – и за да не се съгласява в никой случай да прати в дома на възмутения клиент техници – Теодора получаваше доста по-висока заплата от мен. Принтер! Копче! Червено копче, мигащо с оранжева светлинка! Какво ли чувстваше клиентът, когато най-сетне намери и натисне този заветен бутон? Боязън, колебание, страх? Или заслужено удовлетворение, примесено с поне мъничко гордост? Ето, притесненият обитател на Фростпруф, Флорида, сваля очилата си, избърсва с кърпичка избилата по челото му пот и се взира напрегнато в принтера, който – о, чудо! – измърква като котарак, вътре в него някакви чаркове се наместват с предразполагащо потракване и от изхода му излиза отпечатаната страница с онзи мейл от братовчедката Бет, който обитателят на Фростпруф, Флорида, наистина не желае да чете от екрана, защото ще го заболят очите, воднистосините очи, от които тъкмо е смъкнал очилата, за да попие потта от челото си. И по странните, налудничави механизми на глобалната икономика, вълшебният принтер във Фростпруф, Флорида едновременно с мейла от братовчедката Бет е отпечатал нова-новеничка зелена банкнота, и тя поема на дълго пътешествие по разни борсови канали, дългови инструменти, полици, индекси, за да се озове най-накрая в банковата сметка на моята Теодора, която всеки момент трябва да влезе през стъклената врата на празното кафене в офис център \"Полиграфия\". Някога в това внушително здание, шедьовър на сталинската архитектура, е боботела най-голямата печатница на Балканския полуостров – наречена, според духа на времето, на основателя на социалдемократическата партия, макар че, строго погледнато, не той е бил печатар по професия, а един негов последовател, превърнал после социалдемократическата партия в комунистическа. Днес, както стана ясно, някогашната печатница е привлекателен център за банкноти, отпечатани другаде. Сигурно е приятно вътре, в старата масивна сграда с широки коридори и стълбища, по които може да се нареди духов оркестър. Прохладно ще да е. Теодора няма изглед към парка отсреща, но ако продължава да се справя така добре, може и да проима. А ето и какво кафене са им направили долу. Празно. Нищо чудно, че е празно, защото електронната музика гърми от тонколоните с такава убийствена жизнерадост, че бездомните кучета по улицата бягат надалеч. Хората от офисите само се отбиват тук, грабват набързо по един сандвич с домашен хумус и ситно нарязана червена чушка, изчакват нервно на бара за фреш от киви с джинжифил и докоснали се така до прозрачния мултикултурализъм на международните вериги, бързо изскачат навън, за да не закъснеят за работа, но и за да се измъкнат по-бързо от оглушителната бодрост, чийто тътен се отпечатва дълбоко в полиграфния хумус на това мило съобщество. Всичко е чудесно, не разбирам само защо продължавам да седя тук. Бих могъл да чакам Теодора отвън, по-добре да стоя отвън в горещата привечер, отколкото да ги оставям да правят това с ушите ми. Но все пак седя и дори съм забил глупаво поглед в телевизора с неговия изключен звук. Там е работата, че по телевизора с изключен звук не върви, както е прието на подобни места, някой моден канал с дефилиращи манекенки, нито пък – напоследък това е по-разпространеният вариант – музикален канал, който обаче непременно трябва да е различен от звучащата в действителност музика. По телевизора, за мое изумление, са пуснали нашата \"Омега\" и точно в този момент оттам говори Кирязов, със сериозно лице и щръкнал гелосан бретон: новият политик, лидерът на партия СТИГА. Говори, но аз, разбира се, не го чувам, защото звукът е изключен. Виждам само как си отваря устата, как гледа право в камерата, право в мен, с известно огорчение, но също така със симпатия и разбиране, иска да покаже, че знае колко е тежък животът ми тук в стъкленото кафене с бумтящата музика, обещава ми почтеност и преданост, обещава ми безчислени сандвичи с хумус и червена чушка. Какъв беззвучен оратор! Зяпам го очарован, не мога да преместя поглед от грамадния екран, който Кирязов е изпълнил целия с главата си – но ето, сега камерата малко се отдръпва назад, Кирязов вече не е самотен воин на екрана, до него стоят разни хора, потни хора в летни костюми, кимат тежко, излъчват отговорност. Мяркам продуцента с афинитет към южноамериканските диктатори; мяркам шефа на новинарите, две-три водещи на високи токове. А този пък кой беше? Кадърът се сменя, сега пак дават само Кирязов, но някъде зад очите ми остава смътният образ на млад, едър мъж с мургава кожа и трапчинка на брадичката, с някаква, както ми се стори, обида в погледа. Откъде го познавам? Изведнъж Теодора вече седи до мен. Дошла е от света, от всекидневния свят, останал закратко затапен от беззвучния оратор Кирязов и мускулната радост на танцувалната музика в кафенето. Но според нея сигурно аз съм дошъл току-що от този свят, пътувал съм дотук през трафика, гледал съм се злобно с шофьори, сменящи лентата в последния момент, без да дадат мигач. Отлепям най-сетне поглед от екрана, усмихвам се и за свое собствено изумление питам: - Някога звънял ли ти е някой от Фростпруф, Флорида?", "date": "2017.11.25", "title": "Откъс от \"Фини прахови частици\" на Ангел Игов"}
{"url": "http://www.dnevnik.bg/sport/2017/11/25/3085202_lord_sebastian_kou_iska_da_vuzstanovi_pravata_na/", "text": "Председателят на Международната федерация по лека атлетика (IAAF)  лорд Себастиан Коу  изрази желанието си да бъдат върнати правата на руската атлетика. Според него в най-скоро време руски състезатели ще могат да участват в надпревари за родината си, а не както досега под неутрален флаг. За целта обаче руската федерация трябва да изпълни редица условия, за да възстанови членството си в IAAF. Въпросът за възстановяването на правата на руската атлетика ще бъде обсъден на заседанието на Съвета на IAAF този уикенд в Монако. \"Аз имам собствено мнение, но трябва да се вземе предвид какво смята Съветът. Както знаете става дума за цялостен процес, имаме си независима работна група, чиято работа е много важна\", каза лорд Коу. Според него решението руски спортисти да участват под неутрален флаг на  световното първенство по лека атлетика в Лондон  е било много добро. Той го нарече \"стъпка към разрешаване на ситуацията\". \"Разбира се ще бъде хубаво Русия да се завърне максимално бързо, защото техните състезатели са едни от най-добрите в света. Но за целта трябва да се изпълнят някои условия, също така и да се спазва правилната система за работа, за да няма нови допинг скандали\", каза още Коу пред \"ТАСС\". В момента руската антидопингова агенция (RUSADA) е със спрени права. В средата на месеца Съветът на WADA не отмени наказанието, заради отказа на Русия да приеме санкциите наложени след доклада \"Макларън\" за системен допинг в руския спорт. Участието на Русия на зимните олимпийски игри в Пьончан остава несигурно  именно поради тази причина. Крайното решение ще бъде взето на 5 декември на заседанието на Изпълнителния комитет на МОК в Лозана.", "date": "2017.11.25", "title": "Лорд Себастиан Коу иска да възстанови правата на руската атлетика"}
{"url": "http://www.dnevnik.bg/sviat/2017/11/25/3085204_policiiata_v_kipur_izdirva_dve_izcheznali_bulgarki/", "text": "Кипърската полиция издирва две непълнолетни момичета от България, съобщи Би Ти Ви, като цитира местен сайт. Момичетата, които са сестри на 14 и 17 години, са видени последно на 14 ноември, когато са напуснали дома си в Лимасол. Момичетата учат и живеят в Кипър, като телевизията съобщава, че те са от Бяла Слатина. По-късно днес кипърската полиция съобщи, че момичетата са открити и са добре. През седмицата, в която са били в неизвестност, те били в дома на свой приятел. За случая са уведомени социалните служби в страната.", "date": "2017.11.25", "title": "Полицията в Кипър издирва две изчезнали българки (обновена)"}
{"url": "http://www.dnevnik.bg/sport/2017/11/25/3085206_klubovete_vuv_visshata_liga_sa_na_put_da_postaviat_nov/", "text": "Едва пет от 20-те клуба във Висшата лига до момента са публикували годишния си финансов отчет, но всички те регистрират рекордни цифри. \"Арсенал\", \"Стоук сити\", \"Манчестър сити\",  \"Манчестър юнайтед\"  и изпадналият \"Хъл сити\" са отчели общо 141.8 млн. паунда печалба преди плащането на данъци. Тепърва своят доклад ще публикуват \"Челси\", \"Ливърпул\" и \"Тотнъм\" от другите големи клубове. Според експертите дори и не всички да регистрират печалба, то абсолюният рекорд от 187 млн. паунда ще бъде достигнат и надминат. Тази печалба беше регистрирана за финансовата 2013-14 година, но според Deloitte тази година цифрата може би ще бъде в региона на четвърд милиард паунда. Сериозна печалба се смята, че ще отчете \"Лестър\", който беше шампион на Висшата лига през 2016 г., а след това достигна до четвъртфинал в Шампионската лига.  \"Лисиците\" заработиха 81.7 млн. евро  от участието си в европейските турнири. Генерално за клубовете разликата с предходните 12 месеца е огромна, след като за финансовата 2015-16 година 20-те участника от Висшата лига имаха обща загуба от 94.5 милиона. Това не е изнанада, защото реално от сезон 2016-17 влезе в сила новит договор за телевизионните права. Именно той гарантира рекордни приходи на всеки един от тимовете, състезаващи се в елита. Приходите, които преди година бяха общо 1.93 млрд. паунда сега най-вероятно ще са в рамките на 2.7 млрд., прогнозира Deloitte. Централизирано ще се разпределят 2.4 млрд., а това е равно на увеличение от 38 млн. паунда за всеки клуб. От тези, които досега са публикували своите доклади с най-голяма регистрирана печалба е \"Манчестър юнайтед\" – 56.5 млн. паунда, пред \"Арсенал\" с 44.6. Въпреки, че изпадна от елита \"Хъл сити\" има печалба за финансовата година от 35.7 млн. паунда.", "date": "2017.11.25", "title": "Клубовете във Висшата лига са на път да поставят нов рекорд по печалба"}
{"url": "http://www.dnevnik.bg/bulgaria/2017/11/25/3085214_bulgarskiiat_shte_e_oficialniiat_ezik_na_bulgarskoto/", "text": "Официалният език по време на председателството на Съвета на ЕС, което страната поема през януари 2018 г., ще бъде българският, каза министърът на българското председателство Лиляна Павлова в предаването \"Седмицата\" по Дарик радио. \"България ще води българското председателство на български език. Има две много важни причини за това решение. Искаме да се чува българска реч, искаме да се говори на български\", каза Павлова. По думите й от това ще има огромна полза за страната, за икономиката, за университетите. Предстои всички проекти на регламенти и цялата бюрократична терминология да бъдат преведена на български език, като по думите на Павлова тази терминология ще бъде предоставена на Софийския университет \"Св. Климент Охридски\". \"Английският език е приет за официален език и той няма да отпадне\", обясни министърът. Уточни, че повечето от заседанията ще бъдат превеждани на шест езика, а срещата на върха на ЕС - на всички езици на страните членки. Попитана докъде ще стигне Македония по пътя към ЕС по време на българското председателство, тя каза, че е важно да се посочи, че след години застой темата за Македония и Западните Балкани е влязла като основна точка в общоевропейския дневен ред. Тя отново посочи, че това бил  първият успех на българското председателство , още преди то да е започнало. През февруари 2018 г. се очаква да излезе стратегията за разширяването, в която ще са посочени изпълнените и неизпълнените точки за всяка страна. През април се очакват и заключения на Европейската комисия. \"Тези два документа ще ни дадат възможност на Срещата на върха в София на 17 май да завършим не само с една ясна политическа декларация, надявам се в единната позиция на 28-те страни членки плюс 6-те, но и тя да бъде съпътствана от конкретни проекти, пътни карти за секторите, за които говорим\", каза Павлова. Тя добави, че по време на българското председателство представители на страните от Западните балкани ще присъстват на някои неформални срещи, например с тема \"Сигурност\" и ще бъдат канени на срещите, в чиито дневен ред има теми, свързани с региона. Най-тежкото досие, което България ще получи от Естония, според Лиляна Павлова е Дъблинското споразумение, което засяга преразпределението на бежанците между държавите от ЕС. \"Най-важно е, ако успеем да направим пробив по темата \"Сигурност\", посочи Павлова и каза, че е била по-голям оптимист, когато все още е имало  надежда, че в Германия ще има правителство  преди нова година.", "date": "2017.11.25", "title": "Българският ще е официалният език на българското председателство на ЕС"}
{"url": "http://www.dnevnik.bg/sport/2017/11/25/3085212_mesi_podpisa_s_barselona_do_2021_g_klauzata_mu_za/", "text": "Звездата на \"Барселона\" Лионел Меси подписа нов тригодишен договор с каталунците, съобщиха от клуба. Нападателят ще остане на \"Камп ноу\" до сезон 2020-21, след като настоящият му контракт изтичаше в края на тази кампания. Клаузата за откупуване в договора на Меси е 700 млн. евро и по този начин \"Барселона\" показва ясното си намерение, че не иска да се разделя с аржентинеца. Ако изпълни договора си докрай футболистът ще е прекарал общо 17 години в първия тим на каталунците. Подписването на договора стана факт в събота сутрин и слага край на многобройни спекулации. В последните месеци Меси беше свързван с трансфер в \"Манчестър сити\" и ПСЖ, но той обвързва бъдещето си с \"Барселона\". През лятото президентът на каталунците  Хосеп Мария Бартомеу заяви на няколко пъти, че бащата на футболиста Хорхе Меси е подписал  новия контракт. \"Ние имаме три договора: единият е с \"Фондация Меси\" и е подписан от брат му и баща му, имаме още споразумение за имиджовите му права, както и за трудовия договор. Той е подписан от баща му Хорхе, който има право да го направи\", съобщи Бартомеу през септември. Аржентинецът пристигна в школата на клуба през 2000 г., едва 13-годишен. Той има общо 30 трофея с тима, като е наравно с капитана на каталунците Андрес Иниеста като най-успешни играчи на \"Барселона\". Меси е голмайстор №1 в историята на \"Барселона\" с 523 гола във всички турнири. Той дебютира за мъжкия тим през сезон 2004-05. С \"Барселона\" Меси е осем пъти шампион на Испания, пет пъти носител на Купата на Краля и шест пъти на Суперкупата на Испания. Четири пъти триумфира в Шампионската лига, три пъти за Суперкупата на Европа и три пъти в световното клубно първенство. Аржентинецът е и трети по мачове за клуба с 602, след Иниеста с 645 и Шави Ернандес, който е с 767. Преди ден  Меси получи \"Златната обувка\"  за голмайстор на Европа. Тя е четвърта за него, като по този показател аржентинецът се изравни с Кристиано Роналдо. Освен това Меси има и пет \"Златни топки\", с което е рекордьор в историята на футбола. Параметрите по сделката не се съобщават, но със сигурност възнаграждението на Меси ще бъде увеличено. Звездата на \"Барселона\" получава по 53 млн. долара на сезон според данните на \"Форбс\". За миналата година приходите на Меси са 80 млн. долара, след като той има и сериозни спонсорски договори с Gatorade, Huawei Technologies, Adidas и Tata Motors.", "date": "2017.11.25", "title": "Меси подписа с \"Барселона\" до 2021 г., клаузата му за откупуване е 700 млн. евро"}
{"url": "http://www.dnevnik.bg/analizi/2017/11/25/3083977_bulgarskiiat_pesimizum/", "text": "Непрекъснато се говори за \"черния песимизъм\" на българина, колкото и такива обобщения на националния ни характер да са трудно доказуеми. Автентично мерило за черногледството поне до ден днешен не е открито. Ала социологическите проучвания от години открояват – и то със значителни проценти (около 60-70 на сто) – обща тенденция към \"асфалтиране\" на жизнения хоризонт при голяма част от сънародниците ни. Сменят се само числата, но заключенията на социолозите са неизменни: \"засилва се песимизмът на българите\", \"песимизмът на българина гони рекорд\" и т.н. (взимам произволни заглавия, обобщаващи последни проучвания, които \"Евробарометър\" сетне възпроизвежда). Дори най-новото изследване на \"Тренд\", оповестено по-скоро като \"оптимистична теория за нашия народ\" –   – се поразмива в различните възрастови дялове. Става ясно, че младите са най-вече оптимисти (напълно нормално и обяснимо), докато с напредването на възрастта тенденцията рязко се обръща (особено след 70 години), а пък България е застаряваща държава. Нагласи, изправящи ни пред все болезнени въпроси: –  ? –  ? –  ? Ето някои от питанията, които все си задаваме и явно ще продължим да си задаваме, докато не настъпи обрат. А обясненията, в най-общ вид, са също добре известни, но предполагат размисъл: . Какви други да бъдат тогава освен песимисти? Очевидно е, че (особено след комунизма) те трудно са склонни да приемат \"козовете\" за светлото бъдеще, което ги чака. Затова терапията при нас не действа, въпреки потоците от думи и успокоения, с които запълнихме последния четвърт век. Продължаваме да живеем в миналото си и да се мислим за \"изконно нещастни\", с убеждението, че няма и не е имало по-клет народ от нас на тази земя. Обясненията, че и други наши съседи са на същия хал, не сгряват сърцата ни. В разговорите на маса могат да се чуят какви ли не вменявания на исторически вини, включително и на хан Аспарух, създал държава на толкова \"обрулено място\", тоест на кръстопът. Така че \"българският песимизъм\" е червена нишка, втъкана във вековете.   . Вината тук е пак историческа: автори като Васил Златарски или Петър Мутафчиев открито тръгват от двусъставността на българската нация (прабългари и славяни). Явно оттогава, та досега живеем в мъчително раздвоение. Вероятно всеки е оставал при \"своето\": трудно е да се избере между кумиса на прабългарите и медовината на славяните, между конската опашка и овчарската гега, а с времето са се добавили и други утежняващи компоненти. Не е ли това причината за края на Първото, че и на Второто българско царство – разпадът   винаги е предшествал инвазията  ? За Третата българска държава по-добре да не говорим, че тутакси ще се изпокараме още преди конкретно да сме назовали   и  фактор. И накрая, какво имаме днес – две или повече Българии: една  , друга  . \"Умни и красиви\" срещу \"грозни и зли\", а между тях – цял един булевард на добре асфалтирана демагогия, по който все крачим сякаш по формулата на Ленин – стъпка напред, две назад. И ако миналото ни спъва, а настоящето ни дотяга, изглежда че бъдещето, с неяснотата си, направо ни пречи. Такъв народ сме – паметлив за миналото, консумативен в настоящето и твърде безгрижен към бъдещето.   . Тъй се е сложила съдбата им, така са оцелявали през вековете поединично, такива сме и ние. Индивиди, трудно формиращи общности. Песимизъм и неверие, преминаващо в открито недоверие. Добре, българинът не вярва на държавата (тази \"най-черна мащеха\"), не вярва на управниците (които и да са те), мрази данъчните (тези \"бирници\"), кмета, полицията и всякакви там институции. Ала защо няма доверие в съседа си? И съответно съседът в него? Явно и тук нещата са по-дълбоки. Другият (съседът) е също потенциална заплаха, кой го знае какъв разбойник е, затова по-далеч от него. И тогава остава какво? Семейството, на което трябва поне да се има доверие. Въпреки че и там социологията напоследък съзира проблеми: отчуждение между родители и деца, трудно осмисляне на новите роли между мъжа и жената, в които нито тя е само до печката, нито той единствено печели пари. Ама поне българинът е трудолюбив, тук ще изтъкнат някои – известно е това, че и доказано през вековете. Не опровергава ли туй изначалното ни черногледство? Някои казват така, други твърдят друго. Известният български държавник и дипломат Георги Кьосеиванов (1884-1960) например свидетелства пред журналиста Стефан Танев тъкмо обратното: \" \" (Стефан Танев , Дневник, 1940 г.) Ами сега? Говори така, щото е бил политик, ще си рекат мнозина, а пък на политиците не бива да се вярва. Нали те са основният извор на българския песимизъм.  Твърдението може и да стряска, ала си има основания. Още след Освобождението, тоест далеч преди 1944 г., да не говорим за 1989 г., става ясно, че в България се пробива чрез политиката и се печели от политиката. Казано с други думи: политиката носи в себе си опредметени предимства, недостъпни за останалите по друг начин. Българският модел е \"етатистки\". Държавата си вре носа и където трябва, и където не трябва, което видимо увеличава общото черногледство. Държавният глава (монарх или не) задължително се бърка в военните доставки (срещу комисионна или не). Примери – колкото щете с разни афери от царстванията на Фердинанд или Борис, далеч преди завръщането на Симеон Сакскобургготски (и сделката с външния дълг), и далеч преди сегашните спорове за \"Грипен\"-ите. Комунистическият период изобщо не е изнасяне на проблема пред скоби, а е неговото \"компресиране\": сливането за половин век на еднопартийно и политическо (със стопроцентовите привилегии от това) е травма, от която днешното българско общество изобщо не може да се съвземе, още повече когато вижда как се възпроизвеждат по места същите партийно-родови йерархии.   . Нещо, което не датира от вчера и днес, то е израз на дълбокия егалитаризъм на българина, нетърпящ социални и йерархични разслоения. Особено остри, в тази връзка, са настроенията срещу \"избраниците на народа\". Социологическите проучвания след 1989 г. сочат драстична криза на недоверие към Народното събрание, преминаваща в трайна ненавист към тези \"нови елити\". И все пак разлики има: по времето на Великото народно събрание бяха силно недолюбвани \"онези с брадите\" (родната интелигенция), мислеща себе си за нещо повече от масите и за техен \"водач\". Затова в следващите два парламента те бяха изметени от народния вот. После дойде ред на ненавистта към \"безжалостните реформатори\", сетне – към технократите и еврократите, които не говорят на езика на народа, а на някакъв \"брюкселски\" (както благоволи да се изрази настоящият държавен глава). Явно става дума за \"вносен елит\", от който народът тегли. И поне от два парламента тези лица са на скамейката на историята. Оттогава нацията все си избира \"хора от народа\", които говорят като човека от кръчмата, държат се не по-скандално от него и вероятно мислят по сходен начин. Но пък ако се съди по приземения рейтинг на начеващия парламент, и тези \"народни избраници\" – на които и приказката им е приказка, и юнашкият им вид уж вдъхва доверие – пак са люто ненавистни на българския избирател. И можем само да гадаем кого (какво) народът ще избере на тяхно място при едни следващи избори. Засега (поне) законът възпрепятства гласуването за домашни любимци или неодушевени предмети, които биха вдъхнали политически оптимизъм на нацията. \". За неприязънта на народа вече стана дума, затуй нека видим нещата и от обратната им страна: \"материалът е лош\"; \"80% дебили\". Маса, дето за нищо не става и не ще да се \"реформира\". Не иска промени, мечтае само да тъне в калта, дето се е родила. Казано по-мениджърски: няма квалифицирана работна ръка, необразоваността расте, нацията се стопява, а младите заминават. Езикът на \"елитите\" обаче дразни. И то не с \"аристократизма\" си, защото в управлението няма кой знае какви интелектуални върхове (което за избирателите не е проблем), а дразни с претенцията си за \"избраност\". Това в България не се прощава. Донякъде да, доколкото е израз на отдавна сложила се ситуация на трайно разделение. Обществото е силно политизирано на фона на повърхностната си аполитичност. И едновременно с това е дълбоко разединено, доколкото не вижда обща за нацията цел. Повсеместният разговор за корупцията и видимият недостиг на справедливост още повече влошават нещата. Онова, което липсва, са конкретните решения. А тъкмо тях сегашният \"политически елит\" нито иска, нито е в състояние да предложи, което допълнително нагнетява общото черногледство. В някакъв смисъл, ако използваме формулировката на френския социолог Марсел Гоше, \"народът\" вижда нещата в перспектива (съзира проблема), но не вижда \"детайлите\" (решенията), докато \"елитът\" съзира \"детайлите\" (решенията), но няма нито волята, нито желанието (поради определени обвързаности), за да промени цялостната перспектива. И така разговорът между управници и управлявани, отвъд изборния ден, се превръща в диалог между глухи и неми. Затова и най-масовата партия в България е голямата партия на статуквото, която в повечето случаи не гласува, но нейният ропот се усеща все по-ясно. И (при липсата на промяна или алтернатива) някой ден той ще види бял свят.", "date": "2017.11.25", "title": "Българският песимизъм"}
{"url": "http://www.dnevnik.bg/biznes/2017/11/25/3085216_komisiiata_na_potrebitelite_zasiakla_25_narusheniia_na/", "text": "Около 170 проверки в големи търговски центрове в страната и онлайн магазини е извършила Комисията за защита на потребителите (КЗП) на \"Черния петък\" вчера. Установени са 25 нарушения, съобщава пресцентърът на КЗП, като цитира председателя Димитър Маргаритов. Нарушенията са свързани най-вече с изкуствено завишаване на цените непосредствено преди кампанията, за да се рекламира по-висок процент отстъпка. По закон стоката трябва да е продавана на старата цена поне 30 дни преди обявяването на намалението. В последните години произнасянията на КЗП за нелоялни практики са се увеличили, като за 2016 г. те са около 300 и засягат практики в търговските, туристическите обекти и онлайн пространството. Маргаритов посочи, че това не означава, че търговците са станали по-недисциплинирани, а има по-сериозен контрол за нелоялните търговски практики. Продължават усилията на КЗП за ограничаване на нелоялните практики и в сферата на телекомуникациите. По силата на съдебни спогодби два от мобилните оператори намалиха на до три месечни такси неустойките при предсрочно прекратяване на срочен договор, като съвсем скоро се очаква тази постановка да бъде възприета и от третия, се казва в съобщението.", "date": "2017.11.25", "title": "Комисията на потребителите засякла 25 нарушения на Черния петък"}
{"url": "http://www.dnevnik.bg/bulgaria/2017/11/25/3085209_reporteri_bez_granici_prizovavat_bulgarskite_vlasti_da/", "text": "Международната неправителствена организация \"Репортери без граници\" има данни, че издателят на врачанския сайт \"Зов Нюз\" Георги Езекиев е заплашван с убийство след журналистическо разследване. В съобщението на организацията, качено на сайта ѝ, се казва, че тя с тревога следи случая със сайта и неговия издател, който е \"на мушката\" на местна престъпна група. Поради което призовава българските власти да започнат незавабно разследване. По време на съвместно разследване на \"Зов нюз\" и сайта \"Биволъ\" на банда за разпространение на наркотици и други престъпения с участие на полицаи и според твърдение на двете медии - с покровителството на местната власт, един от замесените е заявил пред тяхната камера, че неговите бивши босове в престъпната група планират да елиминират Езекиев. Журналистът от врачанския сайт Мария Димитрова пък е получила смъртни заплахи по есемес и в социалните мрежи Нейният информатор пък е бил пребит от трима неизвестни. \"Силно притеснени сме от заплахите срещу издателя Георги Езекиев и срещу един от репортерите на медията. Тя е подала жалба в полицията, която е била игнорирана от служителите на МВР\", заявява Полин Аде-Мевел, която ръководи бюрото на \"Репортери без граници\" на Балканите. Организацията призовава българските власти да приемат сериозно заплахите към журналистите и да направят всичко възможно да ги защитя. Тя отбелязва, че България е на 109-то място от 180 страни по свобода на словото -най-ниското равнище за целия Европейски съюз. В началото на 2015 г. Комисията за финансов надзор (КФН) наложи рекордна глоба на регионалната медия в размер на 100 000 лв. Изданието беше едно от няколкото глобени за начина, по който отрази банковата криза покрай затварянето на КТБ през юни и юли на 2014 г. Случаят получи международен отзвук, а  Европейската асоциация на издателите на вестници (ENPA)  изрази сериозни притеснения за предполагаемата държавна злоупотреба с власт. Реагира и  Организацията за сигурност и сътрудничество в Европа. Глобата беше  отменена от съда .", "date": "2017.11.25", "title": "\"Репортери без граници\" призовават българските власти да се намесят след смъртна заплаха към издател"}
{"url": "http://www.dnevnik.bg/bulgaria/2017/11/25/3085217_muj_i_jena_sa_obvineni_v_umishleno_ubiistvo_na/", "text": "Мъж и жена са задържани заради смъртта на едногодишно дете в Пазарджик. Инцидентът е станал на 23 ноември, съобщава БНТ като се позовавана съобщение на полицията. В четвъртък следобед от Центъра за спешна медицинска помощ е получен сигнал в полицейското управление за прието момченце на 1 година в безпомощно състояние, което малко по-късно починало. След аутопсията е установено, че смъртта е настъпила в резултат на травма в областта на главата. Незабавно били задържани 30-годишната майка на детето с. Триводици и 27-годишен мъж от Пазарджик, с когото тя съжителствала. В хода на разследването е изяснено, че жената често оставяла детето на приятеля си. Момченцето плачело често и за да го накара на спре, мъжът нанесъл удари в главата му. Всички действия на разследващите са докладвани на прокурор от Окръжната прокуратура в Пазарджик. Работата по изясняване на случая продължава, като е образувано полицейско производство. По-късно през деня говорителят на пазарджишката прокуратура Пламен Пантов заяви за \"Фокус\", че двамата задържани са обвинени за умишлено убийство на непълнолетно. Те са с прокурорско задържане до 72 часа като държавното обвинение ще поиска постоянния им арест от съда. На въпрос дали има самопризнания от мъжа, че е удрял делтето, Пантов обаче обясни, че е рано да се коментира, защото предстои назначените по делото експертизи да кажат кое увреждане от какво е получено и може ли да бъде получено така, както твърдели задържаните. Отказа и да коментира дали причина за смъртта е една или множество травми, което трябва да кажат медиците.", "date": "2017.11.25", "title": "Мъж и жена са обвинени в умишлено убийство на едногодишно дете (обновена)"}
{"url": "http://www.dnevnik.bg/bulgaria/2017/11/25/3085238_bulgarski_korab_spasi_120_migranti_krai_ostrov_lesbos/", "text": "Български патрулен кораб на мисия към \"Фронтекс\" спаси 120 мигранти, които са се опитвали да стигнат с две лодки до гръцкия остров Лесбос, съобщи пресцентърът на МВР.  Към 4 часа тази нощ, екипажът на граничния кораб \"Обзор\", който участва в патрулни действия на операция \"Посейдон\" под ръководството на Европейската агенция за гранична и брегова охрана \"Фронтекс\", установил югоизточно от Лесбос, в гръцки води две надуваеми лодки, натоварени с мигранти. Незабавно е предприета спасителна операция. Мигрантите са взети на борда на българския кораб. С лодката на кораба до островния град Митилини веднага е транспортирано дете в критично състояние – момче, на видима възраст около 10 г. Всички мигранти - 53 мъже, 34 жени и 33 деца, са откарани до пристанището на града. Предстои установяване на националността им.", "date": "2017.11.25", "title": "Български кораб спаси 120 мигранти край остров Лесбос"}
{"url": "http://www.dnevnik.bg/sviat/2017/11/25/3085254_jertvite_na_atentata_v_egipet_nadhvurliha_300_armiiata/", "text": "Жертвите от нападението срещу пълна с молещи се джамия в петък на Синайския полуостров достигнаха 305, от които 27 деца, а ранените са 128, съобщиха египетската армия и прокуратурата. Никой не пое отговорност за най-кървавият от десетилетия насам атентат в страната, но според прокурор, цитиран от националната агенция MENA, нападателите са носели знамето на \"Ислямска държава\". Армията отвърна през нощта с въздушни удари и сухопътни операции срещу обекти, които се смята, че са използвани от радикалните ислямисти. Не се съобщава дали и колко са убити. Прокуратурата твърди, че в петък 25-30 души, въоръжени с автоматично оръжие, са пристигнали пред джамията \"Ал Рауда\" в Бир ал Абед, западно от средиземноморския град Ел Ариш. Те заели позиции срещу вратата и прозорците на сградата, взривили бомба в края на петъчната молитва и при настъпилата паника разстрелвали всеки, който се опита да избяга. Показания на очевидци описват още, че са били подпалени автомобили, за да няма достъп до джамията, както и че е стреляно по отзовалите се линейки. Войнстващи ислямисти убиха на Синай и в Северен Египет стотици полицаи и военни през последните години, а напоследък опитаха да пренесат ударите си и срещу християнски църкви и поклоници. Нападението срещу джамия е необичайно, но \"Ройтерс\" обръща внимание, че част хората в нея са били последователи на суфизма, който привържениците на консервативния ислям смятат за ерес и идолопоклоничество. Подобни нападения вече имаше в други държави, включително в Ирак. Освен това синйските ислямисти са атакували местни бедуински племена, които сътрудничат на армията и властите. През 2014 г. местната войнстваща групировка \"Ансар Байт ал Макдис\" се отдели от \"Ал Кайда\" и обяви, че е вярна на терористичната организация \"Ислямска държава\".", "date": "2017.11.25", "title": "Жертвите на атентата в Египет надхвърлиха 300, армията отвърна с въздушни удари"}
{"url": "http://www.dnevnik.bg/sport/2017/11/25/3085258_botev_plovdiv_zapisa_treto_poredno_ravenstvo_v_purva/", "text": "Носителят на Купата на България \"Ботев\" (Пловдив) записа трето поредно равенство в Първа лига, след като завърши 1:1 като гост на \"Септември\". По ирония на съдбата и трите двубоя на жълто-черните завършиха при този резултат. Както и в предходните си два мача \"Ботев\" игра по-добре, имаше по-изгодните положения, но не се възползва и направи редица пропуски. \"Канарчетата\" откриха резултата в 20-ата минута чрез Тодор Неделев, който беше точен от дузпа. В началото на втората част \"Септември\" изравни благодарение на Крис Гади. \"Ботев\" започна много по-добре двубоя и още в 10-ата минута можеше да поведе, като Балтанов намери Неделев, но ударът на халфа беше блокиран. В 20-ата минута съдията Станислав Ставров отсъди дузпа за нарушение на Георги Стоичков срещу Густаво Афонсо. Неделев застана зад топката и откри резултата. До края на първата част \"Ботев\" имаше още няколко възможности, но защитата в червено и синьо се справи. От своя страна \"Септември\" разчиташе само на удари отдалеч и центрирания. След почивката домакините подходиха много по-агресивно, изнесоха играта в предни позиции, а \"Ботев\" разчиташе на контраатака. В 53-ата минута след хубава флангова атака \"Септември\" изравни. Стоичков получи отдясно и центрира, а Гади засече с глава, изравнявайки резултата. Французинът се включи много добре и беше изпуснат от Цветомир Панов. Последваха силни минути за пловдивчани, които чрез резервата Стивън Петков и Неделев пропуснаха добри шансове отново да поведат в резултата. \"Ботев\" диктуваше случващото се на терена, но до гол така и не се стигна. Дори в самия край на срещата по-близо до това беше \"Септември\". Първо вратарят на гостите Иван Чворович изби опасен удар на Гади, а в последните секунди изстрел на Елтон с глава беше избит от голлинията. \"Септември\" събра 20 точки и запази 10-ото си място в класирането. \"Ботев\" вече има 27, но пропусна да се изравни с \"Левски\". Пловдивчани са в серия от осем мача без загуба, а последното им поражение беше на 18 септември от \"Лудогорец\".", "date": "2017.11.25", "title": "\"Ботев\" (Пловдив) записа трето поредно равенство в Първа лига"}
{"url": "http://www.dnevnik.bg/ot_vas/galeriiotvas/2017/11/25/3084290_chitatelska_fotogaleriia_zamukut_austerlic/", "text": "Аустерлиц е австрийски замък в близост до едноименния град. Понастоящем се намира в Чехия и се нарича Славков.", "date": "2017.11.25", "title": "Читателска фотогалерия: Замъкът Аустерлиц"}
{"url": "http://www.dnevnik.bg/bulgaria/2017/11/25/3085262_bsp_shte_subere_levi_lideri_v_bulgariia_prez_mai/", "text": "БСП ще събере леви лидери в България през май догодина. На форума ще бъдат обсъдени вижданията на европейската левица за бъдещето на Европа и ЕС. Това съобщи от Барселона лидерът на БСП Корнелия Нинова. В Барселона, където заседава Съветът на Социалистическия интернационал, Нинова проведе двустранни срещи с президента на социнтерна Георгиос Папандреу, с лидера на Испанската социалистическа работническа партия Педро Санчес и Александър Андрия Пейович, министър на Европейските въпроси и главен преговарящ за присъединяването на Черна гора към ЕС, съобщи пресцентърът на БСП. Нинова и Педро Санчес са обсъдили състоянието на ЕС, като са се обединили около необходимостта от въвеждане на силен европейски стълб на социалните права, повече социална Европа в интерес на хората. Двамата са поели и ангажимент за задълбочаване и развиване на междупартийните връзки. С Георгиос Папандреу председателят на БСП е обсъдила бъдещето на интернационала и приоритетите на БСП в международен план. По време на срещата с Александър Пейович е обсъдена обстановката на Балканите, като двамата са подчертали, че ЕС може да спечели от приобщаването на Западните Балкани.", "date": "2017.11.25", "title": "БСП ще събере леви лидери в България през май"}
{"url": "http://www.dnevnik.bg/sport/2017/11/25/3085265_cska_otstrani_napadatel_zaradi_losha_disciplina/", "text": "Нападателят на ЦСКА Милчо Ангелов е отстранен от отбора заради лоша дисциплина. Това призна треньорът на червените  Стамен Белчев  и обясни, че решението е негово. Той не замина с тима за двубоя с \"Локомотив\" (Пловдив) от 17-ия кръг на Първа лига. \"Милчо Ангелов го отстраних от вчерашната тренировка заради лоша дисциплина. По всяка вероятност няма да разчитам на него до края на полусезона\", каза Белчев. От началото на сезона 22-годишният нападател има три мача за отбора в Първа лига, като и в трите влезе от пейката. Ангелов игра и 90 минути за Купата на България. През миналия сезон нападателят реализира четири гола в 10 мача. За срещата с \"Локомотив\" Белчев очаква труден двубой, но се надява ЦСКА да се представи по-добре от равенството с \"Ботев\" преди седмица. \"Очаквам ЦСКА да покаже по-добро лице от последния мач с \"Ботев\" (Пловдив) и разбира се да демонстрираме по-добра игра. Срещу нас всеки противник се опитва да покаже най-доброто, това е нормално. ЦСКА е дразнител за всички, това опитвам да втълпя и на момчетата\", каза Белчев. Специалистът очаква \"Локомотив\" да бъде доста мотивиран, заради треньорската смяна, която се случи на Лаута наскоро и привличането на Бруно Акрапович. В състава на ЦСКА след лечение на контузия се връща  капитанът Божидар Чорбаджийски .", "date": "2017.11.25", "title": "ЦСКА отстрани нападател заради лоша дисциплина"}
{"url": "http://www.dnevnik.bg/photos/2017/11/25/3085234_fotogaleriia_praznikut_na_sofiiskiia_universitet_sv/", "text": "Малко преди обед днес висши духовници и академичното ръководство на Софийския университет поднесоха венци пред паметника на Св. Климент Охридски в столицата. Православната църква почита днес паметта на българския средновековен учен и първи епископ, проповядвал на старобългарски език. Той е тачен като един от Светите Седмочисленици.  Неговото име носи и най-стария университет в страната, който празнува днес 129-тата си годишнина.  В църковното шествие до паметника бяха включени и деца.", "date": "2017.11.25", "title": "Фотогалерия: Празникът на Софийския университет \"Св. Климент Охридски\""}
{"url": "http://www.dnevnik.bg/sviat/2017/11/25/3084992_godina_sled_smurtta_na_fidel_kastro_kuba_napredva_s/", "text": "Няма нито един монумент в памет на Фидел Кастро, нито една улица или площад не са назовани на името на \"Comandante en jefe\", тоест Главнокомандващия. Това е по негово желание. Но естествено, година след неговата смърт на 25 ноември 2016 г., присъствието на Кастро се усеща навсякъде на карибския остров. Неговите идеи се изучават в училище и много от неговите мисли са в публична употреба. В много обществени сгради са окачени негови снимки.  За хората в Куба малко се е променило след кончината на Кастро. \"Много преди да почине, Фидел Кастро се оттегли от управленската дейност\", отбелязва Сусане Гратиус, професор по политология в Мадридския университет. \"Но той винаги е бил символична фигура и коментираше ставащото в политиката\".  Отначало имаше известна надежда, че президентът Раул Кастро ще излезе от сянката на брат си и ще ускори курса на реформи, започнат от Фидел. Но засега това не се случва; икономическото отваряне на острова напредва с колебливи стъпки. \"Курсът на реформи понастоящем е замрял. Предвид спрялото подобряване на отношенията със Съединените щати засега подходът на кубинското правителство е: без експерименти\", казва Берт Хофман от Германския институт за глобални и регионални изследвания (ГИГА). \"Студената война се върна с президента на САЩ Доналд Тръмп. Това даде тласък на консерваторите в Куба\", добави той.  Тръмп отмени много от мерките за  облекчаване на условията  в туристическия бранш, инициирани от неговия предшественик  Барак Обама , и забрани бизнес сделки с кубинските въоръжени сили, които контролират голяма част от кубинската икономика. След мистериозните акустични атаки срещу персонала на американското посолство в Хавана Вашингтон изтегли много свои дипломати.  пише кубинската дисидентка Йоани Санчес в блога си  www.14ymedio.com . \"Дипломатическото затопляне между Куба и САЩ приключи. Двете страни върнаха часовника назад към времето на Студената война\", смята тя.  През февруари догодина  Раул Кастро ще се оттегли  от президентския пост. За пръв път от близо 60 години никой Кастро няма да бъде върховен лидер. Фидел Кастро остави отпечатък върху Куба както никой друг и много хора просто не могат да си представят живота без своя революционен водач. \"Знаехме, че този ден ще дойде, но все още ме боли\", казва една жена на име Лурдес, която продава плодове и зеленчуци на пазар в Хавана. \"Аз съм на възрастта на революцията. Не познавам нищо друго\", добавя тя.  За привържениците си Кастро беше герой, освободил Куба, опълчил се на САЩ и донесъл социален прогрес. За неговите опоненти той беше управник, който с груба сила потискаше инакомислещите, не допускаше свободни избори и потъпкваше свободата на мненията. \"Фидел Кастро почина като щастлив човек\", казва италианският журналист Джани Мина, който е познавал добре Кастро и навремето е вземал от него 16-часово интервю. Според Мина след смъртта на Кастро. \"Куба се е затворила в себе си, както често е ставало в нейната история, за да устои. Страната изчезна от международните медии, но аз все още вярвам, че примерът на кубинската революция продължава да има голямо значение за Латинска Америка\", казва Мина.  Фидел Кастро остава главната икона за международното ляво движение. На датата на рождения му ден през август негови привърженици му отдадоха почит, както сториха венецуелският президент Николас Мадуро и боливийският държавен глава Ево Моралес. Но геополитическата рамка попречи на устрема към социализъм в региона. Икономическата криза във Венецуела, най-важният икономически съюзник на Куба, постави острова в затруднение.  Преди година урната с праха на Кастро бе транспортирана с триумфален парад през цялата страна от Хавана до Сантяго де Куба. Десетки хиляди ветерани, работници и ученици, подредени по шосетата скандираха \"Аз съм Фидел! Аз съм Фидел!\". Урната на легендарния революционен водач беше положена в ниша на голям каменен блок на гробището \"Санта Ифихения\". В дните след смъртта му мелодраматичната песен \"Cabalgando con Fidel\" (Да яздиш с Фидел) се чуваше постоянно из цялата страна. В песента се казва: \"Днес искам да ти извикам: \"татко\", не ми пускай ръката. Още не мога да ходя добре без теб\".  Всъщност кубинците могат да крачат без Фидел, но засега не са наясно в каква посока. /БТА", "date": "2017.11.25", "title": "Година след смъртта на Фидел Кастро Куба напредва с плахи стъпки"}
{"url": "http://www.dnevnik.bg/sport/2017/11/25/3085273_botas_izprevari_hamiltun_i_specheli_polpozishuna_v/", "text": "Пилотът на \"Мерцедес\" Валтери Ботас спечели квалификацията за Гран при на Абу Даби, последен 20-и кръг от сезона във Формула 1. Финландецът се справи със своя съотборник  Люис Хамилтън , като завъртя обиколка за 1.36.231. Това е втори пореден полпозишън за Ботас, който стартира от първата позиция и в предишното състезание в Бразилия. Зад него и Хамилтън се нареди Себастиан Фетел, а четвърти ще потегли Даниел Рикардо с \"Ред Бул\". \"Много е трудно да се пребориш с Люис в квалификация, но нещата се подобриха за мен в течение на уикенда. Успях да взема максимума от колата и намерих време в някои завои. Надявам се този път да не изпускам старта и да ме изпреварят\", каза  Ботас . За четвърти път, откакто премина в \"Мерцедес\" финландецът ще стартира от полпозишън. Той го направи в Бахрейн, Австрия и Бразилия. Само веднъж обаче Ботас успя да завърши първи, това стана на \"Ред Бул ринг\", а в \"Сахир\" и  \"Интерлагос\" победата грабна Фетел . В течение на целия уикенд \"Мерцедес\" доминираше над \"Ферари\", а в квалификацията надмощието на Ботас и Хамилтън беше осезаемо. Фетел изостана на 0.546 секунди от финландеца, но от Скудерията се надяват в състезателни условия да се доближат. Кими Райконен беше по-бърз от съотборника си, но в последната част допусна грешки и ще стартира едва пети в неделя. Топ 10 допълниха Макс Верстапен, Нико Хюлкенберг, Серхио Перес, Естебан Окон и Фелипе Маса, който ще стартира за последен път във Формула 1. Състезанието за Гран при на Абу Даби е в неделя от 15 ч. българско време.", "date": "2017.11.25", "title": "Ботас изпревари Хамилтън и спечели полпозишъна в Гран при на Абу Даби"}
{"url": "http://www.dnevnik.bg/politika/2017/11/25/3085274_kmetove_ot_desni_partii_prizovaha_za_krai_na_roeneto/", "text": "Кметове от дясното политическо пространство призоваха за спиране на деленето. Обединението доведе до победа на изборите в 35 общини, а за да е по-голямо това число на следващия вот е нужно единство. Това се разбра от изказвания на кметове от реформаторската общност по време на събитието за регионални и местни политики, което се проведе днес в София под егидата на фондация \"Конрад Аденауер\". Във форума участие взеха Георг Спартански, кмет на Плевен, Йордан Йорданов, кмет на Добрич, Цветанка Йотина, кмет на Мирково, Емил Илиев, кмет на Струмяни, Васил Цолов, кмет на столичния район Оборище. \"В Плевен винаги сме печелили, защото в дясно сме били заедно независимо от катаклизмите на големите вождове в София\", коментира Спартански. \"Не е най-добрият начин да тръгваш нанякъде, като поставяш условия \"без тоя, без оня\" предварително. Така няма да стане. В момента десните сили приличат на италианско семейство в тъжен развод, което се замеря с чинии\", допълни той. По думите му, ако омразата, която партийните лидери излъчват по телевизията, се превърне в електричество, ще задвижи фабрика. \"Ако не намерим път за обединение по места, на следващите избори ще си счупим главата. Успешни сме само, когато сме заедно. Затова толкова пъти печелим в Плевен – първо, защото показваме човешко лице и второ, защото вдясно сме били винаги заедно, независимо от политическите катаклизми между големите вождове в София\", заяви Спартански. Според него дясното политическо пространство няма да има успех, докато всеки да си копае в дворчето с 20-30-50 съмишленика, за които твърди, че са най-умни. \"Лидерите ще се родят естествено, но първо трябва да седнем на една маса\", каза още той. По думите му десните трябва да намерят национални каузи, които на достъпен език да представят на избирателите. За него такива са демографската криза, здравеопазването и образованието. \"Никой няма да иска да напуска градовете и селата, ако има възможности за работа и развитие на местно ниво. Единственият път напред е обединение в дясно и пълна децентрализация\", заяви от своя страна кметът на Добрич Йордан Йорданов. Само обединени можем да постигнем повече, присъедини се към тях и председателят на Общинския съвет в Монтана Иво Иванов. \"Работата няма да тръгне централизирано през нашите ръководства, ние по места знаем най-добре какво е нужно на нашите граждани и сме сигурни, че заедно можем да го постигнем\", заяви още той. Според думите на местните управници партийните лидери в дясно трябва да преглътнат егото си и жаждата за надмощие и да работят заедно за по-високи доходи, сигурност, борба с битовата престъпност и инвеститори, които да създават работни места.", "date": "2017.11.25", "title": "Кметове от десни партии призоваха за край на роенето"}
{"url": "http://www.dnevnik.bg/sviat/2017/11/25/3085280_merkel_izkljuchva_novi_izbori_kato_variant_za_izhod_ot/", "text": "Германският канцлер Ангела Меркел се обяви против нови избори на фона на трудностите, които партията й среща в усилията си да събере достатъчно подкрепа за съставяне на ново правителство след  изборите през септември , предаде БТА. \"Изобщо не смятам, че ако не можем да направим нещо с резултатите, трябва да искаме от хората да идат отново да гласуват\", каза Меркел на регионална партийна конференция на Християндемократическия съюз (ХДС), чийто лидер е тя. Канцлерът каза още, че германските политици носят отговорността да работят с тези резултати. Загубата на гласове на ХДС и Германската социалдемократическа партия (ГСДП) принудиха консервативния блок на Меркел да опита да състави за първи път коалиция със Свободната демократическа партия и Зелените, т.нар.  коалиция \"Ямайка\" . В началото на седмицата обаче проучвателните преговори се провалиха. Оттогава ГСДП е под  все по-силен натиск да подкрепи ХДС  и сестринската партия на ХДС от Бавария Християнсоциален съюз и заедно да съставят нова \"голяма\" коалиция, за да се излезе от безизходицата. По-рано днес Меркел обеща бързо да състави правителство. \"Европа има нужда от силна Германия и е желателно бързо да се сформира правителство\", заяви тя, цитирана от Ройтерс. Меркел добави, че е готова да разговаря със социалдемократите, но само на базата на взаимен респект. Същевременно на конгрес на \"Зелените\" в Берлин лидерът Джем Йоздемир заяви, че партията му запазва готовността си да води преговори за съставяне на управляваща коалиция.", "date": "2017.11.25", "title": "Меркел изключва нови избори като вариант за изход от политическата криза"}
{"url": "http://www.dnevnik.bg/photos/2017/11/25/3085253_fotogaleriia_murkashta_naslada_v_muzeia/", "text": "За поредна година в Националния музей \"Земята и хората\" се проведе международна изложба на котки. Събитието е организирано от Националната федерация по фелинология.", "date": "2017.11.25", "title": "Фотогалерия: Мъркаща наслада в музея"}
{"url": "http://www.dnevnik.bg/bulgaria/2017/11/25/3085284_da_se_iska_ostavka_za_vsichko_e_neseriozno_smiata/", "text": "Кметът на София Йорданка Фандъкова заяви, че опонентите й няма как да кажат, че в столицата не се върши работа, а искането на оставката й определи като несериозно. \"Такива мащаби на строителство и развитие София преди не е имала. Нашите опоненти няма как да кажат, че не се работи. Затова се фокусират върху проблеми, които съпътстват всяка дейност\", заяви Фандъкова, цитирана от агенция \"Фокус\", след проверка на изпълнението на строителството на третата линия на метрото. Кметът коментира и протестите с искане за оставката й.  Такава демонстрация е организирана за утре  в столицата от неправителствената организация \"Спаси София\". Фандъкова посочи, че приема критики, защото \"винаги, когато се работи с такива мащаби, има и проблеми\". \"Това да се иска оставка за всичко някак си ми звучи или несериозно, или политически - заяви кметът и допълни - Предизборната кампания започна, някои от основните политически сили вече я обявиха. Това предстои да го гледаме, но ще продължим да си вършим работата.\" Попитана дали ще слезе при протестиращите утре, Фандъткова заяви, че непрестанно е долу – \"Долу съм, когато се строи метрото, долу бях и когато се строеше археологическият музей\". При инспекцията на метрото днес столичният кмет отчете, че 47% от първия етап на третата линия вече е изпълнен. Специалната машина, която пробива тунела се подготвя за следващия участък. В края на 2018 г. машината трябва да излезе на спирката при Малък градски театър \"Зад канала\". \"До края на 2019 г. ще сме завършили първите 12 км от третия лъч от бул. \"Владимир Вазов\" до Околовръстния път при Горна Баня\", заяви Фандъкова и припомни, че третият метродиаметър е първият проект, одобрен за финансиране от Европейската комисия с подкрепата на държавата. Стойността на отсечката е близо 1 млрд. лв., включително 20-те нови влака.", "date": "2017.11.25", "title": "Да се иска оставка за всичко е несериозно, смята Фандъкова"}
{"url": "http://www.dnevnik.bg/sviat/2017/11/25/3085287_humanitarnite_slujiteli_se_zavrushtat_v_iemen/", "text": "Хуманитарните служители на ООН се завръщат в Йемен след близо триседмичната блокада, наложена от военната коалиция начело със Саудитска Арабия, предаде БТА. Четири самолета на различни организации за хуманитарна помощ кацнаха днес в столицата Сана, отбелязвайки края на блокадата, наложена на 5 ноември от коалицията начело със Саудитска Арабия на летището, намиращо се под контрола на бунтовниците. Два от самолетите са на ООН, другите два са на УНИЦЕФ и на Международния комитет на Червения кръст. Самолетът на Детския фонд на ООН достави товар от материална спешна помощ, а с другите полети пристигнаха хуманитарни работници. Коалицията, която воюва срещу бунтовниците хуси в Йемен, заяви в сряда, че ще позволи доставянето на помощ през пристанищата на Червено море Ходейда и Салиф, както и полетите на ООН до Сана, но досега нямаше потвърждение за осъществени доставки, припомня Ройтерс.", "date": "2017.11.25", "title": "Хуманитарните служители се завръщат в Йемен"}
{"url": "http://www.dnevnik.bg/sport/2017/11/25/3085289_sudut_obiavi_veselin_topalov_za_obshtodurjavno/", "text": "Бившият световен шампион по шахмат Веселин Топалов е обявен за общодържавно издирване. Това е постановил Софийският районен съд (СРС), след като Топалов не се е явил на поредно заседание по дело за клевета, заведено срещу него от Стефан Сергиев. Споровете между Топалов и бившия председател на Българската федерация по шахмат (БФШ) продължават повече от година. Сергиев е засегнат от твърденията на гросмайстора, че бил агент на Държавна сигурност, както твърди Топалов в открито писмо от 2015 г. За 23 ноември е било насрочено поредно заседание на дело №13030 в СРС с ответник Топалов. Той не се е явил, за да защити твърденията си, разпространени в откритото писмо от 11 юни 2015 г. Заради близо две години неуспешни опити да го намери, съдът е постановил: \"Обявява лицето Веселин Топалов за общодържавно издирване на всички посочени адреси в България и Испания\". Следващото заседание е насрочено за февруари 2018 г. и на него Топалов трябва да присъства. Междувременно Сергиев спечели дело срещу мениджъра на Топалов и бивш президент на БФШ Силвио Данаилов. Състав на районния съд признава Данаилов за виновен за разпространените от него клеветнически твърдения във в. \"Сега\" от 16 април 2015 г. Тогава Данаилов заяви, че \"е платен от международната федерация FIDE и конкретно от Русия\". Той трябва да заплати държавната такса в размер на 1 500 лв. Взаимните  обвинения между Сергиев и Данаилов продължават няколко години . Бившият президент на федерацията упрекна наследника си на поста, че е участвал в злоупотреби с държавни средства за мними турнири. Данаилов изтъква, че всички проверки са показали, че нарушения няма.", "date": "2017.11.25", "title": "Съдът обяви Веселин Топалов за общодържавно издирване"}
{"url": "http://www.dnevnik.bg/sviat/2017/11/25/3085285_izdirvan_za_genocid_predloji_na_putin_da_otkrie_voenna/", "text": "Омар Башир, президент на африканската държава Судан, издирван от Международния наказателен съд по обвинения в престъпления срещу човечеството, военни престъпления и геноцид, предложи Русия да създаде своя военна база на суданския бряг на Червено море. Ден по-рано управляващият от 1989г. насам Башир заяви в Москва, че страната му се нуждае от \"защита от американската агресия\". Той отхвърля обвиненията, че заради действията му в района Дарфур са загинали поне 300 000 души и над 2.5 милиона са прогонени, като част от тях продъжават да прииждат към Европа. Този район се отдели с референдум от 2011г. в независимата държава Южен Судан и сега Башир казва, че това било резултат от \"американска намеса\". Откакто е на власт, обекти в страната му, свързвани с ислямистки мрежи, включително \"Ал Кайда, бяха бомбардирани на няколко пъти, като се твърди, че зад това стои израелската бойна авиация. Башир е първият действащ държавен глава, издирван от Международния наказателен съд, както и първият, обвинен от тази инститция за геноцид. МКС е подкрепен от 123 държави, но, към момента не е признат от страни основатели като САЩ, Русия, Судан и Израел и ключови държави като Китай и Индия. Преди месец администрацията на президента Доналд Тръмп отмени наложеното над Судан през 1997г. търговско ембарго и забраната официални лица от страната да пътуват до САЩ. Предложението за руска военна база в Африка е било отправено на среща в четвъртък, на която е присъствал и министърът на отбраната Сергей Шойгу, съобщи РИА \"Новости\". Башир не разкрива каква е била реакцията на домакините му. Освен това той е обсъдил закупуване на руски изтребители Су-30 и Су-35 и е проявил интерес към ракетните зенитни комплекси С-300. Франц Клинцевич, известният с националистическата си позиция зам.-председател на сенатската комисия по отбрана и сигурност, коментира, че решението за руска база в Судан трябва да се вземе от Путин, закото той е главнокомандващ. \"Но лично аз не виждам причини Русия да отклонява предложение на суданската страна, ако такова последва\", цитира думите му РИА \"Новости\". При това Клинцевич смята, че още подобни предложения може да дойдат \"в обозримо бъдеще\" и от друг и държави. Обяснението, според него, бил успехът на руската армия в Сирия, а \"руска военна база в една или друга страна е гаранция за сигурността ѝ\". Освен възстановената неотдавна база в Сирия, руската армия има обекти единствено в бившите съветски републики Беларус, Казахстан, Киргизстан и Таджикистан, както и в грузинските територии Абхазия и Южна Осетия, отцепили се, но непризнати, като независими страни и на практика икономически изцяло зависими от Русия. През последните години в медиите се появяваха твърдения за оферти за военни бази, отправени от Куба и Виетнам, което бяха официално отхвърляни. Миналата година имаше публикации, че Москва преговаря с Египет за възстановяване на авиационната база в Сиди-Барани на средиземноморския бряг и на по-малко от 100 км от източната граница на Либия. Преди срещата в Сочи суданският лидер каза, че страната му се интересува от сътрудничество с Русия в ядрената енергетика. Путин каза в началото на разговорите, че Русия планира да достави до 1 милион това зърно на Судан през тази година. Според данните на Кремъл за периода януари-август властите в Хартум са закупили 702 000 това руско жито.", "date": "2017.11.25", "title": "Издирван за геноцид предложи на Путин да открие военна база в Судан"}
{"url": "http://www.dnevnik.bg/istorii_na_denia/2017/11/25/3085308_nai-chetenoto_v_dnevnik_svalianeto_na_kulezich_ot_efir/", "text": "1.  Телевизия Би Ай Ти свали \"Честно казано\" на Кулезич, предаванията трябвало да са \"по-умерени\"  - 22 001 прочитания 2.  Маскирани въоръжени мъже и танкове отцепиха центъра на Луганск  - 21 443 прочитания 3.  Мартин Петров е подал сигнал в прокуратурата за банкова измама за милиони  - 19 227 прочитания 4.  Въоръжена полиция евакуира централна станция на метрото в Лондон (обновена)  - 17 700 прочитания 5.  МВР ще спира от движение неизправните автомобили, реши окончателно парламентът  - 17 232 прочитания 6.  Финалът на Григор Димитров ще бъде излъчен на живо в национален ефир   - 17 145 прочитания 7.  Да отгледаш Григор Димитров   - 16 615 прочитания 8.  Григор Димитров и Давид Гофен закриват сезона с битка за трофея в Лондон   - 15 906 прочитания 9.  Люба Кулезич: Възразих остро на изпълнителния директор на събрание, не в ефир (допълнена)  - 15 034 прочитания 10.  Македонската църква е поискала да признае Българската като църква - майка  - 14 141 прочитания", "date": "2017.11.25", "title": "Най-четеното в \"Дневник\": Свалянето на Кулезич от ефир и отцепването на Луганск"}
{"url": "http://www.dnevnik.bg/sport/2017/11/25/3085324_vratar_lishi_livurpul_ot_pobeda_nad_chelsi/", "text": "Ливърпул\" и \"Челси\" завършиха наравно 1:1 в най-интересния мач от 13-ия кръг на Висшата лига. Двата тима си поделиха по едно полувреме, като преди почивката гостите от Лондон имаха надмощие, а след почивката \"Ливърпул\" игра по-добре. Мохамед Салах изведе домакините напред в 65-ата минута с 15-ия си гол във всички турнири за сезона. Грешка на Симон Миньоле пет минути преди края обаче лиши \"Ливърпул\" от победата, след като стражът пусна лековат гол след нещо средно между удар и центриране на Вилиан. Червените от \"Анфийлд\" нямат загуба от този съперник в последните си шест срещи като спечели две от тях и в четири случая завърши наравно. Антонио Конте пък остава без победа над \"Ливърпул\" като това е единствения отбор от английския елит, който не е губил от италианския мениджър. Първата част беше тактическо надиграване между Юрген Клоп и Конте, които изненаха с някои решения. Италианецът търсеше стабилност в средата на терена, като заложи на Бакайоко, Канте и Дринкуотър, а Фабрегас остана на пейката. Домакините започнаха без Садио Мане, Жоржиньо Вайналдум и Роберто Фирмино. Първият точен удар дойде едва в 21-ата минута, когато Азар получи отличен пас от Дринкуотър, но Симон Миньоле се намеси добре. Последваха силни минути за гостите, които имаха по-чистите положения и още веднъж белгийският страж на червените трябваше да се намесва. За първите 45 минути \"Ливърпул\" не успя да отправи нито един точен удар. Домакините имаха тотално надмощие в задържането на топката и пасовете, но това не им носеше никаква опасност пред вратата на Тибо Куртоа. През втората част ролите се смениха – \"Ливърпул\" започва да напада по-стремително, подаванията бяха много по-малко, но за сметка на това директни, а това изненада гостите. Шампионите на Англия задържаха топката, но действаха прекалено бавно и без никаква изненада. В 65-ата минута \"Ливърпул\" поведе след гол на човека във форма Мохамед Салах. Нападателят получи хубав пас от Алекс Окслейд-Чембърлейн, който се възползва от грешка на защитата в синьо и плътен шут преодоля Куртоа – 1:0. Това беше 10-и гол за Салах в първите му 13 участия във Висшата лига за тима, с което се изравни с настоящия си съотборник Даниел Стъридж. Освен това египтянинът се разписа срещу отбора, за който игра по-рано в кариерата си. По този показател Салах е 20-ият футболист, играл преди в \"Челси\" и който сега вкарва на сините. Негативният развой на мача не се понрави на Конте и той веднага реагира. Италианецът пусна на терена Фабрегас и Педро и \"Челси\" веднага си върна контрола над срещата. Сините започнаха да атакуват повече и изглеждаха като отборът, който има по-големи шансове да вкара. Мората имаше една добра възможност, но опитът му за атрактивен удар от въздуха не се получи. Последният жокер на Конте беше Вилиан и той се оказа повече от успешен. Само 144 секунди след появата си на терена бразилецът се разписа. Макар и малко случайно в 85-ата минута чрез Вилиан изравни резултата. Той получи пас от Азар и с много техничен прехвърлящ удар изненада Симон Миньоле. Белгийският страж беше излязъл две-три крачки напред и определено носи вина за попадението. Това беше и първият точен удар за гостите от Лондон за втората част, които преди това не бяха затруднили Миньоле. След двубоя мениджърът на домакините Клоп беше бесен на реферите, които не му разрешиха да направи смяна точно преди гола на \"Челси\". \"Съдията взе да ми обяснява нещо, но беше прекалено дълго и не го разбрах. Той не ми позволи да направя смяна и заради това ни вкараха гол. Иначе исках да вкарам пети защитник\", каза Клоп. Той описа \"Челси\" като отбор, срещу който е трудно да не допуснеш опасност за 90 минути, но изрази задоволство от поведението на своите футболисти. \"Челси\" може би заслужаваха да вземат точка, но това не значи, че трябва да се чувствам добре. Те са много добър отбор, не го крия. А това изпълнение на Вилиан беше прекрасно, не знам дали беше центриране или удар, но определено се получи\", добави германецът.", "date": "2017.11.25", "title": "Вратар лиши \"Ливърпул\" от победа над \"Челси\""}
{"url": "http://www.dnevnik.bg/bulgaria/2017/11/25/3085330_ako_se_nameri_investitor_proektut_za_aec_belene_shte/", "text": "Ако държавата намери стратегически инвеститор, ще се възобнови строежът на АЕЦ \"Белене\", каза в предаването \"Седмицата\" по Дарик радио депутатът от ГЕРБ Александър Иванов. \"Държавата ще участва като вложител - с площадка и с вече заплатеното оборудване, това е възможността\", посочи той. На въпрос дали управляващата партия иска да възобнови проекта за атомната електроцентрала, Иванов припомни  доклада на БАН , според който проектът \"Белене\" е жизнеспособен. Добави, че първо трябва да се върви към намиране на инвеститор, който да поеме финансовата част. \"Мое лично мнение е, че трябва да продължава да се развива атомната енергетика в България\", каза депутатът на въпрос дали според ГЕРБ има нужда от АЕЦ \"Белене\", като изрично уточни, че не говори от името на партията. \"Увеличи се животът на реакторите, които са в \"Козлодуй\", но България няма нужда да се лишава от една бъдеща реализация на АЕЦ \"Белене\". Защо да няма нужда от \"Белене\", аз не виждам нещо лошо да се каже\", каза още Александър Иванов. Преди дни министърът на енергетиката  Теменужка Петкова заяви, че никой не би отписал с лека ръка вече платените пари за \"Белене\" .", "date": "2017.11.25", "title": "Ако се намери инвеститор, проектът за АЕЦ \"Белене\" ще се възобнови според депутат от ГЕРБ"}
{"url": "http://www.dnevnik.bg/sport/2017/11/25/3085319_borusiia_myonhengladbah_nanese_purva_zaguba_na_baiern/", "text": "Шампионът на Бундеслигата \"Байерн\" допусна втора загуба за сезона и първа след завръщането на Юп Хайнкес на треньорския пост. Баварците отстъпиха с 1:2 при гостуването си на \"Борусия\" (Мьонхенгладбах) в едно от класическите дербита на германския футбол. Двубоят предложи много интрига и много интересни моменти. Първата част беше много слаба за шампионите и \"Борусия\" се възползва максимално. С попаденията на Торган Азар и Матиас Гинтер домакините си осигуруха комфортен аванс. След почивката на терена имаше един отбор, а \"Байерн\" върна един гол чрез Артуро Видал, но това не се оказа достатъчно. След пет поредни победи под ръководството на Хайнкес баварците отстъпиха. Те обаче остават лидер в класирането, с 29 точки и имат три повече от \"РБ Лайпциг\". Тимът от Мьонхенгладбах се върна в четворката, като има 24 точки, колкто и \"Шалке\". Дербито започна много тежко, след като още в 10-ата минута домакините трябваше да правят принудителна смяна. Съотборниците Яник Вестергоорд и Кристоф Крамер се сблъскаха във въздуха и германският национал не можа да продължи. Той остана да лежи на тревата и се наложи да бъде откаран в болница, за да му бъдат направени прегледи, а на негово място влезе Тони Янчке. \"Байерн\" имаше тотално преимущество през първата част, контролираше топката и имаше повече пасове, но гостите срещнаха много добре организиран противник. \"Борусия\" имаше едва 36% притежание на топката, но това не пречеше на тима на Дитер Хекинг. Черно-белите нанесоха своя удар в края на първото полувреме и в рамките на пет минути вкараха два гола. Първо в 39-ата минута Торган Азар спечели дузпа, след като Никлас Зюле игра с ръка в наказателното поле. Белгиецът застана зад топката и въпреки, че Свен Улрайх отгатна удара му, не можа да спре топката – 1:0. Минута преди края на редодвното време многоходова акция на домакините доведе до втори гол. Тя започна от Рафаел на фланга, Азар намери капитана Ларс Щиндъл в наказателното поле, а той подаде към непокрития Матиас Гинтер. За халфа нямаше никакъв проблем да удвои аванса на \"Борусия\". Така само с пет удара през първата част домакините успяха да отбележат два гола срещу шампиона. Юп Хайнкес потърси мигновена промяна, пускайки Кингсли Коман, както и младока Марко Фридъл, който направи дебют в Бундеслигата. През втората част надмощието на \"Байерн\" беше тотално. \"Борусия\" се прибра в собствената си половина и приемаше играта дълбоко в полето си. Хората на Дитер Хекинг играеха много рядко с топката, като единствено Азар стоеше в предни позиции, чакайки пасове. Положенията за гостите следваха едно след друго, а за капак в 65-ата минута Коман удар и страничния стълб, след което Ян Зомер се намеси и улови. Десетина минути по-късно вратарят на Гладбах нямаше шанс и капитулира. След изпълнение на корнер Вестергорд се извиси и изчисти, но ударът на Артуро Видал мина през купа от играчи и изненада Зомер - 2:1. До края на двубоя \"Байерн\" имаше още няколко добри възможности, но защитата на домакините издържа. В края Вестергоорд дори изби от голлинията.", "date": "2017.11.25", "title": "\"Борусия\" (Мьонхенгладбах) нанесе първа загуба на \"Байерн\" след завръщането на Хайнкес"}
{"url": "http://www.dnevnik.bg/sport/2017/11/25/3085339_snimka_na_denia_udostoiavaneto_na_krasen_kralev_s/", "text": "Спортният министър Красен Кралев беше удостоен с почетен седми дан по таекуондо. Той получи званието от президента на международната федерация д-р Хюн Дюк О заради подкрепата си развитието на спорта в България. Това стана при откриването на традиционния турнир за Купата на Корейския посланик. \"Българската федерация по таекуондо е най-бързо развиващата се федерация у нас и това се дължи не само на отличната работа на нейния председател, но и на всички треньори и спортисти. Таекуондото е вече сред водещите спортове в България\", посочи Кралев. Наскоро той заяви, че  .  Кралев (в средата) заедно с Хюн Дюк О и председателя на Българска федерация по таекуондо Слави Бинев (вляво).", "date": "2017.11.25", "title": "Снимка на деня: Удостояването на Красен Кралев с почетен седми дан по таекуондо"}
