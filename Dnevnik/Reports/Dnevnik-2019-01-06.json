{"url": "https://www.dnevnik.bg/sport/2019/01/06/3371007_barselona_nadvi_hetafe_i_se_otkusna_s_pet_tochki_na/", "text": "Барселона\" спечели първия си мач през 2019 г., като победи с 2:1 \"Хетафе\" в предпоследна среща от 18-ия кръг в Ла Лига. Каталунците имаха тежко гостуване на \"Колизеум Алфонсо Перес\", но успяха да се справят с домакините. Победата е пета поредна за тима. Головете за \"Барселона\" вкараха Лионел Меси и Луис Суарес, а за \"Хетафе\" точен беше Хайме Мата. И трите попадения паднаха през първата част. С трите точки \"Барселона\" събра актив от 40 и поведе с пет на върха в Ла Лига. Каталунците се възползваха от равенството 1:1 между \"Севиля\" и \"Атлетико\" (Мадрид) по-рано днес. Двата тима остават съответно трети и втори. В друг мач \"Реал\" (Мадрид) също стъпи накриво и загуби у дома от \"Реал сосиедад\". През първата част футболистите на \"Барселон\" владееха топката в 80% от времето, като доминираха на терена. Играчите на Ернесто Валверде действаха със самочувствие, но на моменти дори подходиха надменно срещу съперника си. В началните минути каталунците имаха няколко добри шанса, но след 15-ата минута \"Хетафе\" започна да пресира по-усилено и да търси празните пространства в половината на съперника. Все пак в 20-ата минута \"Барселона\" откри, главно заради съобразителността на Меси. Аржентинецът беше много внимателен в наказателното поле и стигна до една рикоширала топка, излъга вратаря и от малък ъгъл реализира. Звездата на \"Барселона\" отбеляза 16-ия си гол от началото на сезона в Ла Лига в същия брой мачове. След попадението \"Хетафе\" продължи да действа агресивно и опита да притисне гостите, но за кратко. В 39-ата минута \"Барселона\" успя да удвои преднината си. След центриране от фаул на Меси защитата в синьо не се намеси добре, а топката беше избита към границата на наказателното поле. Там Суарес я изстреля от воле с ефектен удар и не остави шансове на Давид Сория – 0:2. За уругваеца това беше 12-о попадение в Ла Лига, с което той излезе на второ място при реализаторите зад Меси. Само две минути преди паузата \"Хетафе\" успя да вкара гол и да върне интригата в двубоя за вторите 45 минути. Защитата на \"Барселона\" не действаше концентрирано и допусна грешка. Антунес центрира от левия фланг, а в наказателното поле Анхел игра с глава, за да свали топката към Хайме Мата, който без проблеми реализира. Голът на Мата беше и единственият точен удар, който домакините отправиха към вратата на Марк-Андре тер Стеген през първата част. След почивката ситуацията на терена не се промени драстично. \"Барселона\" държеше топката, а \"Хетафе\" действаше агресивно, пресираше каталунците и чакаше своите шансове. Такъв се откри още в началото, когато централният защитник Кабрера засече центриране от корнер, но Тер Стеген изби с една ръка. До края двубоя всичко по-интересно от \"Барселона\" в атака дойде от Меси. Аржентинецът два пъти пропусна да се разпише, като първо не успя да преодолее Сория останал сам срещу него, а в 83-ата минута негов изстрел от около 20 метра беше избит.", "date": "2019.01.06", "title": "\"Барселона\" надви \"Хетафе\" и се откъсна с пет точки на върха в Ла Лига"}
{"url": "https://www.dnevnik.bg/kultura/2019/01/06/3370115_otkus_ot_hroniki_i_himni_na_aleksandur_sekulov/", "text": "Излезе новата поетична книга на Александър Секулов – \"Хроники и химни\". Тя се появява две години след успеха на предишния сборник – \"Море на живите\", който донесе на своя автор националните награди за поезия \"Христо Фотев\", \"Николай Кънчев\", \"Перото\" и \"Орфеев венец\". \"Хроники и химни\" излиза със знака на Издателска къща \"Хермес\", преиздала в изящен колекционерски вид романите на Александър Секулов \"Колекционер на любовни изречения\", \"Малката светица и портокалите\" и \"Господ слиза в Атина\". Поезията на Александър Секулов е изящен поход на думите, митологично придвижване на мисли и метафори, а \"Хроники и химни\" е ново разширение на поетическите територии на съвременната българска поезия. Недялко Славов Най-очакваната поетическа книга за годината! Силвия Недкова Александър Секулов е един от най-интересните и търсещи български писатели. Автор е на романите \"Колекционер на любовни изречения\", \"Малката светица и портокалите\", \"Господ слиза в Атина\", \"Островът\", Скитникът и синовете\". Издал е поетичните книги \"Карти и географии\", \"Възхитително и леко\", \"Море на живите\". Драматург на Драматичен театър – Пловдив, автор на пиесите \"Няма ток за електрическия стол\", отличена с \"Аскеер\" за драматургия, и \"Дебелянов и ангелите\". Носител на националните литературни награди \"Христо Фотев\", \"Николай Кънчев\", \"Перото\", \"Орфеев венец\", \"Иван Николов\". Създател на литературния клуб Spirt & Spirit, който десет сезона представя новите книги на значителни български писатели. Превеждан и издаван на редица езици. Невъзмутими като древните поети Поезията е тук, за да извика бъдещето – с цялото му минало и катастрофа, с влюбената му наивност, с досадното старание да усвои или открадне занаята на мъртвите владетели. На границите на познатия ни свят, сред розмарина и летящите смокини, разсечено надве от падащата светлина, е нашето владение, което населихме с народи, с истории и вечност. Но ние твърде дълго не се завърнахме. Прислугата измисли наши двойници – женихи на съпругите, укрили във утробите си цялото пътуване. Сега ще трябва да избием всички в хекзаметър, невъзмутими като древните поети. Дворците ще опразним, тържищата, стъгдите, ще можем да живеем само като варвари. Новородени, а не родни. И чистото изкуство е молитва сред кръв, инстинкт и смърт. Когато властта престане да е изкусителна, ще призовем певците, очите им ще вземем. Бездруго те възпяват, но не виждат.", "date": "2019.01.06", "title": "Откъс от \"Хроники и химни\" на Александър Секулов"}
{"url": "https://www.dnevnik.bg/photos/2019/01/06/3370852_fotogaleriia_bulgarite_otbeliazvat_bogoiavlenie/", "text": "По традиция на Йордановден мъже играят хора в ледените води на река Тунджа в Калофер.", "date": "2019.01.06", "title": "Фотогалерия: Българите отбелязват Богоявление"}
{"url": "https://www.dnevnik.bg/sport/2019/01/06/3370874_bivshiiat_nacional_zdravko_zdravkov_shte_raboti_v/", "text": "Бившият национален вратар Здравко Здравков започва в \"Лудогорец\" като треньор на вратарите, съобщава БТА. Той е разтрогнал договора си с китайския \"Ханчжоу грийнтаун\", за да се върне в България. Здравков, който е на 48 години, ще влезе в щаба на Антони Здравков. Досега с вратарите в тима на шампионите работеше Виктор Георгиев, но той се завръща в академията. В течение на сезона \"Лудогорец\" се раздели с германеца Бернд Дреер. Здравков за последно работи в Китай, където първо беше треньор на тима, а след това работеше само с вратарите. В последните дни с  трансфер в \"Лудогорец\" е свързван вратарят Пламен Илиев . Той се познава със Здравков, с когото работеха по време на съвместния си период в \"Левски\".", "date": "2019.01.06", "title": "Бившият национал Здравко Здравков ще работи в \"Лудогорец\""}
{"url": "https://www.dnevnik.bg/sport/2019/01/06/3370877_klaebo_stana_nai-mladiiat_pobeditel_v_tur_dyo_ski/", "text": "Норвежецът Йоханес Клаебо стана победител в сериите \"Тур дьо ски\", които се проведоха за 13-и път. Носителят на три златни медала от олимпийските игри в Пьонгчанг в ски бягането стана най-младият победител в \"Тур дьо ски\", след като триумфира на 22 години и 76 дни. Клаебо подобри досегашния рекорд на Дарио Колоня (22 години и 299 дни), поставен преди 10 години. Норвежецът затвърди доминацията си и в последния кръг, след като спечели в италианския център Вал ди Фиеме. Клаебо взе пета етапна победа за сезона с време 32:51.3 минути. Той стартира с огромен аванс пред Сергей Устюгов - над 1.20 минути, но завърши само на 16.7 секунди пред руснака. Клаебо имаше големи затруднения по финалното изкачване, но все пак финишира пръв. Трети се нареди Симен Крюгер, който завърши на 48.8 секунди зад съотборника си. Норвежците имаха още двама представители в топ 10 – Сюр Рьоте завърши четвърти, а Мартин Сундби седми. Руснаците сред първите десет бяха петима, като освен Устюгов влязоха Александър Болшунов, Андрей Мелниченко, Денис Спицов и Андрей Ларков. \"Беше много трудно на изкачването. Бях много изморен през цялото време и страдах. Знаех, че разликата пада, затова просто се събрах, за да мога да финиширам. Беше ми приятно накрая просто да видя, че е далеч от мен, и да завърша\", каза Клаебо след финала. При дамите победата също отиде за Норвегия. Лидерката Ингвилд Флугстад Йостберг не допусна изненада, като завърши с общо време 2:30:31.2 часа. В последния етап тя спечели 9-километровото преследване с време 35:15.0 минути, като имаше аванс пред Наталия Непряева. С блестящо представяне обаче Йостберг я увеличи до 2:42.0 минути. Непряева задържа второто място, а трета се нареди финландката Криста Пармакоски на 2:55.9 минути. За Йостберг това е първи успех в общото подреждане във веригата, като през 2016 и 2018 година тя оставаше втора след Терезе Йохауг и Хайди Венг. Норвежката е първата жена, която записва класиране в топ 3 на всеки от седемте етапа на \"Тур дьо ски\" в последните седем години.", "date": "2019.01.06", "title": "Клаебо стана най-младият победител в \"Тур дьо ски\""}
{"url": "https://www.dnevnik.bg/sport/2019/01/06/3370883_marsel_hirsher_vze_64-a_pobeda_v_svetovnata_kupa_po_ski/", "text": "Марсел Хиршер спечели за шести път от началото на сезона в Световната купа по ски алпийски дисциплини. Носителят на Големия кристален глобус за последните седем години триумфира в слалома в Загреб, като спечели за пети път на пистата \"Цървени спуст\". Австриецът беше заплашен да не се качи на подиума в три поредни старта за пръв път от 2016 г. насам, но съумя да спечели. Той беше 26-и в последния слалом в Мадона ди Кампилио в края на 2018 г., и седми в паралелния слалом в Осло на Нова година. Хиршер изпревари с 60 стотни Алекси Пинтюро от Франция и 62 своя сънародник Мануел Фелер. Австриецът беше втори след първия манш, но водачът Марко Шварц не завърши. Младият скиор имаше шанс да вземе втора поредна победа, след като триумфира и в Осло, но допусна грешка. Хиршер вече има 30 победи в дисциплината слалом. Пред него са само Ингермар Стенмарк с 40 и Алберто Томба с 35. Австриецът спечели 10 от последните 12 проведени слалома. Общо успехите му в Световната купа са 64. \"Това със сигурност не е от най-лесните ми победи, затова съм много щастлив. Потрудих се доста, виждате и какво се случва с лицето ми, когато си толкова агресивен\", каза Хиршер след състезанието, показвайки че има кръв по лицето. Австриецът добави, че продължава да тренира усилено и си поставя високи цели за оставащата част от сезона, както и световното първенство. Зад първите трима в топ 10 влязоха още Клеман Ноел, Хенрик Кристоферсен, Себастиан Фос-Солеваг, представителят на домакините Исток Родес, Феликс Нойройтер, Даниел Юл и Стефано Грос. Много голям скок от първия манш направиха Нойройтер (23-и), Родес и Солеваг (деляха 18-о място). Българите Алберт Попов и Камен Златков не успяха да влязат във втория манш. Попов беше близо, но завърши 33-и, а Златков даде 43-и резултат. След пет старта в дисциплината Хиршер има 336 точки и е лидер в слалома. Втори след него е Юл с 246 точки, а Шварц има 235. В класирането за големия кристален глобус австриецът е с актив от 756, а Кристоферсен е с 421 точки. През следващата седмица скиорите имат стартове в швейцарския курорт Аделбоден, където ще се проведат гигантски слалом и слалом.", "date": "2019.01.06", "title": "Марсел Хиршер взе 64-а победа в Световната купа по ски"}
{"url": "https://www.dnevnik.bg/sport/2019/01/06/3370888_siti_mina_bezproblemno_tretiia_krug_vuv_fa_kup_sled/", "text": "Манчестър сити\" стана поредният елитен отбор, който се класира за четвъртия кръг във ФА къп, след като победи със 7:0 \"Родъръм\". \"Гражданите\" записаха много силен мач само няколко дни след успеха над \"Ливърпул\", като впечатлиха срещу тим от Чемпиъншип. Головете вкараха Рахийм Стърлинг, Фил Фоудън, Габриел Жезуш, Рияд Марез, Николас Отаменди и Лерой Сане. Автогол си вкара Аджай от \"Родъръм\". \"Гражданите\" вкараха седем гола в турнира за пръв път от 1968 г., когато побеждават със същия резултат \"Рединг\". Пеп Гуардиола даде шанс на някои от футболистите, които играят по-рядко, но и много от титулярите запазиха местата си. Едерсон, Джон Стоунс и Стърлинг започнаха, след като бяха играли и срещу \"Ливърпул\" три дни по-рано. Кевин Де Бройне получи шанс да играе, заедно с Николас Отаменди и Илкай Гюндоган. Отбраната на \"мелничарите\" задържа равния резултат само 12 минути. Тогава \"Сити\" успя да открие, след като от началото на мача притисна гостите и беше въпрос на време да прати топката във вратата. След няколко пропуска в 12-ата минута Де Бройне пусна хубав извеждащ пас към Рахийм Стърлинг и той не сгреши. Последваха по-спокойни минути на \"Етихад\", като домакините не подходиха със същата агресия. Едва в края на първата част те вдигнаха оборотите и бързо стигнаха до нови два гола. В 43-ата минута младият Фил Фоудън засече центриране на Гюндоган и удвои преднината на \"гражданите\". В добавеното време на първата част Аджай опита да изчисти центриране на Кайл Уокър и си вкара автогол. След почивката \"Сити\" продължи да играе по същия начин, като допусна съвсем малко грешки. Футболистите на Гуардиола контролираха топката и продължиха да нападат. В 52-ата минута централният нападател Габриел Жезуш също вкара. Той получи отлично подаване от Стърлинг и от два метра нямаше как да сгреши. Последваха сравнително спокойни 20 минути, в които \"Сити\" не се разписа и за кратко даде топката на гостите, които организираха няколко атаки, но без да застраши сериозно Едерсон. Това позволи на Гуардиола да направи и смени, като извади Стърлин и Де Бройне, за да пусне Лерой Сане и младият Филип Сандлер. В 73-ата минута \"гражданите\" стигнаха до пети гол, чийто автор стана Рияд Марез. Правещият добър мач Гюндоган се отчете с нова асистенция, за да може Марез да се разпише. Само пет минути по-късно германският национал даде нова асистенция, този път след статично положение. Гюндоган центрира от корнер и Николас Отаменди засече с неспасяем изстрел. Крайното 7:0 оформи Лерой Сане пет минути преди последния сигнал. Германецът тръгна от лявото крило, влезе навътре и с удар с десния крак се разписа. Сане имаше и късмет, след като топката рикошира в бранител и стана невъзможна за вратаря. Денят обаче донесе една голяма изненада. Елитният \"Фулъм\" загуби от \"Олдъм\" с 1:2 на своя \"Крейдън котидж\" и напусна турнира. Напред продължава друг тим от Висшата лига \"Уотфорд\", който победи \"Уокинг\" с 2:0.", "date": "2019.01.06", "title": "\"Сити\" мина безпроблемно третия кръг във ФА къп след успех със седем гола"}
{"url": "https://www.dnevnik.bg/sviat/2019/01/06/3370890_gurciia_vdiga_minimalnata_zaplata/", "text": "Увеличение на минималната заплата ще бъде първата важна стъпка от серия мерки, целящи да увеличат доходите на гърците, заяви правителственият говорител Димитрис Дзанакопулос в интервю за АНА-МПА, цитирано от БТА. Минималната работна заплата в Гърция в края на 2018 г. официално е била 586 евро, но в действителност по данни на Евростат е възлизала на 684 евро, защото работещите в Гърция продължават да получават 14 заплати годишно. Тази стойност обаче е далеч от предкризисното равнище от 751 евро. Дзанакопулос посочи, че в периода след приключването на спасителните програми правителството се изправя пред сериозни политически и институционални предизвикателства, но планира да приложи допълнителни позитивни мерки, целящи да осигурят облекчение и подкрепа на гръцкото общество. \"Това правителство успя да изведе страната от меморандумите и да стабилизира икономиката, оказвайки социална подкрепа същевременно\", отбелязва Дзанакопулос, като добави, че настоящата парламентарна конфигурация гарантира, че коалицията на СИРИЗА ще завърши четиригодишния си мандат.", "date": "2019.01.06", "title": "Гърция вдига минималната заплата"}
{"url": "https://www.dnevnik.bg/sviat/2019/01/06/3370892_v_severnite_alpi_ima_visoka_opasnost_ot_lavini/", "text": "Властите предупредиха днес за висок риск от лавини в северната част на Алпите, след като обилен снеговалеж създаде опасни условия в части от Южна Германия, Австрия и Швейцария, предаде Асошиейтед прес, цитирана от БТА. Двайсетгодишна скиорка загина вчера в лавина близо до австрийската граница, съобщи германската полиция.  Около 14 хил. домакинства останаха временно без ток в Северна Австрия заради повредени електропроводи. Около 12 хил. туристи бяха блокирани до днес следобед в австрийското селище Заалбах Хинтерглем, тъй като пътят до него бе затворен заради опасност от лавини. Кметът Алоис Хазенауер заяви пред ДПА, че експерти са предизвикали лавина с контролирана експлозия, за да може да бъде пуснато автомобилното движение. В курорта Обертауерн властите казаха, че пътищата ще останат затворени до утре.", "date": "2019.01.06", "title": "В северните Алпи има висока опасност от лавини"}
{"url": "https://www.dnevnik.bg/politika/2019/01/06/3370895_pri_borba_s_korupciiata_moje_da_ima_dialog_mejdu/", "text": "Главният секретар на президента Румен Радев - Димитър Стоянов, обяви, че е възможно да има диалог между държавния глава и кабинета \"Борисов 3\", ако правителството положи малко повече усилия за борба с корупцията и повишаване на ниските доходи. Пред Би Ти Ви Стоянов определи  новогодишното обръщение на Радев  като различната реч. \"Слушахме много захаросани новогодишни речи. Някой да ги е запомнил? Бях сигурен, че ако той произнесеше такава, тя щеше да бъде забравена до полунощ\", обяви още главният секретар на държавния глава. И попита дали една захаросана реч би напълнила празничната маса на бедните българи. \"Истините трябва да се казват такива, каквито са, по всяко едно време и на всяко едно място. Президентът ги каза\", обяви още Стоянов. Главният секретар на президентството каза още, че преди избора страната ни да преговаря за закупуването на американските изтребители Ф-16 почти всички политически лица са обикаляли телевизионните студия, за да обясняват колко добър е един самолет. \"Все едно се купува политическа легитимация. Има някаква зависимост\", каза Стоянов. На въпрос  дали Румен Радев лобира за шведските \"Грипен\" , той каза: \"Кога президентът е говорил за конкретен тип самолет? Никога. Ние говорим за чиста процедура - да се проведе по правилата, определени от изпълнителната власт и парламента\". И допълни, че Радев не атакува офертата за Ф - 16, а начинът, по който е избрана. \"Трябва да купим този самолет, за поддръжката на който имаме достатъчно финансови средства\", каза Стоянов и даде за пример, че на фона на българските 1 млрд. долара за отбрана, Гърция има 5 млрд., а Турция - над 15 млрд. долара. Стоянов цитира американския президент Доналд Тръмп, който по думите му казал, че не му пука за Европа, защото са го избрали американските данъкоплатци. И допълни, че преди избора на изтребители управляващите в България трябва да си спомнят кои са избирателите им. На въпрос защо  президентът не е наложил вето на  Закона за конфискацията , Стоянов каза, че той вече го бил връщал в парламента преди година. \"Този закон касае само определени лица на високи държавни длъжности, които работят с конкретни бюджетни средства и може да се стигне до евентуална корупция\", каза още той.", "date": "2019.01.06", "title": "При борба с корупцията можело да има диалог между президента и правителството"}
{"url": "https://www.dnevnik.bg/sport/2019/01/06/3370926_kiril_despodov_stana_futbolist_na_godinata/", "text": "Кирил Десподов е футболист №1 на България за 2018 г. Нападателят на ЦСКА спечели анкетата пред вратаря на \"Славия\" Георги Петков. Десподов събра точки 159 точки, само с осем повече от ветерана Петков. Трети е халфът на \"Ботев\" Тодор Неделев, който има 149 точки. Неделев влиза в тройката за втора поредна година, като преди 12 месеца се нареди зад Ивелин Попов и Мартин Камбуров. Първите трима бяха разделени само от 10 точки, а в топ 10 попаднаха още Мартин Камбуров, Страхил Попов, Ивелин Попов, Пламен Илиев, Николай Бодуров, Станислав Костов и Антон Недялков. \"Искам да кажа, че Георги Петков и Тодор Неделев също заслужават да спечелят, защото се представиха много силно. Благодаря на моите съотборници в ЦСКА и националния отбор, защото без добри съотборници не се печелят индивидуални награди. Заменям тази награда за титла с ЦСКА и класиране на европейското първенство\", каза Десподов при получаването на приза. Едва за втори път след 1999 г. трима футболисти от българското първенство са в призовата тройка. Преди 20 години пръв беше Александър Александров пред Станимир Стоилов и Димитър Бербатов. За последно играч от Първа лига спечели преди пет години, когато №1 беше Владислав Стоянов от \"Лудогорец\". Единственият друг случай в последните десет години беше през 2012 г., когато спечели Георги Миланов, тогава играещ за \"Литекс\". През календарната 2018 г. Десподов завърши с 34 мача, 11 гола и 14 асистенции за ЦСКА. За националния тим на България той има два мача и един гол. През 2018 г. Неделев завърши с 37 мача, 13 гола и 12 асистенции. Неделев записа и шест мача с един гол за националния отбор. Петков е единственият от призьорите, който спечели трофей през 2018 г. Той помогна на \"Славия\" да триумфира с Купата на България при победата над \"Левски\" след дузпи. През 2018 г. Петков стана и най-възрастният вратар в Европа, който играе за национален отбор и №1 по този показател в България.  Тодор Неделев (\"Ботев\") 149 т.  Георги Петков (\"Славия\") 151 т.  Кирил Десподов (ЦСКА) 159 т.  Иван Петков (\"Етър\")  Михаел Ангелов  Евдокия Попадинова  Валентин Антов (ЦСКА) 22, Георги Йомов (\"Славия\") и Светослав Ковачев (\"Дунав\") по 13.  Клаудиу Кешеру (\"Лудогорец\")  Георги Петков (\"Славия\") 80 т., Ренан (\"Лудогорец\") 16, Душан Перниш (Берое\") и Даниел Кайзер (\"Ботев\") по 6.  Николай Бодуров (ЦСКА) 68, Антон Недялков 18, Холмар Ейолфсон 12.  Тодор Неделев (\"Ботев\" Пловдив) 82, Марселиньо (\"Лудогорец\") 10, Кирил Десподов (ЦСКА) 8.  Мартин Камбуров (\"Берое\") 43, Клаудиу Кешеру (\"Лудогорец\") 33, Станислав Костов (\"Левски\") 21.  Петър Хубчев (национален отбор) 265 т., Димитър Димитров (\"Лудогорец\") 149, Златомир Загорчич (\"Славия\") 98.", "date": "2019.01.06", "title": "Кирил Десподов стана Футболист на годината"}
{"url": "https://www.dnevnik.bg/sport/2019/01/06/3370929_kobaiashi_triumfira_v_chetirite_shanci_i_vze_goliam/", "text": "Японецът Рьойо Кобаяши стана едва третият състезател в историята, който печели Голям шлем в \"Четирите шанци\". Той триумфира в най-престижната серия в ски скоковете, част от Световната купа. Японец не беше печелил крайната победа в \"Четирите шанци\" от 1998 г., когато това стори Казуюши Фунаки. Кобаяши направи невероятен втори скок на шанцата в Бишофсхофен, за да грабне и победата. След първия си опит японецът беше едва четвърти и трябваше да навакса поне четири точки срещу Маркус Айзенбихлер. В крайна сметка Кобаяши постигна общ сбор от 282.1 точки, изпреварвайки втория Щефан Крафт. Австриецът завърши с 267.5 точки. Трети се нареди Щефан Лейхи от Германия, а Айзенбихлер остана четвърти. След като в продължение на 15 години никой освен Свен Ханевалд не беше успявал да спечели и четирите старта в един сезон, в последните две издания на надпреварата победителят заформя и Шлема. През миналия сезон втора стори Камил Стох. Ханевалд спечели Шлема през сезон 2001-02. \"До последно не мислех за Шлема, а просто да направя възможно най-добрия си скок. Да спечеля обаче златния орел и да съм №1 в \"Четирите шанци\" е сбъдната мечта\", каза Кобаяши след финала. В крайното класиране Кобаяши събра 1098 точки, с 62.1 повече от Айзенбихле. Миналогодишният шампион Стох остана шести. \"Четирите шанци\" се проведе за 67-и път. Надпреварата се провежда на шанците в Оберстдорф, Гармиш-Партенкирхен, Инсбрук и Бишофсхофен. Владимир Зографски завърши 27-и в последния старт, като се нареди 18-и в крайното класиране. Това е най-добър резултат за Зографски, който беше 22-и преди година. В генералното класиране за Световната купа Кобаяши е №1 с 956 точки. Той има осем победи от началото на сезона в 11 индивидуални състезания. Само веднъж Кобаяши не се качи на подиума, като това стана на старта на сезона. Втори е Пьотр Жила с 529 т.", "date": "2019.01.06", "title": "Кобаяши триумфира в \"Четирите шанци\" и стана третият в историята с Голям шлем"}
{"url": "https://www.dnevnik.bg/photos/2019/01/06/3370878_fotogaleriia_svetovnite_snimki_na_denia_-_5-6/", "text": "Мианмар отбелязва за 71- път Деня на независимостта, Янгон.", "date": "2019.01.06", "title": "Фотогалерия: Световните снимки на деня - 5-6 януари2019 г."}
{"url": "https://www.dnevnik.bg/sport/2019/01/06/3370950_ruuni_e_bil_arestuvan_v_sasht_v_netrezvo_sustoianie_na/", "text": "Голмайстор №1 в историята на \"Манчестър юнайтед\" и английския национален отбор Уейн Рууни е бил арестуван през декември в САЩ, съобщава \"Ройтерс\". Нападателят, който в момента играе за \"Ди Си юнайтед\" в Мейджър лийг сокър (МЛС) е бил заловен да псува на обществено място в нетрезво състояние. Това се е случило на 16 декември. Рууни е платил глоба от 25 долара и допълнителни такси от 91 долара. Смята се, че футболистът е бил задържан на летището във Вашингтон. Това не е първа подобна проява за Рууни. На 31 август 2017 г. той  беше аресуван в подозрение, че е шофирал в нетрезво състояние . Това стана докато беше футболист на \"Евертън\". По-късно нападателят се призна за виновен и получи присъда от  100 часа общественополезен труд . Освен присъдата Рууни получи забрана да шофира в продължение на две години. Той подписа с \"Ди Си\" през юни 2018 г., като договорът му е за три години и половина.", "date": "2019.01.06", "title": "Рууни е бил арестуван в САЩ в нетрезво състояние на обществено място"}
{"url": "https://www.dnevnik.bg/sviat/2019/01/06/3370957_stachka_shte_zatrudni_trafika_na_letishtata_v/", "text": "Въздушният трафик в Германия ще бъде нарушен утре сутринта заради призива за стачка на служителите по сигурността на берлинските летища, които искат увеличение на заплатите, предаде Франс прес, цитирана от БТА. Стачката по призива на синдиката \"Верди\" ще бъде от 5 до 8.45 сутринта местно време на летищата \"Тегел\" и \"Шонефелд\". Ще бъдат засегнати около 80 полета, главно на летище \"Тегел\", посочва ДПА. \"Луфтханза\" отмени някои вътрешни полети. Засегнатите пътници ще могат да използват самолетните си билети, за да се придвижат с влак. Синдикатът \"Верди\", който представлява около 23 хил. служители по сигурността на летищата в Германия, иска заплащането им да се увеличи на 20 евро на час. Сега тези служители на летищата \"Тегел\" и \"Шонефелд\" получават по 17 евро на час, добавя АФП. ", "date": "2019.01.06", "title": "Стачка ще затрудни трафика на летищата в Германия в понеделник"}
{"url": "https://www.dnevnik.bg/bulgaria/2019/01/06/3354139_hristiianite_praznuvat_bogoiavlenie/", "text": "На 6 януари църквата чества Кръщението на Иисус Христос от Йоан Кръстител във водите на река Йордан - тогава, според евангелския разказ, небето се отворило и Светият дух слязъл върху Христос във вид на гълъб, а от небето се разнесъл глас: \"Този е моят възлюбен Син, в когото е моето благоволение\". Това е третият по значимост християнски празник след рождеството и възкресението на Исус. Нарича се Богоявление, тъй като за първи път при кръщението на спасителя Бог се открива на света в своите три неразделни лица - Отец, Син и Дух Свети. Нощта, в която водата се пречиства В народната традиция празникът е известен като Йордановден. Поверието гласи, че в нощта срещу Богоявление небето се отваря и всеки, който го види, ще получи от Бога това, което си пожелае. Вярва се още, че тогава водата се пречиства и след това придобива голяма сила. Затова денят е известен още като Водици и Водокръщи. Според обичая всички участват в освещаването на водата, а след празнична черковна служба свещеникът хвърля светия кръст във водата. Млади мъже се хвърлят въпреки студа и ниската температура и се надпреварват кой пръв ще го достигне. Който извади кръста, бива честит и здрав през цялата година. По традиция на Йордановден се извършва Богоявленски водосвет и освещаване на бойните знамена, флаговете и знамената - светини на Българската армия. Патирарх Неофит ще отслужи водосвет в Патриаршеската катедрала \"Св. Александър Невски\" в 10 ч., а в 11 ч. ще бъдат осветени бойните знамена.  В ритуала в София, който започва в 11 ч., ще участва президентът и върховен главнокомандващ въоръжените сили Румен Радев. Държавният глава ще приеме почетния строй на представителните части на Българската армия и ще положи венец пред Паметника на Незнайния воин.  Йордан, Йорданка, Дана, Данчо, Боян, Богдан, Богдана, Богoлюб, Богoлюбa, Божа, Божанa.", "date": "2019.01.06", "title": "Християните празнуват Богоявление"}
{"url": "https://www.dnevnik.bg/sport/2019/01/06/3370686_futbolist_na_godinata_se_nasochva_kum_bulgarska_troika/", "text": "Вратарят Георги Петков, Кирил Десподов и Тодор Неделев са тримата фаворити в церемонията по обявяването на най-добрия български футболист за 2018 г. Събитието ще се проведе тази вечер от 18.30 часа във Военния клуб в София и може да се превърне в историческо за новия век. Ако очакванията се оправдаят, това ще е първият случай от 1999 г. насам, в който само футболисти, състезаващи се в българското първенство, са в тройката. Преди 19 години за най-добър беше определен Александър Александров от \"Левски\", следван от съотборника си Станимир Стоилов и Димитър Бербатов от ЦСКА. Последният вратар, който спечели приза, беше Владислав Стоянов преди четири години. Стражът на \"Лудогорец\" е и последният футболист от отбор от българското първенство, взел наградата. Изминалите три години  на върха неизменно беше националът Ивелин Попов . Георги Петков, който през 2008 г. остана втори, смята, че заслужава наградата. \"Взех Купата на България, така е. Ако се гледа кой какво е постигнал през годината, то аз трябва да съм. Нека журналистите преценят, тъй като не ми е фикс идея\", каза Петков преди Нова година. Десподов се превърна в ключов футболист в ЦСКА и игра много силно през есента. Неделев  вече взе една награда тази година , като беше отличен за най-добър играч за миналия сезон в анкетата на футболистите. До момента никога играч на \"Ботев\" не е взимал отличието.", "date": "2019.01.06", "title": "\"Футболист на годината\" се насочва към \"българска\" тройка за пръв път през новия век"}
{"url": "https://www.dnevnik.bg/evropa/2019/01/06/3369368_shte_moga_li_da_putuvam_sus_samolet_ili_kakvo_shte/", "text": "Най-лошият сценарий за авиацията след Брекзит бе избегнат благодарение на плановете за извънредни ситуации в Лондон и Брюксел. След като Великобритания напусне ЕС обаче, нищо няма да е същото, особено ако договорената между тях сделка не бъде одобрена от британските депутати. \"Политико\" обобщава какво може да се случи с полетите между Великобритания и ЕС след деня на Брекзит – 29 март. Ще мога ли да резервирам билет между ЕС и Великобритания след 30 март? Да (вероятно). Най-добрият сценарий за пътниците е, ако споразумението за излизане от ЕС бъде одобрено от британския парламент на 14 януари. Ако това се случи, въздушните транспортни услуги между ЕС и Обединеното кралство ще останат същите поне до края на 2020 г. (а вероятно и по-дълго), като през този период преговарящите се надяват да договорят постоянно споразумение за въздушния транспорт. Вълненията в британския парламент обаче са знак, че сделката може да не бъде одобрена, което създава опасност Великобритания да напусне съюза без споразумение. През декември  Европейската комисия предложи  серия от извънредни планове за този сценарий, които, ако бъдат одобрени от 27-те останали държави членки, ще позволят директните полети между ЕС и Великобритания за период от 12 месеца след 30 март. Така че, да, дори и в случай на Брекзит без сделка, ще можете (след одобрение на плановете на комисията от страните членки и от Европейския парламент) да летите между ЕС и Великобритания и обратно. Ще остане ли въздушният транспорт същият? Не. Комисията настоява, че това е само основата на споразумение и освен че е по-малко от това, което Великобритания вече има, то е само временно. Британските авиолинии ще загубят правото си да извършват вътрешноевропейски полети. Те освен това ще загубят правото да обслужват полети от Великобритания до ЕС и оттам до друга дестинация – например Лондон-Мадрид-Буенос Айрес. Авиокомпаниите ще могат да продължат да оперират по маршрутите, които вече съществуват, но няма да могат да откриват нови. Операторите освен това не могат да добавят нови полети към съществуващи маршрути, например ако има два дневни полета до Рига от \"Гетуик\", не може да се добави трети. \"Това ограничаване на развитието на въздушната свързаност от сценария без сделка е детайл, който има значение. Ако той се приложи и от Великобритания за авиолиниите на ЕС-27, ще доведе до загубата на 140 хил. нови полета и почти 20 милиона пътници на британско-европейския пазар\", коментира Оливие Янковец, генерален директор на ACI Europe. Трябва ли пътниците от САЩ или други държави да се тревожат от Брекзит? Да. Около половината от всички пътуващи до Великобритания от САЩ продължават към други страни от ЕС, което означава, че американците могат да срещнат сериозни затруднения и американските превозвачи могат да загубят голяма част от бизнеса си. Ще се нуждаят ли британците от визи, за да пътуват до ЕС и обратното? Не. Комисията реши  да предостави безвизов статут  на британците, което ще им позволи да остават в ЕС за период до 90 дена. Това означава, че британските граждани ще могат да отидат на почивка или да посетят приятелите и семействата си на континента, но може да трябва да кандидатстват за визи, ако възнамеряват да останат по-дълго от три месеца. Британците освен това ще трябва да плащат такса от 7 евро според новата Европейска информационна система за разрешение за пътуване. Европейските граждани може също да не се нуждаят от визи, за да посетят Великобритания за кратък период от време, но британското правителство  предложи нов имиграционен план , който ще ги постави в същата категория като останалата част от света, що се отнася до кандидатстването за работа или имиграцията. Планът по всяка вероятност няма да влезе в сила преди 2025 г.", "date": "2019.01.06", "title": "\"Ще мога ли да пътувам със самолет\", или какво ще стане с въздушния транспорт след Брекзит"}
{"url": "https://www.dnevnik.bg/analizi/2019/01/06/3365323_niama_dramatichen_haos_no_produljava_procesut_na/", "text": "- В момента България има най-лошото парламентарно представителство от 1989 година насам. Но това не може да се промени за година, изглежда е тенденция отчасти в Източна Европа, отчасти в цяла Европа. Деградацията на представителството тук обаче е драматична. Въпросът не е в това, че \"много хора не били представени\", това са технически констатации. Въпросът е по-дълбок и сериозен. Самото конституиране на представителство е в критична фаза. Та опасенията ми са, че това ще продължи неопределено дълго. Надеждите - че ще започне да се оправя. Опасенията са по-силни. - От деградацията на представителството следва отсъствието на действителни, дълбоки, идейни различия между партиите в парламента. Различия има, но те се дължат на факта, че всички са конкуренти за повече власт. Но на това ниво разликите са от маркетингов порядък, кой ще измисли по-голяма дивотия, за да се хареса на избирателя. На по-дълбоко ниво протичат серия вредни за страната съгласия. Например ориентацията към националистически платформи и реч. Или ориентацията към анти-Европа. Или проруските нагласи. Или тенденциите към засилване на репресивните мерки в сферата на наказателните политики, прекаляването с по принцип съмнителната идея за т. нар. гражданска конфискация. И т. н. - Изразът \"обединение вдясно\" е добре да се изостави. Иначе би било много странно, ако двете живи формации \"вдясно\" – \"Да, България\" и останките или новата форма на ДСБ, не се обединят. Тези две групи трябва безусловно да се обединят. Първият тест са европейските избори. На тях преди 5 години бившият Реформаторски блок за пръв път показа, че е лицемерна формация, зад видимото обединение протичаше конкуренция, недотам честна. Ако сега направят подобно нещо, ще е зле и за двете. Например ако се конкурират скрито за евроизборите. Ако се конкурират, по-добре да е открито. Ако играят фиктивни първични избори, също ще е лош знак. Първични избори се правят от големи партии. А за тях има съмнение дали изобщо съществуват. Ако разиграят първични избори, ще се изпокарат, но и без да се изпокарат, избирателят им ще се усъмни, че там тече някаква нечиста игра. - БСП иска да прибере националистическия вот при себе си. От това следва допълнителна деградация и ред комични епизоди. Големият проблем с тази партия винаги е бил опортюнистичният й профил. Тя се мести гъвкаво по електоралните пазари като скално козле. За нейно съжаление обаче управлението сега е с минимален интелектуален капацитет. Затова се е оставила на очевидните неща – националистически, антилиберални, антизападни нагласи и величието на Русия. И дори в тази проста комбинация има противоречие, защото националистическа програма трудно се съвместява с прегръдка на империя от азиатски тип. - Т. нар. преход, в единствено число, като някакъв вид грандиозна обществена схема приключва с началото на царското управление през 2001 година: свободен пазар, основни права, западна ориентация, точка. Оттогава \"преходът\" се разслоява на множество преходи. Днес още по-малко може да се говори за преход в единствено число. Но ако все пак трябва пресилено да се говори, България следва тенденции в цяла Европа и особено в някои източноевропейски страни. За разлика от антипрехода на Виденов и ранния преход на Обединените демократични сили /ОДС/ докъм 2001-а сега няма ясна крайна точка. Политически страната живее трайно в нетрайни конюнктури. Това може и да не е толкова зле, колкото ни изглежда, защото има и по-зле. Ако ориентациите на националисти и БСП против ЕС надделеят, това може да е необратимо, т.е. трайно влошаване. - Нищо. И тогава нищо не означаваше. В такива празни реторически фигури всеки влага каквото го боли. Един иска президентска република, без да знае какво е това, друг иска обратното, пак без да знае, трети иска референдум за всичко, от конституция до какво да си купя от фермерския пазар. - Няма енергия за обществени проекти. Но по-лошото е, че няма условия за конституиране на разумно представителство. Обществената енергия в суров вид, без представителство, е негативна бунтовна енергия, се изправя срещу нещо и няма как да е позитивна. Това е принципно положение. По тази причина в Англия традиционно се говори за \"суверенитет на парламента\". Изразът подсказва, че представителството не е техническо средство, а фундаментален въпрос на политическата общност. Без него тя се разгражда. В България енергия в смисъл на протестна вълна няма след 2013-а. Но дори да имаше, тя само може да спре някакъв процес, не може да изведе страната към надежден проект. Затова значението на представителството се вдига още повече. Ако нещо дойде, трябва да е оттам. Но това не изглежда особено вероятно в обозрими срокове, още по-малко следващата година. - Съществените неща са по-скоро в международния контекст, където няма нещо неизбежно. Важно е какво ще стане в Германия, в която има замъгляване на визията, във Франция, където Макрон се оказа в слаба позиция, в Унгария, където обаче се надига, изглежда, вълна срещу Орбан. Дали Тръмп ще потъне окончателно е важно за Европейския съюз, но не е непосредствено важно за България освен по линията на противостоене между САЩ и Русия. Много важно е дали \"неизбежните\" енергийни фантазии ще бъдат укротени. Така че няма нещо неизбежно. Средата е особено хаотична в едър мащаб, \"Хаосът владее\", както казваше героят на Ларс фон Триер. В България няма драматичен хаос, но продължава процесът на \"о-без-посочване\", на загуба на посока.", "date": "2019.01.06", "title": "Няма драматичен хаос, но продължава процесът на \"о-без-посочване\""}
{"url": "https://www.dnevnik.bg/sviat/2019/01/06/3370464_deset_prichini_za_optimizum_prez_2019/", "text": "Новата година носи нови възможности - кошмарните прогнози на \"Блумбърг\" четете  тук , а сега \"Дневник\" представя десетте причини на Световния икономически форум за оптимизъм през 2019 г. Спасяването на океаните Светът осъзнава проблема с пластмасата в океаните. Много държави планират да забранят пластмасовите изделия за еднократна употреба. ЕС наложи ограничения през декември. През 2019 г. Глобалното партньорство за действие спрямо пластмата ще започне пилотни проекти в Индионезия и други държави, за да ограничи още повече боклука, стигащ до световните води. В полза на човека Има много опасения, че Четвъртата индустриална революция ще унищожи възможностите някои тип работни места да се заемат само от хора. Но проучването \"Бъдещето на работата\" на СИФ показва повече нюанси – действително навлизането на  изкуствения интелект  ще предизвика размествания на пазара на труда, но ще създаде и много нови длъжности, които ще трябва да бъдат запълнени от хора с необходимите умения. Миналата година форумът започна инициативата \"Да затворим пропастта в уменията\", която цели да обучи 10 млн. работници до 2020 г. По-дълъг живот 15% от всички емисии на  парникови газове  се дължат на отглеждането на животни; 40% от тях само от кравите, отглеждани за телешко месо или млечни продукти. Проучване, публикувано е журнала Alternative Proteins, обаче показва, че дори населението на света да достигне 10 млрд. души, то може да бъде изхранено от други източници (които са и по-полезни за здравето), които да заменят телешкото. Сред тях – пилешко, бобови култури, тофу и свинско. Дроновете Безпилотните самолети вече могат да бъдат използвани, за да спасяват бедстващи хора, да доставят храна и да тласкат икономиката напред.  Руанда  е пионер в това отношение – държавата доставя кръв за медицински цели с дронове. През 2018 г. тя стана първата държава, въвела регулации за безпилотните машини, които да дават достъп до въздушното ѝ пространство на дронове във всички размери и форми. Защита от пандемии Епидемията от ебола  в Западна Африка през 2014 г. само демонстрира колко е неподготвен светът. През 2017 г. обаче на годишната среща на форума бе създадена Коалицията за подготовка за епидемии, която вече развива между 15 и 20 ваксини за болести, определени като близки заплахи от Световната здравна организация, сред тях  близкоизточният остър респираторен синдром  и треската чикунгуя. Биоразнообразие Световният фонд за защитата на дивите животни (WWF) предупреди миналата година, че само много сериозни действия могат да предотвратят шестото масово изчезване на животински видове. Проектът \"Биогеномът на Земята\" започна в Давос през 2018 г. с целта да открие как да се печели икономически от това природата да бъде запазена. Жените Редица държави, сред които Чили, Франция и Аржентина, са си поставили цел да намалят пропастта в заплащането между жените и мъжете с 10% в идните три години.През 2019 г. Форумът ще насочи усилията си към това да помогне на повече жени да започнат кариерите си в области, които ще бъдат ценни в бъдеще. Четвъртата индустриална революция Напредъкът, който тя е донесла, ще бъде безсмислен, ако необходимите материали не са добивани устойчиво и отговорно – как например да бъдем сигурни, че кобалтът, който е ключова съставка на литиево-йонните батерии, не е добиван с детски труд? Или как влияят на здравето на човечеството 50-те млн. тона електрически боклук, изхвърлян всяка година? През 2019 г. Глобалният алианс за батериите ще увеличи усилията си да гарантира, че все по-малко хора ще пострадат от техническия напредък. Бракониерството Индустриалният лов на риба в защитени райони е унищожителен не само от гледна точка на биоразнообразието, но и за препитанието на стотици милиони хора по света. Инициативата на форума \"Приятели на океана\" ще опита да създаде политическа воля за прекратяването на този тип риболов. Новата дипломация Настоящата международна архитектура е под натиска на фрагментиращия се свят – как правителствата да работят заедно, без да правят компромиси с националните си интереси? Пример затова са развитията на Западните Балкани, смятат от форума, посочвайки, че една среща на държавите от тези страни е била последвана от още две в София и Женева. Едно фокусиране върху общите проблеми на региона може да е добър старт и да създаде дух на сътрудничество.", "date": "2019.01.06", "title": "Десет причини за оптимизъм през 2019"}
{"url": "https://www.dnevnik.bg/evropa/2019/01/06/3353910_koi_problemi_ne_uspia_da_reshi_evropeiskiiat_sujuz/", "text": "Инфарктни преговори до среднощ за мигрантите, висяща на косъм сделка за Брекзит, залез на утвърдени лидери, безсилие срещу популизма. Миналата година единството на Европейския съюз бе подложено на изпитание на няколко фронта. Успя ли ЕС да реши проблемите, или само ги постави в режим на изчакване с надеждата за помирение в някакъв бъдещ неясен момент? Кавгите за миграцията  За европейските лидери юни 2018 година се оказа по-гореща от очакваното. За проблема може би трябваше да се досетят още от началото на месеца, когато  в Италия дойде на власт  коалиционно правителство, сформирано от антиимигрантската дясна партия Лига и антисистемното Движение \"Пет звезди\". Това се случи след продължила три месеца политическа несигурност, настъпила след като италианците  предпочетоха да ги управляват  популисти и крайнодесни във вот без ясен победител. След идването си на власт новата коалиция ясно показа, че няма да прави компромиси с антиимигрантските си убеждения и през лятото  отказа достъп  на хуманитарни кораби, превозващи мигранти. Ситуацията бе усложнена от неочаквана нестабилност в Германия, където в опит да трупа точки преди регионалните избори в Бавария коалиционният партньор на Ангела Меркел  постави на канцлера ултиматум , като я предупреди, че може да затвори границите на страната за определени категории нелегални мигранти (в крайна сметка това не спести тежкия изборен удар по ХСС през есента). Междувременно Франция и Италия  влязоха във война на думи  за това кой поема и кой не отговорност за бежанците, а Унгария  криминализира  подпомагането на мигранти. В крайна сметка лидерите на ЕС успяха да договорят план от няколко точки, включващ по-ефективен контрол над външните граници и контролирани центрове за мигранти, създадени в държавите членки на доброволна основа. Би било пресилено да се каже, че компромисът,  постигнат на инфарктно заседание  на Европейския съвет в края на юни, е решение на проблема. Свидетелство за тлеещото напрежение е и фактът, че редица държави - членки на ЕС, отказаха да подпишат  пакта на ООН за миграцията  - отново от страх, че той подпомагал увеличаване броя на мигрантите. До реформа на Дъблинския регламент, който стои в основата на общата европейска бежанска политика,  не се стигна , а Италия и страните от Вишеградската група продължават да са все така непреклонни по въпроса, с който ще трябва  да се бори румънското председателство  на Съвета на ЕС. Междувременно проблемът просто се премести -  Испания измести Италия  като основна входна точка за мигрантите. Популистки фронт Изострянето на споровете за бежанците всъщност бе признак за още един проблем – набиращият сила през цялата година популизъм в ЕС. Начело бяха  Унгария и Полша , срещу които бяха започнати безпрецедентни наказателни процедури с крайна санкция отнемането на правото на глас в ЕС. Провокациите под формата на спорни съдебни реформи в тези страни и Румъния накараха ЕС да се замисли как да действа срещу нарушения на европейските ценности. Появиха се предложения за въвеждането на правилото  \"пари срещу законност\"  при отпускането на еврофондове, които обаче бяха последвани от критики, че така се наказва не източникът на проблема (управляващите), а обикновеният човек (но всъщност мнозина от тези обикновени хора са гласували именно за тези управляващи). Междувременно към клуба на непокорните  се присъедини и Румъния , където управляващата партия не се притесни със сила да потуши антиправителствените протести през лятото, въпреки че би трябвало да пази имиджа си най-малкото защото е гледана под лупа на фона на започналото на 1 януари 2019 г. румънско председателство на Съвета на ЕС. Към края на 2018 започна да се прокрадва идеята за нов механизъм, който да важи за всички държави членки.  Европейският парламент предложи  той да се основава на годишна, базирана на доказателства оценка на спазването от страна на всички държави членки на ценностите на ЕС, и да включва специфични за отделните държави препоръки, както се прави за икономическите политики. Какъвто и механизъм да измисли ЕС обаче, е малко вероятно да спре възхода и провокациите на популистите. Вместо това все повече, изглежда, се прокрадва необходимостта да се научи да работи с тях предвид очакванията популисти и крайнодесни да завземат рекорден брой места в Европейския парламент след изборите през май тази година.  Залезът на старите лидери И докато думата на някои политически фигури започна да се чува все по-силно, тази на утвърдени лидери отслабна. След като на косъм спаси коалицията си и след катастрофалния резултат  на регионалните избори  в Бавария и в Хесен Ангела  Меркел обяви , че това е последният ѝ мандат като канцлер и като  лидер на Християндемократическия съюз . Оттеглянето ѝ от политическата сцена  не вещае много добро  за бъдещето на ЕС на фона на политическа фрагментация и поляризация. Нито един лидер не е доминирал европейската политика в степента, в която тя го направи през изминалите 13 години. Каквито и грешки да направи в опитите да се справи с кризата в еврозоната и с миграцията, оттеглянето ѝ неизбежно ще създаде вакуум в сърцето на Европа. Във Франция междувременно  заради социално недоволство  блясъкът на Еманюел Макрон избледнява по-малко от две години след като той нахлу във властта със сензационна победа. Въпреки това той все още не се е отказал да опита да използва  изборите за Европейски парламент,  за да се сдобие с ключово влияние в Европа. Позициите му обаче със сигурност ще са отслабени заради бързо спадащата подкрепа за него за сметка на възхода на крайната десница. Ще има ли Брекзит Една от големите задачи на европейските лидери бе сключването на споразумение за излизането на Великобритания от ЕС. Задачата обаче на моменти изглеждаше невъзможна. В крайна сметка ЕС излезе от годината с една стъпка напред в преговорите - споразумение има. Но това е всичко. Ключовият момент, а именно одобрението на сделката от британския парламент, все още виси на косъм. Вотът трябваше да се състои на 11 декември, но заради почти сигурен провал премиерът Тереза Мей го отмени. Последва  вот на недоверие  срещу нея в собствената й партия. Макар да оцеля, ситуацията ѝ продължава да бъде трудна, защото европейските лидери бяха категорични -  предоговаряне на сделката няма да има . Новият срок за гласуване в парламента е седмицата, започваща на 14 януари - само 10 седмици преди договорения срок за напускане на ЕС. Остава въпросът  какъв Брекзит  ще има и изобщо ще има ли Брекзит?", "date": "2019.01.06", "title": "Кои проблеми не успя да реши Европейският съюз през 2018"}
{"url": "https://www.dnevnik.bg/istorii_na_denia/2019/01/06/3370693_nai-chetenoto_v_dnevnik_kakvo_vliza_v_sila_v_nachaloto/", "text": "1.  Какво влиза в сила в началото на 2019 година  - 30 697 прочитания 2.  Какво порно търсят българите в интернет  - 29 032 прочитания 3.  Между студа и студените сърца - Нова година на Черни връх  - 28 758 прочитания 4.  Пловдив 2019 - \"Излагация е акцентът в програмата\"  - 24 801 прочитания 5.  Българка е обвинена за банкова измама за $2 млрд., довела до фалит Мозамбик  - 20 986 прочитания 6.  Мариана Векилска напуска Би Ти Ви  - 18 733 прочитания 7.  \"Без Бог нищо не можем да направим и не се и опитваме\" – годината в цитати на Бойко Борисов  - 16 861 прочитания 8.  Годишни е-винетки се купуват най-вече за леки коли, еднодневни - за тирове  - 15 798 прочитания 9.  Наемателят на заслон \"Черни връх\" го напуска след месец  - 15 500 прочитания 10.  Румен Радев: Продължава отстъплението на закона и справедливостта пред произвола  - 15 056 прочитания ", "date": "2019.01.06", "title": "Най-четеното в \"Дневник\": Какво влиза в сила в началото на 2019 година"}
{"url": "https://www.dnevnik.bg/sport/2019/01/06/3370776_basketbolistut_obvinen_v_obidi_kum_erdogan_se_strahuva/", "text": "Баскетболистът на \"Ню Йорк никс\"  Енес Кантер  няма да пътува до Лондон за предстоящия мач от НБА между тима му и \"Вашингтон уизърдс\", след като се опасява за живота си. Турският състезател беше обвинен от прокуратурата за обида към президента на родината си Реджеп Тайип Ердоган през 2017 г. Тогава Турция поиска затвор за центъра на \"Никс\". По-късно  бащата на баскетболиста Мехмет Кантер  беше обявен за \"член на терористична група\" и осъден на 15 години затвор. \"Ню Йорк\" среща \"Вашингтон\" на 17 януари в \"О2 арена\" в Лондон, но Кантер реши да остане в САЩ. \"Има шанс да бъда убит, затова реших да си остана тук. За съжаление няма да мога да помогна на отбора си, но сигурността ми е на първо място\", каза Кантер. Центърът се опасява, че турски шпиони са предупредени и ще очакват той да бъде в Лондон, където много лесно могат да достигнат до него. \"Не е приятно, че заради това не мога да правя нещото, което обичам, и да упражнявам професията си\", добави баскетболистът. През 2017 г. Турция анулира паспорта на Кантер. Той беше задържан на летище в Букурещ, прибирайки се към дома си. Причината за отнемането на паспорта беше реплика на Кантер, който каза, че \"Ердоган е диктатор\" и \"Хитлет на новото време\".", "date": "2019.01.06", "title": "Баскетболистът, обвинен в обиди към Ердоган, се страхува да не бъде убит"}
{"url": "https://www.dnevnik.bg/razvlechenie/2019/01/06/3370186_holivud_se_gotvi_za_76-ite_nagradi_zlaten_globus_tazi/", "text": "Днес сезонът на важните статуетки в Холивуд официално ще бъде открит с церемонията по връчването на 76-ите награди \"Златен глобус\" на Асоциацията на холивудската чуждестранна преса. Водещи ще бъдат актрисата Сандра Оу и Анди Самбърг, а по всичко личи, че гостите са настроени за парти и празненство вместо за политика и проблеми, пише \"Ройтерс\".  След глобален боксофис рекорд от 41,7 млн. долара през 2018 г. публиката вероятно стиска палци най-вече на филмите \"Роди се звезда\", \"Черна пантера\", \"Бохмекса рапсодия\" и \"Мери Попинз се завръща\", които са в надпреварата за статуетки. Очаква се тази година неформалната вечеря в Бевърли Хилс да подмине политиката и да наблегне на забавлението, както заявяват и водещите. \"Всички са депресирани и може би това е добра причина, която всеки може да използва, за да се посмее за малко и да се забавлява\", казва Самбърг пред \"Холивуд рипортър\". В същото време Оу допълва, че въобще няма намерение да говори за президента на САЩ Доналд Тръмп, който е в центъра на атаките на всяка голяма филмова церемония от избирането му през 2016 г. насам. Миналата година знаменитостите избраха черния цвят в знак на солидарност към движението #MeToo след големия скандал със сексуален тормоз в Холивуд. Според редактора на \"Варайъти\" по темите от Холивуд Тим Грей хората са имали нужда да говорят за тези проблеми - избирането на Тръмп и #MeToo, но тази година по думите му всички очакват да се забавляват на \"Глобусите\" и да отпразнуват постигнатото. Лейди Гага, Идрис Елба, Брадли Купър и ветеранът Дик ван Дайк ще са сред десетките популярни лица, които ще се появят тази вечер на червения килим. Политическата комедия  \"Вице\" за вицепрезидента Дик Чейни води с шест номинации , сред които са и признания за актьорите Крисчън Бейл, Сам Рокуел и Ейми Адамс. Надпреварата е ожесточена и в категориите за най-добра комедия и мюзикъл, където са историческият \"Фаворитката\", романтичната комедия Crazy Rich Asians, историята за пътешествията на белокож шофьор с неговия шеф - известен чернокож пианист от 60-те години, Green Book с Виго Мортенсен и \"Мери Попинз се завръща\". Много от анализаторите смятат, че \"Вице\" има наистина големи шансове за статуетка, както и \"Роди се звезда\" с Лейди Гага и Брадли Купър, който не само участва, но и режисира лентата. \"Роди се звезда\" и \"Бохемска рапсодия\" с Рами Малек в образа на покойния фронтмен на \"Куин\" Фреди Меркюри са номинирани за престижната награда за най-добър драматичен филм. Останалите претенденти там са три филма с фокус върху расовите теми - \"Черна пантера\", BlacKkKlansman и If Beale Street Could Talk. Има голяма вероятност филмът на мексиканския режисьор Алфонсо Куарон Roma да си тръгне с приза за най-добър чуждоезичен филм, допълва в коментара си редакторът на \"Варайъти\". Носителят на \"Златен глобус\" и шесткратно номиниран за престижното отличие  Джеф Бриджис ще получи  тазгодишната награда на името на Сесил Демил, а петкратният носител на \"Златен глобус\" и шестнайсеткратно номинираната Карол Бърнет ще получи първата специална награда за изключителни постижения в телевизията, кръстена на нейно име. Церемонията, която се провежда в неделя вечерта в Лос Анджелис, ще бъде излъчена по \"Нова телевизия\" от 21 ч. на 7 януари, понеделник.", "date": "2019.01.06", "title": "Холивуд се готви за 76-ите награди \"Златен глобус\" тази вечер"}
{"url": "https://www.dnevnik.bg/sport/2019/01/06/3370781_goldun_steit_pobedi_sakramento_v_mach_s_rekordnite_41/", "text": "Шампионът в НБА \"Голдън стейт уориърс\" взе драматична победа над \"Сакраменто кингс\" със 127:123 в мач, който записа рекорд по тройки в историята на лигата. Двата тима вкараха 41 пъти от зоната за три точки, с което подобриха досегашния рекорд от 40, поставен в двубой между \"Минесота тимбъруулвс\" и \"Кливланд кавалиърс\". \"Воините\" реализираха 21 от своите 47 опита от тройката, а \"кралете\" записаха франчайз рекорд с 20 точни изстрела, като пробваха 36 пъти. Над всички за \"Голдън стейт\" беше Стеф Къри, който завърши с 42 точки. Той реализира 10 от 20-те си опита от тройката. Лидерът на \"воините\" вкара 20 точки в последната четвърт, за да помогне на \"Голдън стейт\" да спечели. Кевин Дюрант и Клей Томпсън се отчетоха съответно с 29 и 20 точки за победата. Дреймънд Грийн вкара 12, като добави още 7 борби и 7 асистенции. За \"Сакраменто\" Бъди Хилд вкара 32 точки. \"Голдън стейт\" вече има 26 победи и 14 загуби през сезона, като заема трето място на Запад. Лидер е \"Денвър нъгетс\" с 26 успеха и 11 поражения. \"Златните буци\" надиграха \"Шарлът хорнетс\" със 123:110. Центърът Никола Йокич изигра много силен мач с 39 точки и 12 борби, Пол Милсап добави 18. В друг оспорван мач \"Филаделфия 76ърс\" победи \"Далас маверикс\" със 106:100. Фуркан Коркмаз реализира ключова тройка 1.34 минути преди края на мача. Баскетболистите на \"Сиксърс\" взеха четвърта поредна победа и вече са с баланс 26-14, като заемат четвърто място в Източната конференция. Бен Симънс впечатли с трипъл-дабъл – 20 точки, 14 борби и 11 асистенции. Центърът Джоел Ембийд записа дабъл-дабъл с 25 точки и 12 борби, а Джими Бътлър пропусна срещата заради болест. Начело в Източната конференция е \"Милуоки бъкс\", който загуби сблъсъка с втория \"Торонто раптъс\". \"Елените\" са с 27 победи и 11 загуби, а \"Торонто\" има 29 победи и 12 загуби. В Милуоки домакините отстъпиха със 116:123 въпреки 43 точки от звездата си Янис Антентокумбо. Крилото добави и 18 борби, но останалите му съотборници не бяха на ниво. \"Елените\" имаха предимство само в първата четвърт, след която \"Торонто\" заигра по-добре и спечели всяка от следващите части. За \"Раптърс\" най-резултатен беше Кауай Ленърд с 30 точки, шест борби и шест асистенции. Паскал Сякам също вкара 30 точки, което е личен рекорд за него.", "date": "2019.01.06", "title": "\"Голдън стейт\" победи \"Сакраменто\" в мач с рекордните 41 тройки в НБА"}
{"url": "https://www.dnevnik.bg/photos/2019/01/06/3370612_fotogaleriia_festivalut_na_ledeniia_ribolov/", "text": "Всяка година през януари хиляди хора участват в ледения фестивал в град Хуачеон, Южна Корея. Ледът на реката Буханганг достига до 40 см дебелина през този месец, което прави условията идеални за лов на пъстърва.", "date": "2019.01.06", "title": "Фотогалерия: Фестивалът на ледения риболов"}
{"url": "https://www.dnevnik.bg/sviat/2019/01/06/3370783_shefut_na_kancelariiata_na_pentagona_kontraadmiral/", "text": "Шефът на канцеларията на Пентагона контраадмирал Кевин Суийни подаде оставка броени седмици след като това направи и Джеймс Матис като министър на отбраната. Това съобщи вчера министерството на отбраната на САЩ, цитирано от ДПА и БТА. \"След две години в Пентагона реших, че моментът е подходящ да се върна в частния сектор\", заяви Суийни, който заемаше поста от януари 2017 г. \"За мен бе чест да служа отново редом до мъжете и жените от министерството на отбраната\", добави той. Оставката на Суийни последва тази на Матис, който се оттегли от поста си на 20 декември, след като президентът Доналд Тръмп обяви, че американските сили ще бъдат изтеглени от Сирия. Матис, който изкара почти две години като шеф на Пентагона, първоначално смяташе да се оттегли през февруари. Тръмп обаче реши да го замени по-скоро, след като пенсионираният генерал подаде язвителна молба за напускане, в която се говореше за различия с президента.", "date": "2019.01.06", "title": "Шефът на канцеларията на Пентагона контраадмирал Кевин Суийни подаде оставка"}
{"url": "https://www.dnevnik.bg/sviat/2019/01/06/3370786_hiliadi_protestiraha_v_belgrad_sreshtu_prezidenta/", "text": "Хиляди хора излязоха вчера на митинг в Белград въпреки студа, за да протестират срещу сръбския президент Александър Вучич за пети пореден уикенд, предаде ДПА, цитирана от БТА. Около 15 хил.души преминаха в шествие през центъра на града. По време на митинга си те се спряха пред държавната компания за радио и телевизия \"Радио-телевизия Сърбия\" (РТС), която е твърдо под контрола на Вучич, отбелязва ДПА. На високоговорители бяха пускани записи с неспазени обещания на президента, придружени от оглушителния шум от хиляди свирки и вувузели, а група протестиращи бяха разпънали транспарант с надпис: \"Започна се\". Продължаващите протести бяха предизвикани от нападение срещу опозиционен политик в края на ноември и отначало минаваха под лозунга \"Стоп на кървавите ризи\". Вучич се зарече, че няма да отстъпи пред нито едно искане, дори и по думите му да излязат \"пет милиона\" демонстранти. Това накара организаторите на протестите да излязат с нов главен лозунг: \"Един от пет милиона\". Оттогава фокусът на протестното движение, което не е пряко обвързано с някоя политическа сила, но се подкрепя от опозицията, се разшири, за да включи корупцията и потисканите медии в Сърбия, отбелязва ДПА. От формална гледна точка Вучич има ограничени правомощия, но на практика той ръководи правителството. Неговата консервативна Сръбска прогресивна партия е доминиращата сила в парламента от 2012 г. Миналата година Вучич започна петгодишен мандат като президент. В същото време сръбската опозиция, която е отслабена от вътрешни борби, корупционни скандали и слабо отразяване в държавните и проправителствените медии, беше маргинализирана. Трябва да се отбележи, че по време на вчерашната протестна акция в Белград не се забелязваха представители на органите на реда, отбелязва ТАСС. По кръстовищата дежуряха само коли на пътната полиция, които спираха движението по маршрута на колоната на протестиращите, за да може тя да преминава свободно. Неколкостотин души от участниците в шествието бяха с жълти жилетки. Както съобщават сръбските медии, немногочислени протестни акции е имало и в Ниш, Нови Сад, Крагуевац и Пожега. ", "date": "2019.01.06", "title": "Хиляди протестираха в Белград срещу президента Вучич"}
{"url": "https://www.dnevnik.bg/bulgaria/2019/01/06/3370787_shofyorite_da_trugvat_na_put_s_podgotveni_za_zimata/", "text": "Близо 400 машини са обработвали пътните настилки през нощта, за да се осигури безопасността на пътуване при зимни условия, съобщи Агенция \"Пътна инфраструктура\". В районите със снеговалеж работата им продължава. Шофьорите трябва да тръгват на път с автомобили, подготвени за зимни условия. Поради снегонавявания е ограничено движението на всички автомобили през Троянския проход. Временно е ограничено движението на товарни автомобили с ремаркета и полуремаркета по път ІІІ-866 Девин – Михалково и през прохода Превала. Движението по останалите републикански пътища е без ограничение. Агенция \"Пътна инфраструктура\" апелира шофьорите на тежкотоварни превозни средства и на леки автомобили да тръгват на път само с подходящи гуми, да спазват дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. При необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ –  www.api.bg , и по всяко време от денонощието на тел. 0700 130 20 в АПИ. В агенцията целогодишно работи ситуационен център, който събира и обобщава данните за състоянието на републиканските пътища.", "date": "2019.01.06", "title": "Шофьорите да тръгват на път с подготвени за зимата автомобили, призова пътната агенция"}
{"url": "https://www.dnevnik.bg/sport/2019/01/06/3370791_gyorges_spria_seriiata_na_andreesku_v_okland_i/", "text": "Германката Юлия Гьоргес защити титлата си на турнира по тенис на твърди кортове в Окланд, Нова Зеландия. Тя триумфира в надпреварата с награден фонд 250 хиляди долара с победа над Бианка Андрееску след обрат във финала с 2:6, 7:5, 6:1. Приказката за 18-годишната квалификантка Андрееску приключи след много силен турнир. Канадката игра своя първи финал в турнир от сериите на WTA. Тя започна устремно и поведе с 4:0 по пътя си към успеха в първия сет. Във втората част 152-ата в света Андрееску навакса ранен пробив пасив и дори поведе с 5:4, но впоследствие опитната 30-годишна германка, 14-а в световната ранглиста, взе девет от следващите десет гейма, за да спечели седми трофей в кариерата си. След силната си серия в Окланд канадката ще прогресира с 45 позиции до рекордното в кариерата си 107-о място. Канадката записа три победи в квалификациите - срещу словачката Кристина Куцова (6:2, 6:0), австралийката Джейми Фурлис (7:5, 6:1) и германката Лаура Зегемунд (3:6, 6:3, 6:3), която беше поставена под №1 в пресявките. В първия кръг на основната схема Андрееску се справи с унгарката Тимеа Бабош - 6:4, 7:6 (6), а във втория кръг шокира световната №3 и поставена под №1 в Окланд Каролин Вознячки след успех с 6:4, 6:4. В четвъртфиналите тя изненада и носителката на седем титли от Големия шлем Винъс Уилямс (6:7, 6:1, 6:3). В полуфинала тя се справи с поставената под №4 Су Уей Хсие. За Гьоргес това е седма титла в кариерата и първа от миналогодишния триумф в Нова Зеландия.", "date": "2019.01.06", "title": "Гьоргес спря серията на Андрееску в Окланд и спечели титлата"}
{"url": "https://www.dnevnik.bg/sport/2019/01/06/3370796_grigor_dimitrov_se_gotvi_za_australian_open_sus_serena/", "text": "Когато искаш да си сред най-добрите, се учиш от най-добрите\". До тази максима прибегна Григор Димитров в подготовката си за Откритото първенство на Австралия. Българският тенисист вече е в Мелбърн, където на 14 януари започва първият турнир от Големия шлем за сезона. На кортовете в \"Мелбърн парк\" Димитров направи тренировка със седемкратната шампионка при жените Серена Уилямс. Официалната страница на Australian Open публикува кадри от тренировката на двамата. \"Можем да гледаме това цял цен\", написаха в \"Туитър\" от Australian Open. Димитров добави кратък коментар с емотикони с телевизор и пуканки, а треньорът му Дани Валверду написа \"Не точно обичайното нделно занимание\", добавяйки съкращението GOAT (най-великата за всички времена) за Уилямс. За първия турнир от Големия шлем за сезона към екипа на Димитров ще се присъедини и Андре Агаси. Американецът работи с българския тенисист от края на 2018 г. Българинът започна новия сезон в Бризбейн, където загуби на  четвъртфинал от Кей Нишикори . След поражението си шампионът от 2017 г. изпадна от топ 20 на световната ранглиста и от понеделник ще заема 21-о място. Това е най-ниската позиция, която Димитров е заемал от 2016 г. До началото на Australian Open българинът няма да участва в други турнири, като ще се готви в Мелбърн.", "date": "2019.01.06", "title": "Григор Димитров се готви за Australian Open със Серена Уилямс (видео)"}
{"url": "https://www.dnevnik.bg/detski_dnevnik/2019/01/06/3368842_otkus_ot_meko_kazano_na_valeri_petrov/", "text": "Излезе от печат \"Меко казано\" – едно, меко казано, прелестно ново издание на прочутата приказка на Валери Петров, илюстрирано от Люба Халева, съобщи издателство \"Колибри\". Приказката разказва историята на Светльо, който живее на малката улица край градския парк в компанията на шестима индианци от пластмаса. Той се мъчи да заспи в своята стаичка, когато едно голямо Куче бута притворения прозорец и влиза с мек скок в стаята. Сяда на ръба на креватчето и започва да свири с тромпета си някаква тъжна музика. Какво? Струва ви се странно, че куче свири на тромпет? По-странното е, че Светльо отваря очи чак когато замлъква и последният звук. Оказва се, че Кучето има санбернарско сърце и е дошло с мисия: да спаси Светльо! Валери Петров не се нуждае от представяне, защото е любимец и на малки, и на големи. Поет, преводач, драматург и сценарист от вида на \"хвърчащите хора\", той е автор и на скъпоценни произведения за деца, много от които имат филмови версии и драматизации. Незабравими са приказките \"Копче за сън\", \"Меко казано\", \"В лунната стая\", \"Пук!\" и \"Бяла приказка\", обединени в сборника \"Пет приказки\". \"Откъс от Меко казано\" Ах, колко е хубаво! Листата са всички сякаш от блокче за водни боички: виж, ясенът, който цял в пламък червен е, се моли на бука: – Дай жълто на мене! – а жълтият бук му отвръща: – Съгласен, но дай ми ти първо червенко от ясен! И толкоз са пъстри и шарени всички, че няма в боичките толкоз панички, какви ти панички! – езикът ни даже не може със думи докрай да изкаже колко е хубаво!...", "date": "2019.01.06", "title": "Откъс от \"Меко казано\" на Валери Петров"}
{"url": "https://www.dnevnik.bg/v_pamet/2019/01/06/3370801_pochina_aktyorut_ivan_laskin/", "text": "Актьорът Иван Ласкин почина на 48-годишна възраст. На 28 декември той беше приет във Военномедицинска академия в тежко състояние, съобщи \"Нова телевизия\". Звездата на актьора изгрява с участието му през 1986 г. в детския сериал \"Васко да Гама от село Рупча\". По-късно завършва ВИТИЗ. Помнят се ролите му и в сериали като \"Хайка за вълци\" и \"Дунав мост\". Ласкин играе в редица театри в София. Участва и в няколко реалити формата през последните години. Иван Ласкин е роден на 10 март 1970 година. Съюзът на артистите в България сподели новината в профила на организацията във \"Фейсбук\". ", "date": "2019.01.06", "title": "Почина актьорът Иван Ласкин"}
{"url": "https://www.dnevnik.bg/sviat/2019/01/06/3370691_zaplahite_za_donbas_-_oranjevi_vodi_i_tehnologichna/", "text": "Водите в мините на Донбас може в най-скоро време да принудят населението на седем града в Доценска и Луганска област да се евакуира. Причината е, че докато се повишават основно в районите на конфликта, те могат да проникнат в земята под населени места и домове и да застрашат източниците на питейна вода. Това разказва в статия  \"Радио Свобода\" , според което не е изключено скоро да започне наводнение в живачната мина \"2-бис\" недалеч от Горловка. От това има и риск за канал \"Северски Донец - Донбас\", захранващ с прясна вода градовете Горловка, Макеевка, Донецк, Ясинувата и много градове на територията под контрол на Украйна. Изводите идват от данни на експерти на Организацията за сигурност и сътрудничество в Европа (ОССЕ). Сътрудничеството между експерти в зоните на конфликта и украинските и руските власти е прекъснато, макар преди няколко месеца да е имало среща на учени от Москва, Санкт Петербург, Киев и Донецк. Питейна вода за милиони Миналия месец в Киев бе представена с поддръжката на координатора на проектите на ОССЕ в Украйна информационна система, която позволява да се следи ситуацията на цялата територия, засегната от конфликта в Източна Украйна. Държавната програма, създадена със средства на ОССЕ, ще позволи да се наблюдават и водите в басейна на река Северски Донец, която преминава през част от Донбас. Милиони жители получават питейна вода от реката, но по руслото ѝ в Луганска област преминава фронтовата линия, а отпадни води се изливат в нея, в зони на бойни действия или, както в луганското градче Золотое, без всякакви пречистващи съоръжения. Става въпрос за \"хиляди тонове оранжева вода дневно\", която по течението влиза в Русия. Северски Донец, най-големият приток на Дон, отговаря за около 40% от водосбора му и преминава през територия, която не е под контрола на Украйна, но е най-урбанизираната в Донбас с тежка индустрия, мини и на места неработещи пречиствателни съоръжения. Повечето от компаниите не споделят информация с Киев, нито публикуват доклади за мерките за опазване на околната среда, която вземат. Такава стъпка през 2017 г. са направили 63 предприятия (1.5 пъти по-малко, отколкото през 2013 г.), в Луганск - 28 (3.7 пъти по-малко). Спътникова информация дава сигнали и за друго явление - потъване на земната повърхност с 80 мм годишно на 60 места, а на някои от тях дори до 30 см. Според Сергей Янчевски от Института за космически изследвания към Националната академия на науките на Украйна това може да доведе до технологична катастрофа в градски райои (потъват пластове например на улици с многоетажни блокове в няколко града в Луганска област) - да се прекъснат подземните комуникации или да се появят пукнатини по сградите. Той смята, че ситуацията в някои участъци е \"необяснима\", нужен е мониторинг, за да бъдат своевременно евакуирани жителите при нужда. Оскъдна информация В Донбас има 222 мини, като на територията, в момента контролирана от Украйна, са 33 от тях, а другите са в ръцете на самопровъзгласени \"републики\", пише радио \"Свобода\". От тях в процес на наводняване са 39 мини (в контролираната от Киев територия е една от тях). Общо 99 се експлоатират в момента, от които 75 са на територията на \"републиките\". Други 70 (64 - в \"републиките\") са в процес на закриване, 14 (12 в \"републиките\") - в режим на водоотлив, съобщава \"Радио Свобода\", като се позовава на доклад на хидрогеолозите Олег Улицки и Виктор Ермаков. В централния район на Донбас на много места е неизбежно покачването на водата към повърхността и това може да замърси източниците на прясна питейна вода в някои населени места. В информационната система, представена с помощта на координатора на проекти на ОССЕ за Украйна, няма данни да е започнало наводняване в закритата през 1995 г. мина \"2-бис\" на Никитовския живачен комбинат. Геологът Улицки казва още, че нивото на водата в мина \"2-бис\" е постоянно. Според Ермаков обаче наводняването на мина \"2-бис\" може да започне скоро, а информацията, която постъпва за състоянието му, е малка. Той обяснява, че състоянието на бетонния колектор в непосредствена близост до мината не е много добро и при потъване на земни маси над рудника \"може да се случи беда\". \"Да спре войната\" \"За да не се допусне авария, трябва да се преустанови войната\", казва министърът на екологията на Украйна Остап Семерак. Според него Русия трябва да даде възможност на украинските власти да изпълнят задълженията си, като получат достъп до редица опасни технологични обекти. \"Да се говори за наша отговорност е просто невъзможно: до тези територии дори в случай на авария не може да се стигне. Готвим се за реакция, но бойците обстрелват тази територия и заплахата остава, нещо повече - нараства.\" От самопровъзгласената \"Донецка народна република\" не скриват, че руски специалисти от института \"Шахтпроект\" в Санкт Петербург работят по проект за \"мокра консервация\" на мина \"Юнком\". \"Какво значи проект за наводняване? Те безотговорно топят (мини)\", твърди Семерак. Обвинява \"Руската федерация и бойците\", че съзнателно създават проблеми - например чрез изключване на оборудването за изпомпване на вода. \"Трябва ли за това научно обоснован проект? Съмнявам се! Задачата им е абсолютно ясна - да създадат проблемна територия и за съжаление го правят. Всички проекти са фалшиви.\" Според него бойци, подстрекавани от руски представители, са решили да премахнат оборудването, изпомпващо водата. По информация на източници на \"Радио Свобода\" в Москва, близки до Минския преговорен процес, в преговорната група смятат екологичните проблеми в Донбас за \"надценени\".", "date": "2019.01.06", "title": "Заплахите за Донбас - оранжеви води и технологична катастрофа"}
{"url": "https://www.dnevnik.bg/bulgaria/2019/01/06/3370808_spored_shefa_na_putnata_agenciia_niama_falstart_na/", "text": "Фалстарт на електронните винетки няма, но има затруднения на места, които са свързани с продажбата им. Това обяви пред БНР днес директорът на Агенция \"Пътна инфраструктура\" Светослав Глосов.  \"За мен оставката е най-лесното нещо. Тя ми е винаги в джоба и ако бъде поискана, за миг мога да я подам\", обяви още Глосов. Проблемите с електронните винетки започнаха в началото на новата година. Най-общо те са свързани с невъзможност да се купи електронен стикер, продажба на две винетки за един автомобил и липса на потвърждение за конвертиран хартиен стикер в електронен. В допълнение се оказа, че на граничните пунктове не са поставени терминали за покупката на винетки. Заради проблемите управляващите решиха, че до 15 януари ще може да се кара без винетки, като обясниха, че така или иначе годишните хартиени винетки за миналата година важат до края на януари. Премиерът Бойко Борисов обеща до 15 дни системата да заработи нормално и да има наказани.  В събота по негово разпореждане бяха уволнени трима души . Днес Светослав Глосов отново обяви, че заради проблеми с покупката на електронни винетки и липсата на терминали на граничните пунктове на  фирмата, изпълнител на проекта, ще бъдат наложени санкции според подписания с нея договор . Той каза още, че хартиените винетки важат, без нужда да бъдат конвертирани до изтичане на техния срок. И обяви, че до 15 януари ще има санкции за хора без винетки само при повторно установяване на нарушението. Допълнително таксуваните суми при закупуване на винетки, причина за които бил софтуерен проблем, ще бъдат възстановени, каза още Глосов. Според депутата от \"БСП за България\" Георги Свиленски отговорността трябва да бъде поета от министъра на регионалното развитие Петя Аврамова, тъй като скандалът бил голям.", "date": "2019.01.06", "title": "Според шефа на пътната агенция няма фалстарт на електронните винетки, а затруднения на места"}
{"url": "https://www.dnevnik.bg/politika/2019/01/06/3370807_rumen_radev_konkursut_za_nov_iztrebitel_e_udar_po/", "text": "След като участва в церемония по освещаване на бойните знамена президентът Румен Радев за пореден път критикува управляващите за процедурата по избор на изтребители за българската армия. \"Конкурсът за нов изтребител е удар по България\", обяви Радев пред журналисти, цитиран от агенция \"Фокус\". \"За конкурса за нов изтребител настоявах да се спази процедурата и финансовата рамка, което е гаранция за оптимален избор независимо от типа самолет. Правителството направи точно обратното – обяви победител в разрез със собствените негови и на Народното събрание правила\", допълни той. Посочи, че управляващите в допълнение са се ангажирали да надплатят огромна сума. \"За мен това е троен удар по България. Имаше политически изказвания, че не купуваме изтребители, за да има пари за пенсии. Пари за пенсии така и няма, а сега ще похарчим много повече и то за по-малко самолети\", каза още Радев и посочи, че това е удар по доверието на европейските партньори, които правителството използва като статисти в конкурса. \"Това е удар и по имиджа на нашите американски партньори, които в очите на българите печелят този конкурс с политически лобизъм, а не по правилата. Как тогава искаме да печелим уважението на хората по света, при положение че ние не уважаваме собствените си закони и правила\", заяви той. Попитан как ще коментира това парламентът да прегласува условията, които е предложил преди това, Радев отговори, че за него това е скандално. \"Това говори изобщо за пълното неуважение към процедурата и процеса на избор\", каза още държавният глава.  Назначената комисия да избере изтребител  излезе с решение в късния следобед  в последния работен ден преди Коледа. В проекта й за решение е записано, че ще трябва да бъдат променени условията в проекта за инвестиционнен разход, одобрен от Народното събрание (НС). По-рано в ефира на Би Ти Ви министърът на отбраната и вицепремиер Красимир Каракачанов обяви, че в момента става дума за започване на преговори с избраната фирма, а не за окончателно решение. \"Започваме преговори, ако не ни отговаря на изискванията – финансови и икономически, имаме право да започнем преговори със следващата страни\", уточни военният министър. Той посочи, че и в офертата от Швеция за изтребители има недостатъци - предлагат се повече самолети за по-малко пари, но за сметка на така наречените способности, които отново трябва да се купят от САЩ, и така и тази оферта ще надхвърли предвидения лимит от 1.5 млрд. лв. Увери, че в преговорите, които предстоят, ще участват четирима министри и когато се запознаят с всички детайли на офертата за Ф-16, тогава ще преценят дали да предложат на Народното събрание да ратифицира договора за покупка. Всички други приказки са партизански изпълнения на хора, които повече приказват колкото четат и разбират, заключи Каракачанов.", "date": "2019.01.06", "title": "Румен Радев: Конкурсът за нов изтребител е удар по България"}
{"url": "https://www.dnevnik.bg/skorost/2019/01/06/3363183_fotorazkaz_obnovenoto_reno_kadjar_e_gotovo_da_se_bori/", "text": "Близо половин милион клиенти за три години. Това успя да постигне кросоувърът в С-сегмента \"Рено Каджар\". Моделът продължава да се продава добре, но предвид факта, че вече се бори с цели 14 конкурента, наскоро мина през обновяване.", "date": "2019.01.06", "title": "Фоторазказ: Обновеното \"Рено Каджар\" е готово да се бори за клиенти"}
{"url": "https://www.dnevnik.bg/istorii_na_denia/2019/01/06/3370696_nai-komentiranoto_v_dnevnik_koi_vleze_v_nai-shareniia/", "text": "1.  Фотогалерия: Кой влезе в най-шарения Конгрес в историята на САЩ  - 481 коментара 2.  Русия ще въведе на въоръжение нов зенитен ракетен комплекс С-350 \"Витяз\"  - 390 коментара 3.  Тръмп заплаши, че може да спре работата на правителството за години  - 284 коментара 4.  Румен Радев: Продължава отстъплението на закона и справедливостта пред произвола  - 277 коментара 5.  Заслон \"Черни връх\" трябва да осигурява целогодишен непрекъснат достъп  - 276 коментара 6.  Наемателят на заслон \"Черни връх\" го напуска след месец  - 271 коментара 7.  В Гърция пристигна първият кораб с втечнен газ от САЩ  - 258 коментара 8.  Тайван ще стане част от Китай, дори ако трябва да се употреби сила, заяви Си Цзинпин  - 250 коментара 9.  Монархистът разузнавач Решетников иска да доживее коронацията на Путин  - 245 коментара 10.  Близо 80 души се издирват след взрив и рухване на 10-етажен блок в Русия (видео)  - 229 коментара ", "date": "2019.01.06", "title": "Най-коментираното в \"Дневник\": Кой влезе в най-шарения конгрес в историята на САЩ"}
{"url": "https://www.dnevnik.bg/sport/2019/01/06/3370811_niki_lauda_e_priet_v_bolnica_zaradi_virusno_zaboliavane/", "text": "Пет месеца след белодробната трансплантация, която претърпя, Ники Лауда отново е приет в болница, съобщи ДПА. Трикратният световен шампион във Формула 1 е в интензивното отделение на болницата във Виена заради вирусно заболяване. \"В семейството на Лауда има вирусно заболяване, заради което трябваше и той да постъпи в болницата. Планираме да го изпишем през следващата седмица\", каза говорителят на болницата Карен Ферингер. Лауда, който е на 69 години, беше опериран по спешност през август, след като се е почувствал зле по време на своята лятна ваканция. Белодробната трансплантация беше извършена във Виена, след което той остана в болницата близо три месеца. Легендарният пилот  беше изписан в края на октомври , а възстановяването му продължава в домашни условия. Лауда получи забрана да пътува половин година. През ноември легендарният пилот направи първа поява пред феновете си, като записа видео, излъчено от отбора на \"Мерцедес\". Трикратният световен шампион във Формула 1 поздрави отбора си \"Мерцедес\" за  световните титли , които бяха спечелени.  Люис Хамилтън  стана шампион за пети път (четвърти в последните пет сезона), а \"Сребърните стрели\" взеха титлата при конструкторите за пета поредна година. Лауда е част от \"Мерцедес\" от края на 2012 г., като зае ролята на неизпълнителен директор. Австриецът беше с ключова роля за привличането на Люис Хамилтън от \"Макларън\". В началото на 2018 г. Лауда  напусна RTL , където няколко десетилетия изпълняваше ролята на анализатор.", "date": "2019.01.06", "title": "Ники Лауда е приет в болница заради вирусно заболяване"}
{"url": "https://www.dnevnik.bg/politika/2019/01/06/3370812_karakachanov_vuzrazi_na_borisov_za_zakrivaneto_na/", "text": "Вицепремиерът Красимир Каракачанов възрази на премиера Бойко Борисов за закриването на Държавната агенция за българите в чужбина. В края на ноември на заседание на Министерския съвет Борисов възложи на министерствата да мислят как да закрият агенция. Намерението дойде  след ареста на председателя  на ДАБЧ Петър Харалампиев и главния секретар на организацията Красимир Томов в обвинение за търговия с влияние и взимане на подкупи. Борисов намекна, че задачите на агенцията могат да се разхвърлят на министерствата на вътрешните работи, правосъдието, културата, образованието, президентство и други. Това са и институциите, от които Борисов очаква предложения за евентуалното закриване на агенцията. \"Закриването на агенцията за българите в чужбина не решава никакви проблеми. Това не е решение, а изказване на премиера. Аз пък предлагам министерство за българите в чужбина\", заяви Каракачанов по Би Ти Ви днес. Той каза още, че в последните 28 години българската диаспора е била зарязана.  Каракчанов коментира, че решението да преговаряме със САЩ за изтребителите F-16 не е за купуване на самолети, а за започване на разговори. \"Започваме преговори, ако не ни отговаря на изискванията – финансови и икономически, имаме право да започнем преговори със следващата страни\", уточни още. Каракачанов коментира, че офертата за изтребители на САЩ е на по-висока цена от тази, която е гласувал парламентът - 1.8 млрд. лв. с ДДС, но се предлага и оборудване. Италия и Швеция влизали в рамката, но оборудването трябвало да се купи от трета страна. ", "date": "2019.01.06", "title": "Каракачанов възрази на Борисов за закриването на агенцията за българите в чужбина и предложи да има министерство"}
{"url": "https://www.dnevnik.bg/sport/2019/01/06/3370817_nishikori_prechupi_medvedev_i_grabna_titlata_v_brizbein/", "text": "Японецът Кей Нишикори триумфира с титлата от турнира в Бризбейн след победа над Данийл Медведев 6:4, 3:6, 6:2. Деветият в световната ранглиста сложи край на серия от девет поредни загубени финала. Той нямаше титла на сингъл от 2016 г., когато спечели в Мемфис. След това Нишикори загуби девет поредни финала, включително три през 2018 г. Нишикори си върна и за загубата от Медведев на финала в Токио, което беше последният мач помежду им. В три мача японецът вече има две победи над руския талант. Титлата е 12-а в кариерата на Нишикори. Дотук той имаше един загубен финал в Бризбейн, след като отстъпи на Григор Димитров през 2017 г. По пътя си към титлата в австралийския град японецът отстрани именно Димитров в четвъртфиналите. Двубоят беше изпълнен с нерви и от двамата тенисисти и доста грешки. Медведев направи шест двойни грешки, а за японеца те бяха три. Руският тенисист даде 15 точки за пробив на Нишикори и загуби подаването си пет пъти. Пробивите срещу японеца бяха три. Мачът започна отлично за Медведев, който поведе с 3:0 за кратко време, но след това допусна срив в играта си. Руснакът загуби пет поредни гейма и по този начин беше изправен до стената. Той не успя да върне двата пробива на Нишикори и така след 6:4 японецът поведе. Вторият сет беше белязан от много по-продължителни разигравания и доста нерви от страна на Медведев. При много от грешките си руснакът хвърляше ракетата си по корта, за което получи и предупреждение от съдията на стола. Все пак в осмия гейм Медведев постигна важен пробив, за да поведе с 5:3, след което взе и подаването си, за да изравни. Решителният последен сет приличаше на първата част. Този път Нишикори взе предимство, като реализира два поредни пробива, за да поведе с 5:1. Японецът сервираше за мача, когато допусна загуба на концентрация и беше пробит на нула. Все пак Нишикори се събра и спечели срещата.", "date": "2019.01.06", "title": "Нишикори пречупи Медведев и грабна титлата в Бризбейн"}
{"url": "https://www.dnevnik.bg/sport/2019/01/06/3370813_lekoatletkata_aleksandra_nacheva_e_nai-dobriiat_mlad/", "text": "Лекоатлетката Александра Начева е най-добрият млад спортист на България за 2018 г., избран в анкетата на Viasport.bg. Състезателката изпрати много силна година, в която триумфира с титлата в тройния скок от младежките олимпийски игри в Буенос Айрес. Начева е световна шампионка от първенството в Тампере, както и европейска вицешампионка за девойки. През 2018 г. тя дебютира и при жените, като участва на европейското първенство в Берлин. \"Благодаря на всички гласували и най-вече на моя треньор. Пожелавам си през следващата година да постигам още по-големи успехи\", каза Начева. В класацията тя изпревари плувеца Антъни Иванов, който триумфираше в последните две години. Начева беше трета в \"Спортист на годината\", където остана зад Тайбе Юсеин и Мирела Демирева. Заедно с Иванов и боксьора Даниел Асенов Александра Начева е единственият спортист, участвал едновременно и в двете анкети. На трето място се класира тенисистът Адриан Андреев. За отбор на годината беше избран тимът по волейбол за девойки до 17 години. Волейболистките станаха четвърти на европейското първенство. В анкетата те изпревариха отборът по бокс. Треньор №1 е Стойко Цонов.", "date": "2019.01.06", "title": "Лекоатлетката Александра Начева е най-добрият млад спортист на България"}
{"url": "https://www.dnevnik.bg/politika/2019/01/06/3370829_prezidentut_za_novogodishnoto_mu_obrushtenie_niakoi/", "text": "В коментар за критиките към новогодишното му обръщение президентът Румен Радев обяви, че не разбира защо някои хора се страхуват от изричането на истината. \"Всички моменти са неудобни, когато трябва да се изричат неудобни истини. Никой не е излязъл от криза с тържествени оди, а с посочване на проблемите. И мисля, че за хората посочването на проблемите е много по-голяма надежда и упование, отколкото захаросани приветствия\", добави Радев в София днес. В новогодишното си обръщение Радев критикува управлението и обяви, че продължава отстъплението на закона и справедливостта пред произвола (още за обръщението  тук ).  \"Хаосът с винетките е олицетворение на стила на управление, който много пъти съм коментирал – липса на прозрачност, на отчетност и на отговорност\", отбеляза държавният глава, попитан за скандала около пускането на системата за електронно таксуване.", "date": "2019.01.06", "title": "Президентът за новогодишното му обръщение: Някои хора се страхуват от истината"}
{"url": "https://www.dnevnik.bg/biznes/2019/01/06/3370822_verigata_hepi_shte_otvori_zavedenie_i_v_london/", "text": "Основаната във Варна верига заведения за хранене \"Хепи\" (Happy Bar & Gril) ще стъпи и на пазара в Лондон, след като вече има десетки заведения в България и две в Барселона. Това съобщава британският сайт london.eater.com. Българската компания ще заеме мястото на американската верига за бързо хранене TGI Fridays на улица \"Ковънтри\" в лондонският Уест енд. Посочва се, че заведението на \"Хепи\" ще отвори врати на неуточнена дата по-късно през годината. В публикацията се посочва, че създаденото във Варна през 1994 г. заведение предлага пица, паста, бургери, салати, както и традиционни български ястия. Посочва се, че на туристите и жителите на Лондон компанията ще предлага също и тутманик и кюфтета. За да не подмине тенденциите в модерната кухня, заведението ще предлага и станалите популярни  \"антрацитни\" сандвичи . Изданието посочва, че мястото, където ще е заведението - Пикадили съркъс, е доста конкурентно и ще бъде предизвикателство за компания, която за пръв път отваря врати в Лондон, но в същото време мястото на практика гарантира непрекъснат поток от посетители, сред които и туристи.", "date": "2019.01.06", "title": "Веригата \"Хепи\" ще отвори заведение и в Лондон"}
{"url": "https://www.dnevnik.bg/sport/2019/01/06/3370956_problemite_v_real_se_zadulbochiha_s_domakinska_zaguba/", "text": "Реал\" (Мадрид) продължи с неубедителеното си представяне от началото на годината, след като не спечели и втората си среща през 2019 г. Три дни, след като  завършиха 2:2 с \"Виляреал\"  мадридчани отстъпиха с 0:2 на своя стадион пред \"Реал сосиедад\". Баските направиха много силен мач в столицата, а \"Реал\" не беше на познатото си ниво. Грешките в защита бяха много, а при по-съсредоточена игра \"Сосиедад\" можеше и да си тръгне с по-изразителен резултат. От другата страна с отлични намеси се отчете вратарят на гостите Херонимо Руй. Головете за \"Сосиедад\" вкараха Уилям Жозе в третата минута от дузпа и Рубен Пардо седем минути преди края. Освен със слабата игра на \"Реал\" срещата ще се запомни и със спорните решения на съдията, който не даде дузпа за домакините и изгони Лукас Васкес. Загубата е втора за \"Реал\" на \"Сантяго Бернабеу\" от началото на сезона. В края на октомври тимът загуби от \"Леванте\" с 1:2. В 15 мача треньорът на тима Сантяго Солари вече има 11 победи, едно равенство и три поражения. След 18 мача \"Реал\" е пети в класирането с 30 точки. На седем зад лидера \"Барселона\", който е и с мач по-малко. \"Сосиедад\" е 11-и с 22 точки, като прекъсна серия от четири поредни поражения в Ла Лига. Още с първата си атака в мача гостите стигнаха до дузпа, след като Каземиро повали в наказателното поле Микел Мерино. Съдията Мунуера Монтеро отсъди 11-метров наказателен удар, а при него Уилям Жозе стреля мощно в средата на вратата, за да изведе гостите напред. Това се оказа и единственият точен удар за гостите през първото полувреме. Те не успяха нито веднъж да затруднят Куртоа до почивката, като действията се развиваха изцяло пред вратата на баските. Аржентинският страж на \"Сосиедад\" Херонимо Руй се отчете с невероятни намеси. Веднъж и гредата му помогна, за да може гостите да се оттеглят с гол аванс на \"Бернабеу\". Задачата на домакините стана още по-трудна, след като в 61-ата минута Лукас Васкес напусна терена. Той получи втори жълт картон в спорна ситуация. През втората част футболистите на \"Сосиедад\" пропиляха с лека ръка много добри шансове да вкарат втори гол. Оярсабал, Янузай и Сурутуса имаха няколко възможности, но последното подаване постоянно не се получаваше при гостите. Веднъж и удар на Янузай беше спасен от Тибо Куртоа. Един от най-спорните моменти беше в 64-ата минута, когато Херонимо Руй повали Винисиус в наказателното поле. Вратарят на баските не игра с топката, закачайки нападателя с ръка, но съдията Мунуера Монтеро остави играта да продължи. Натискът на \"Реал\" се засили и последваха силни минути за домакините. Дори Серхио Рамос заигра в предни позиции в определени моменти, но Руй се справи отлично и два пъти спаси опасни удари. Когато \"Реал\" се хвърли в предни позиции да търси изравняване, получи втори гол. Това се случи в 83-ата минута, когато Уилям Жозе прекрасно центрира към непокрития Рубен Пардо и той с глава прати топката зад Куртоа – 0:2. В добавеното време гостите можеха да разгромят \"Реал\", но Жозе пропусна отлична възможност. Той беше оставен сам срещу Куртоа след пас на Оярсабал, но стреля над вратата.", "date": "2019.01.06", "title": "Проблемите в \"Реал\" се задълбочиха с домакинска загуба от \"Сосиедад\""}
{"url": "https://www.dnevnik.bg/photos/2019/01/06/3370963_fotogaleriia_uchenik_na_18_g_spasi_bogoiavlenskiia/", "text": "Празникът започна с Богоявленска Света литургия, която бе отслужена от Варненския и Великопреславски митрополит Йоан в Катедралния храм \"Успение Богородично\". Веднага след това той благослови военните части и техните бойни знамена на церемония на пл. \"Св. Св. Кирил и Методий\".", "date": "2019.01.06", "title": "Фотогалерия: Ученик на 18 г. спаси Богоявленския кръст във Варна"}
{"url": "https://www.dnevnik.bg/sport/2019/01/06/3370965_fotogaleriia_nagrajdavaneto_na_nai-dobrite_futbolisti/", "text": "Нападателят на ЦСКА   Той изпревари с осем точки вратарят на \"Славия\" Георги Петков и с 10 Тодор Неделев от \"Ботев\". Призьорите в 58-ата анкета бяха наградени във \"Военния клуб\" в София. На 22 години Десподов е един от най-младите победители.", "date": "2019.01.06", "title": "Фотогалерия: Награждаването на най-добрите футболисти за 2018 г."}
