{"url": "https://www.dnevnik.bg/photos/2019/09/08/3960247_fotogaleriia_svetovnite_snimki_na_denia_za_7-8/", "text": "На риболов по изгрев в Локтуди, Бретан, Франция.", "date": "2019.09.08", "title": "Фотогалерия: Световните снимки на деня за 7-8 септември 2019г."}
{"url": "https://www.dnevnik.bg/analizi/2019/09/08/3960225_dvuboiat_za_sofiia_fuuush_i_poshtenska_kutiia_za_muki/", "text": "                         За първи път местните избори в София са толкова напрегнати и трудно предсказуеми като изход, което несъмнено разваля рахатлъка на управляващите и особено на премиера трети мандат Бойко Борисов. От края на миналия век, независимо от това коя политическа сила управлява България, София неизменно е била позиционирана в център–дясно. Бастионът на комунистическата номенклатура до 10 ноември 1989 г. посиня, след като минаха процесите на реституция и преразпределение на собствеността, при което мнозина свързани с висшия ешелон на БКП и ДС се оказаха бизнес елит. Двама кметове на София станаха премиери: Стефан Софиянски – на служебното правителство, управлявало след кризата през 1996–1997 г. и подготвило валутния борд, и Бойко Борисов. На фона на обезлюдяването, засегнало и големите областни центрове, София се уголемява, презастроява и проблемите се увеличават. След 10 години управление на ГЕРБ, доминиращо и в местната власт, в столицата се очертава щурм на местните избори. И неслучайно – \"падне\" ли София, предсрочните избори са въпрос на броени месеци. Кандидатите за кмет засега наброяват петима и за първи път сред тях има трима, заявили се като \"граждански\". Това са: бившият омбудсман Мая Манолова; осъдената на първа инстанция на 20 години затвор заради поискан подкуп от 187 500 евро и поставена под домашен арест бивша кметица на столичния район \"Младост\" Десислава Иванчева; Борис Бонев от неправителствената организация \"Спаси София\", известна от години с множество предложения и активни позиции по проблеми на столицата. Още преди Манолова и настоящата кметица Йорданка Фандъкова да заявят, че ще се кандидатират, социолозите ги бяха изпратили на балотаж. Сега им остава само да се надпреварват в прогнозите коя ще е победителка. И въпреки че градската десница, обединена в \"Демократична България\" и трета политическа сила в София на евровота през май, излъчи свой кандидат – арх. Борислав Игнатов, демоскопите едно си знаят, едно си баят: на балотаж са Манолова и Фандъкова. Колко е протестният вот в София, за който се борят \"гражданските\" кандидати, ще разберем на 27 октомври. Крайната цел вероятно е обединение за балотажа на принципа \"всички срещу ГЕРБ\", но изглежда непосилна задача избирателите на градската десница да подкрепят кандидат като Манолова. Може би не така ще стоят нещата с гласоподавателите за страдалката политическа затворничка Иванчева, в тази роля не без усилията на прокуратурата. Председателят на инициативния комитет, издигнал Манолова – Никола Вапцаров, беше заместник на Иванчева. Манолова депозира в парламента оставката си като омбудсман на 3 септември и още на следващия ден обяви старта на кампанията си и инициативния комитет, издигнал я като \"граждански кандидат\". В него са събрани над 60 личности в няколко категории: на певците – попфолк, поп, хип-хоп, опера; на свързаните с битките ѝ на омбудсман; на бивши ендесевейци и бивши соцдепутати; на кинодейци. Закъде без лекари с добра практика – в комитета е специалистът по инвитро д-р Атанас Щерев. Председателстващият този инициативен комитет Вапцаров е известен на широката публика като председател на друг комитет – в \"Лозенец\", организирал протестите срещу небостъргача \"Златен век\" на \"Артекс\". А преди това е започнал политическата си кариера в забравената вече партия на бившия соцдепутат Георги Кадиев \"Нормална държава\". Успя ли активистката на БСП да се ребрандира като гражданката Манолова чрез дейностите си на обществен защитник? Съдейки по отчета ѝ, била е неуморна в работата си – за четири години 122 199 граждани са я потърсили за съдействие, над една трета от тях са подали сигнали или жалби. Самата тя мотивира кандидатирането си с невъзможността да бъде полезна повече като омбудсман, защото властта ѝ пречи. \"Месеци, години бях пощенска кутия за мъката на хората. Години наред се опитвах да помагам. На мнозина успях, но все си мисля за тези, на които не успях. Това ме кара да се чувствам зле, това ме кара да не спя. Смятам, че няма да бъде честно, ако реша, че успехът на едни каузи, щастието на едни хора може да компенсира нещастието на други\", каза Манолова пред журналисти, след като внесе оставката си в парламента. Факт е, че нейното преопаковане заради довчерашната ѝ партийна биография и настървеност срещу протестите за Пеевски вече не се разглежда като пейоратив, а като естествения ред на нещата. Самата Манолова в интервю по bTV, очевидно подготвена по проблемните въпроси, обясни онази си антипротестърска позиция с това, че каузата, зад която \"искрено\" стояла, се оказала \"нечиста\". Щеше да е истинско, ако го казва тийнейджър, но не и зрял човек и обигран политик. Факт е, че тя избягва да назовава Пеевски и пробва да се прикаламиса, както казват в Северозапада, към екокаузи като защитата на плаж \"Корал\" например. Всички големи обещания на Манолова обаче, включително и най-значимото – да разгроми корупционните схеми в столицата, се обезсмислят от факта, че тя няма да предложи листа с общински съветници. Кмет без общински съвет е съвършено безполезен, фигурант – дори и при нейната хиперактивност, – тъй като няма как да прокара политиките си. Това не е ефективен модел за управлението на най-благоденстващия район в България и на практика е отказ да управлява. Парадоксално, но с липсата на листа за общински съветници на кандидат, когото социолозите пращат на балотаж – тоест потенциален победител, той дори демонстрира отказ от политики. Въпреки че всячески се стреми да се представи като боркиня срещу статуквото на ГЕРБ, Манолова няма как да избегне факта, че беше избрана като омбудсман с подкрепата на ГЕРБ, а тайното гласуване ѝ осигури техните гласове. Според нея – направили са го, понеже били впечатлени от работата ѝ, но това е доста неубедително дори и за незапознатите с работата на парламента. При Цветан Цветанов – председател на ПГ на ГЕРБ, и Борисов – премиер, никой депутат на ГЕРБ не може да си позволи да гласува различно от групата, ако не е предварително координирано. Защо Манолова не предлага листа с общински съветници? Възможните обяснения са ограничени – или наистина е резерва на ГЕРБ, както твърдят анализатори, или разчита на някакво неясно мнозинство, за да не развали бранда си на граждански кандидат. Чие? Почти безспорно е, че ГЕРБ отново ще имат най-голямата група общински съветници в Столичния общински съвет (СОС). В настоящия социалистите са трети. Дори Борисов, патентовал \"плаващите мнозинства\" в парламента, все пак разчита на парламентарна група. А когато влезе като солов играч в столичното кметство през 2005 г., имаше чудесно и хармонично съжителство с мнозинството на СДС в Общинския съвет. Тази година се видя, че старата любов ръжда не хваща – и след европейските избори със СДС са партньори и за местните. И ето друга комична ситуация. На 11 септември се очаква решението на софийската организация на БСП да подкрепи Манолова за кмет. Преди тях вече избърза и даде подкрепа това-което-е-останало-от-НДСВ – Движение \"България на гражданите\", в предишния парламент част от Реформаторския блок. Партията, създадена от Меглена Кунева, първия български еврокомисар, днес е оглавявана от Димитър Делчев, син на Андрей Делчев, председател на Българската петролна и газова асоциация. Така формално се потвърждава и гражданствеността на кандидатурата на Манолова, тъй като ето – и леви, и хм, десни, я подкрепят. За което и призова. БСП обаче ще има номинации за районни кметове и листа за общински съветници, които, при липсата на кандидат-кмет, който да тегли кампанията, ще действат на ниски обороти. И какво излиза – листата си търси кмет или кметът си търси листа?! Без група общински съветници Манолова би се превърнала в това, в което обвини Фандъкова – в изпълнителен директор. А, да – и да продължи да е \"пощенска кутия за мъка\". За да не излезе извън образа на зает да си върши работата човек, докато другите правят кампания, Фандъкова нямаше официално откриване. Тя обяви ad hoc, на едно от множеството си инспекции, откривания, проверки и др., сгъстили програмата ѝ преди изборите, че за четвърти път ще се пробва за кмет на София. Има една новина обаче, която за запознатите със столичните дела е по-голяма от нейната номинация и идеи за София – в тазгодишната листа общински съветници на ГЕРБ няма да го има Орлин Алексиев. Отсъствието на най-силния на \"Московска\" 33 – председателя на Комисията по бюджет и финанси към СОС, човека община, е най-сериозното доказателство за обещаното от Фандъкова освежаване на екипа. През 2014 г. по времето на кабинета \"Орешарски\" МВР обискира офисите му във връзка с разследването \"Кокаинови крале\". Нищо не беше открито. Скандалната общинска фирма \"Чистота-Искър\", която е наела за подизпълнител фирма на един от замесените в наркотрафика, си остана черна дупка. Едва в края на юни т.г. Фандъкова съобщи, че през 2018 г. получила много сериозен сигнал за нарушения във фирмата, който тази година предала на прокуратурата. Покрай местните избори много фирми и договори ще станат прокурорска \"дъвка\" – минат ли, пак настава тишина, а проверките стоят \"на трупчета\". Отсъствието и на Андрей Иванов и Орлин Иванов от листите обаче си е генерална промяна, почти като оная \"ГЕНЕРАЛна промяна\", която Борисов обещаваше на софиянци през 2005 г. Проверката, извършена от НАП през 2012 г. например, на бившия шеф на СОС Андрей Иванов във връзка с разкрития, че е придобил 60 имота, очаквано показа, че всичко е наред. Въпреки това той подаде оставка като председател на СОС. Очевидно в ГЕРБ са решили да жертват тези съветници, защото местните избори през октомври наистина са от критично значение – този политически ход е най-убедителното доказателство. (Така се предпазват и от евентуални компромати, свързани с тримата съветници.) Лицето, зад чийто гръб се е вършило всичко това обаче, остава същото. Независимо че ако спечели, Фандъкова вероятно ще смени и някои от заместниците си. Съгласието ѝ е твърде тежък товар за самата нея и умората започва да ѝ личи, но е още едно доказателство колко важно е изборите в София да бъдат спечелени от ГЕРБ. Сигурно е, че в този предизборен сезон фризьорите ще имат много работа.", "date": "2019.09.08", "title": "Двубоят за София: фъъъш и пощенска кутия за мъки"}
{"url": "https://www.dnevnik.bg/bulgaria/2019/09/08/3955879_dnes_e_rojdestvo_bogorodichno/", "text": " Българската православна църква днес чества Рождеството на пресвета Богородица. Божията майка е почитана като пазителка на християнското семейство и покровителка на родилките и децата. Празникът е популярен като Малка Богородица и е един от петте в Богородичния празничен цикъл, включващ още Успение Богородично (Голяма Богородица), Въведение Богородично, Благовещение и Покров Богородичен. Библейската легенда разказва, че родителите на Светата дева - Йоаким и Анна, били щедри и милостиви, но бездетни хора от Назарет. Йоаким бил от царски род - рода на Давид, а Анна - от свещеническия род на Аарон. Бог чул горещите им молби за дете и чрез Архангел Гавриил възвестил, че ще им се роди дъщеря на име Мария, заради която ще бъдат благословени всички земни родове. В народната традиция Според народната традиция денят се празнува предимно от жените - за да са здрави и да раждат леко. Сутринта се замесва Богородичен хляб, от който се раздава на всеки от семейството и едно парче се оставя за къщата. Пекат се и курабии, гевречета и дребни сладки, които се раздават на сираците Храмов празник днес има един от най-почитаните български манастири - роженската света обител \"Рождество Богородично\".", "date": "2019.09.08", "title": "Днес е Рождество Богородично"}
{"url": "https://www.dnevnik.bg/sport/2019/09/08/3960228_tiineidjurkata_andreesku_prekurshi_mechtata_na_serena/", "text": "Канадската тенисистка Бианка Андрееску е шампионката на US Open, след като победи на финала носителката на шест трофея в Ню Йорк Серена Уилямс - 6:3, 7:5. Срещата продължи само час и 40 минути, но предложи голямо зрелище. Андрееску е едва на 19 години, като тя е първата тийнейджърка от Мария Шарапова през 2006 г., която печели в Ню Йорк. Уилямс, която се бореше да спечели 24-а титла от Шлема и да се изравни с легендата Маргарет Корт, реализира 9 аса, но допусна и осем двойни грешки. Нейната съперничка също имаше колебания и макар да спечели само 64% от точките на първи сервис и 39 от тези на втори, имаше успех. Андрееску завърши с 19 уинъра и 17 непредизвикани грешки, докато при Уилямс показателят беше равен - по 33.   Двете финалистки поставиха рекорд по най-голяма разлика във възрастта между двете участнички в мача за титлата - 18 години. Предишният рекорд беше от 1991 г., когатоо 17-годишната Моника Селеш победи 34-годишната Мартина Навратилова. Андрееску е първата канадка с титла от Шлема. Тя се присъединява към Наоми Осака и Ашли Барти, които спечелиха титла в последните 12 месеца още при първата си поява на финал. С триумфа в Ню Йорк канадката се изкачва с 10 позиции и ще бъде №5 в света. Уилямс пада с едно място и ще бъде девета. \"В момента толкова много неща ми минават през главата. Да бъда на финал със Серена е невероятно, затова просто опитвах да дишам, колкото мога по-често. Опитах да държа нервите си, не беше лесно, но мисля, че се справих добре през цялата година\", каза канадката. За нея това е трета титла през годината след тези в Индиън Уелс и Торонто. В последния турнир тя надигра именно Уилямс на финала, след отказване на американката. Уилямс губи четвърти финал от Шлема, откакто се завърна на корта, след като роди своята дъщеря. 37-годишната американка обаче обяви, че засега не мисли за отказване.     ", "date": "2019.09.08", "title": "Тийнейджърката Андрееску прекърши мечтата на Серена Уилямс за 24-а титла от Шлема"}
{"url": "https://www.dnevnik.bg/evropa/2019/09/08/3958583_bitkata_za_budapeshta_-_opoziciiata_eksperimentira_s/", "text": "Избирателите в унгарската столица обикновено не са фенове на Виктор Орбан, но от години не могат да се отърват от него или от съюзниците му, пише \"Политико\". Неговите опоненти се надяват, че тази година ще е различно и че могат да подбият подкрепата за премиера с работа в екип. Унгария се готви за местни избори през октомври. Националистката политика на Орбан се радва на висока подкрепа в страната. Това обаче не важи с пълна сила за Будапеща, където партията му \"Фидес\" спечели 41.17% на изборите за Европейски парламент през май в сравнение с 52.56% на национално ниво. Вотът срещу Орбан дълго време бе разделен, така че много от местните градски служители, както и кметът на столицата, са или членове на \"Фидес\" или подкрепени от управляващата партия. Сега опозицията експериментира с нова стратегия – коалиция от партии от целия политически спектър, подкрепяща общи кандидати на местните избори, за да не си съперничат помежду си групите против Орбан. \"Много оптимистично съм настроен\", казва Гергей Карачон, либерал, който се кандидатира за кмет на Будапеща с подкрепата на пет опозиционни партии. Пред \"Политико\" той заявява, че опозиционните партии работят, за да подкрепят общи кандидати в 23-те района на столицата. По думите му \"преди няколко години това щеше да е немислимо\". Четиридесет и четири годишният Карачон бе посочен за общ кандидат на опозицията за кмет на Будапеща след серия от обществени дебати и първите провеждани някога първични избори, на които жителите на града можеха да избират измежду трима опозиционни кандидати. Три либерални партии, както и социалистите и зелените, в момента подкрепят Карачон, докато клонящата към крайната десница \"Йоббик\" не издига свой кандидат срещу него. Карачон ще се изправи пред подкрепения от \"Фидес\" 71-годишен настоящ кмет Ищван Тарлош. Междувременно в районите на града, както и извън Будапеща, също бяха избрани общи кандидати след продължили месеци наред преговори между опозиционните групи. \"Трябва да съберете много различни типове политически актьори около една и съща платформа и тези актьори не е задължително да са свикнали да работят заедно. Те идват от различни политически култури, има някои идеологически различия, които трябва да се преодолеят\", коментира Даниел Берг, 30-годишен член на управителния съвет на либералната партия \"Моментум\", която спечели 17.35% от гласовете в столицата на евроизборите и 9.93% на национално ниво. Както повечето местни избори на континента, и тази надпревара в голяма степен ще се фокусира върху въпроси, която засягат ежедневието на хората. В Будапеща това значи теми като вдигането на цените на жилищата, проблемите с транспорта и мръсния въздух. Попитан какво би казал на един поддръжник на \"Фидес\", за да го убеди да избере опозицията в надпреварата за Будапеща, Карачон отговаря, че би му казал, че \"тези избори не са за \"Фидес\" и не са за опозицията\", добавяйки, че Орбан е отклонил финансиране за развитие от столицата към провинцията. Премиерът винаги е имал политика \"анти-Будапеща\", допълва Карачон. В знак, че Орбан може да е разтревожен за предстоящите избори, в края на август правителството обяви, че ще раздаде ваучери за комунални услуги на стойност 9 хил. форинта (около 27 евро) на всеки пенсионер до края на септември. Въпреки липсата на масова подкрепа за Орбан в Будапеща, някои в опозиционния лагер се безпокоят от ниска избирателна активност, както и от присъствието на други кандидати, които не са подкрепени от партии на опозицията и чието участие може да окаже влияние в случай на близки резултати. Не липсват и страхове, че някои гласоподаватели може да предпочетат \"Фидес\" заради опасения, че тяхната област ще бъде финансово наказана от националното правителство, ако изберат опозицията. Има освен това безпокойство, че дори и Карачон да спечели кметската надпревара, градският съвет може да остане доминиран от \"Фидес\", което сериозно ще затрудни прокарването на политики. Според източник от опозицията анти-Орбан лагерът има шанс да спечели в четири района на Будапеща, а други девет са под въпрос. Извън столицата той вижда много вероятна победа на опозицията в градовете Мишколц, Сомбатхей, Печ и Сегед и, може би, в Дунауйварош и Егер. В интервю за държавна медия през лятото Тарлош, който започна кариерата си като либерал, но после бе подкрепен от \"Фидес\", предупреди за значителна вреда за града, ако ръководството му не успее да се сработи с националното правителство.", "date": "2019.09.08", "title": "Битката за Будапеща - опозицията експериментира с нов подход срещу Орбан"}
{"url": "https://www.dnevnik.bg/istorii_na_denia/2019/09/08/3960097_salata_s_kalmari_kartofi_i_rukola_recepta/", "text": "Рецептата е част от новата специална рубрика \"Неделен обяд\". Нейната идея е да ви събира около добрата храна с повече време за общуване. Предлагаме ви ястие от  https://gourmetfriday.com , създадено за нашия морски обяд. Още предложения от него  тук . 2 големи калмара 1 кг бейби картофи шепа маслини (зелени и черни) 1 пакет рукола 2 с.л. балсамова редукция сол и черен пипер на вкус сумак 6 с.л. зехтин кората и сока на един лимон 2 с.л. дребни каперси 4 филета аншоа 2 с.л ситно накълцана мента и магданоз 1 ситно накълцана червена люта чушка по желание Почистете добре картофите, изтъркайте ги с чиста гъба за миене на съдове. Сварете ги и ги нарежете на четвъртинки. Не ги белете, оставете кожата за повече цвят, вкус и текстура. В голяма купа смесете картофите, руколата и маслините. Пригответе дресинга, като в купа сложите зехтина, настърганата кора от лимон и изцедите сока на лимона. Добавете дребните каперси, които заедно с аншоата накълцайте на ситно. Нарежете още свежи мента и магданоз и една малка люта червена чушка. Пригответе калмарите. Първо ги почистете или купете направо изчистени калмари. Срежете тубата по дължина (само от едната страна) и разтворете като ветрило. От вътрешната страна направете с остър нож разрези през около 1 см. Не срязвайте напълно калмара, идеята е само да го надраскаме. Печете първо откъм нарязаната му страна върху нагорещен грил тиган или скара без никаква мазнина. След като се \"нашари\" добре, обърнете и гответе и от другата страна. Калмарът ще се навие на руло. После го потопете в дресинга, за да се овкуси добре. Нарежете го и го поставете върху салатата. Овкусете с малко сол, прясно смлян черен пипер, балсамова редукция и по желание още малко зехтин. Преди да поднесете, поръсете с щипка сумак.", "date": "2019.09.08", "title": "Салата с калмари, картофи и рукола (рецепта)"}
{"url": "https://www.dnevnik.bg/sport/2019/09/08/3960239_fotogaleriia_futbolniiat_urok_koito_angliia_iznese_na/", "text": "Националният отбор по футбол записа най-тежката си загуба от началото на европейските квалификации след 0:4 от Англия на \"Уембли\". Тимът не успя да се противопостави на \"Трите лъва\", а треньорът Красимир Балъков обясни, че Англия е \"изнесла урок по модерен футбол\".", "date": "2019.09.08", "title": "Фотогалерия: Футболният урок, който Англия изнесе на България"}
{"url": "https://www.dnevnik.bg/sviat/2019/09/08/3960231_rusiia_glasuva_na_nai-vajnite_mestni_izbori_ot_2012_g/", "text": "Местни избори, които с ненужно насилие органите на реда превърнаха във фактор с национално значение, се провеждат днес в 79 региона на Русия. В Москва и още 12 места избират регионален парламент, в 17 субекта на федерацията - губернатор, в 3 кметове на региоалните столици, а също има и частични избори за депутати от Държавната Дума, долната камара на парламента в Москва. Необичайно за средата на лятото, Москва се превърна в център на многохилядни и упорити протести, каквито столицата и Русия не е виждала от 2012 г. насам. Поводът е, че до изборите за мосоквски парламент не бяха допуснати основните кандидати на извънпарламентарната опозиция. Опитът за митинги и шествия бе посрещнат с брутално насилие и арести на стотици хора, някои от които попаднаха съвсем случайно в уличните сблъсъци. Последваха серийни задържания на едни и същи лидери и отхвърлени кандидати, обвинения за предизвикване на масови безредици и присъди от години затвор заради понякога нелепи инциденти. Московските власти практически изтърваха контрола над града и той бе поет директно от няколко федерални силови агенции. Парадоксалното е, че в столицата и на много други места управляващата и силно компрометирана партия \"Единна Русия\" не участва със свои имена, а с подставени \"независими\" кандидати. Така тя опитва да се защити от евентуалните негативни последици при провал на някои от тях, но да продължи да контролира властта и публичните средства в случай на победа. Шестима от временно назначените губернатори се \"самоиздигнаха\", заради което бе променено законодателството. В Москва няма нито един кандидат на \"Единна Русия\". Опозицията бе изтласкана до такава степен в периферията, че не просто да няма кандидати, а и мнозина нейни симпатизанти да не отидат да гласуват. Понеже изборите за местни парламенти са предимно пропорционални, активността в тях няма значение и когато и ниска, това е дори добре дошло за управляващите (но може да бъде наказан някой от организаторите, тъй като не е изпълнил спуснатата задача да демонстрира народна подкрепа). Наложи се политолози да припомнят на руснаците, че неучастието в избори не ги делигитимира, а истински бойкот има, когато го правят партиите и призоват избирателите си да не участват. Както и че това са просто местни избори и се гласува за хора, които могат да оправят транспорта или парковете в града, но не и да променят нещо на национално ниво или руско-американските отношения. Покачването на температурата в руската политика се дължи основно на грубата сила на властта, но и на изненадващо добре организираният отговор на опозицията и гражданските среди. Управляващите се оказаха в порочен кръг - колкото повече насилие използват, толкова по-енергични и уверени са протестите, а това е различно качество на противопоставянето. Анализаторът Александър Рубцов нарече ситуацията \"Косата на репресиите замахва с все по-голяма амплитуда, но удря по камъни, които са все повече\". Мнозина са единодушни, че случващото се е репетиция за парламентарните избори през 2021 г. и тест в търсенето на изход за Проблем 2024 - какво да се прави, когато изтече и вторият мандат на безалтернативния лидер Владимир Путин.", "date": "2019.09.08", "title": "Русия гласува на най-важните местни избори от 2012 г. насам"}
{"url": "https://www.dnevnik.bg/hrana_i_napitki/2019/09/08/3937177_edna_bulgarska_roza/", "text": "                         Искахме да създадем летен десерт, в който няма нито млечни, нито други животински продукти, а също и никакво брашно. Предизвикателството тук е създаването на освежаващ и лек десерт с тежкия характерен аромат на роза. Пригответе ягодов крем, като смесите продуктите, пасирате добре, прецедите и загреете до 70 ̊C. Оставете за 4 часа в хладилник и приберете в сладкарски пош с накрайник No 4. За глазиращия ефект кипнете пюрето с агара и го оставете да стегне. Пасирайте добре и го изсипете в калъп с форма на роза. Оставете 30 минути и повторете отново. След като стегне втори път, допълнете формата с готовото сорбе. За да го приготвите, сложете сухите съставки в купа и сипвайте течните при непрекъснато бъркане, за да предотвратите образуването на бучки. Пасирайте добре и оставете за 2 часа. Пасирайте отново и замразете в пако джет. Преди да напълните, пасирайте отново. За супата от бъз смесете съставките и пюрирайте до гладкост. Премахнете излишните мехурчета въздух с вакуум машина. Направете доматения кръмб, като сипвате зехтина на тънка струйка върху crutomat при непрекъснато бъркане. Нагрейте в тиган до образуването на неправилни кристали. Пригответе пресните ягоди, като ги нарежете на 6 парчета и вакуумирате с оцета. С ягодовия крем с рози нарисувайте спирала, започвайки от центъра и завършвайки на ръба на дълбока чиния. В средата поставете една лъжица мариновани ягоди, върху тях сладоледа от домат и рози. Разпределете доматения кръмб върху крема и декорирайте с микро растения и цветя. Супата от бъз добавете непосредствено при поднасяне. 40 г ягодов крем с рози 1 \"роза\" от доматено сорбе 5 г доматен кръмб 3 г лиофилизирани ягоди 30 г пресни ягоди 10 г ягодов оцет 30 г супа от бъз микро растения и цветя 150 г пюре от ягоди 10 г лиофилизирани ягоди 2 г сироп от рози 20 г захарен сироп 50 г инулин За лъскавия ефект: 100 г ягодово пюре 1 г агар-агар За сладоледа: 1 л доматено консоме 100 г розов сироп 50 г декстроза 30 г малтодекстрин 20 г глюкоза 100 г ProSorbet Cold 100 г пюре от личи 50 г сироп от бъз 0,3 г ксантан 50 г Crutomat 20 г зехтин 30 г пресни ягоди 15 г ягодов оцет", "date": "2019.09.08", "title": "Една българска роза"}
{"url": "https://www.dnevnik.bg/sviat/2019/09/08/3959816_smartfonite_ne_vi_podslushvat_no_tova_ne_e_uteha/", "text": "Смартфоните подслушват разговорите на собствениците си, за да могат да им показват реклами, свързани с това какво са си говорили. Тази идея се разпространява от много време, но експеримент на компания за мобилна сигурност показва, че това е мит. Би Би Си разказва за изследването на фирмата Wandera. Нейните специалисти по киберсигурност са поставили един самсунг с  операционна система \"Андроид\"  и един айфон в стая, където в продължение на 30 минути са им пускали реклами за котешка и кучешка храна. Други два телефона от същите модели са били поставени в тиха стая. И на четирите устройства изследователите са оставили приложенията на Facebook, Instagram, Chrome, SnapChat, YouTube и Amazon отворени, като са им дали пълни правомощия  да събират данни. След това са изследвали дали на различните платформи се показват реклами за котешка и кучешка храна, както и каква е била активността на батериите и на събирането на данни. Експериментът е бил повторен три дни поред, но телефоните в шумната стая не са показвали очакваните реклами, нито са използвали повече данни или батерия от обичайното. \"Забелязахме, че данните, изпратени по време на нашите тестове, са много по-малко, отколкото ако се използва виртуален асистент ( например Сири ) за същия период. Това предполага, че постоянното записване и качване на разговорите някъде не се случва в нито едно от тестваните приложения\", казва системният инженер на Wandera Джеймс Мак. Тези резултати няма да се изненада за професионалистите от сектора, които са наясно, че технологичните гиганти знаят толкова много за потребителите си, че изобщо няма нужда да им слушат разговорите. В действителност те използват  сложни начини за профилиране . Данните за локацията и историята на браузъра обичайно са достатъчно, за да предскажат какво се кани да си купи човек. Историята на \"приятелите\" в социалната мрежа също може да подскаже, че определен човек може да има подобни на тях интереси. \"Рекламите, които виждате, са резултат от огромните количества данни, които компаниите имат за вас. Те споделят огромно количество информация в мрежите за реклама, захранвани от изключително мощни алгоритми за машинно обучение\", обяснява експертът по сигурността от Imperial College London Сотерис Деметриу. \"Те вече са способни да предвидят какво може да ви заинтересува дори преди вие да го знаете.\"", "date": "2019.09.08", "title": "Смартфоните не ви подслушват (но това не е утеха)"}
{"url": "https://www.dnevnik.bg/bulgaria/2019/09/08/3960166_roliata_na_rusiia_v_istoriiata_na_bulgariia_-/", "text": "                         1.  Прокурорът Васил Миков е открит мъртъв в жилището му  - 52 518 прочитания 2.  Реакции от Москва: България нямаше да съществува, ако не беше освободена от СССР   - 38 170 прочитания 3.  Ако след войната Червената армия се беше прибрала у дома   - 35 237 прочитания 4.  Чешки лекари поддържаха бременността на мъртва жена 117 дни - успешно  - 35 226 прочитания 5.  Григор Димитров е на полуфинал в US Open след паметна победа над Федерер   - 34 487 прочитания 6.  Среща на директора на \"Фолксваген\" с Ердоган е премахнала последните пречки за завода  - 26 965 прочитания 7.  Борисов защити правото на жените да ходят на фризьор  - 20 370 прочитания 8.  Отчуждават имота ни, без да ни уведомят и без да го е видял оценител  - 19 699 прочитания 9.  Какво разказват за \"квартала на българите\" в Оснабрюк  - 18 949 прочитания 10.  Денят, в който да поставим границата кое е журналистика  - 17 059 прочитания", "date": "2019.09.08", "title": "Ролята на Русия в историята на България - най-четеното в \"Дневник\""}
{"url": "https://www.dnevnik.bg/sport/2019/09/08/3960133_iaponskite_veterani_koito_namirat_spasenie_ot_samotata/", "text": "Атлетизъм, сила, бързина... Това са част от качествата, които състезателите в ръгбито трябва да притежават, за да са успешни. За ветераните от клуб \"Фуваку\" обаче тези умения са на заден план, като движещо за тях е любовта към играта. В контактен спорт с чести сблъсъци те не се притесняват за здравето си, защото ръгбито им носи много по-голяма емоционална стойност. В страна като Япония, където има голяма загриженост за самотата на възрастните хора, ръгбито не само ги поддържа активни, но им предлага и социален живот. \"Борите се един с друг, но събирането след играта е толкова приятно и забавно. Говорим за това как всеки един играе и никой не се ядосва. Атмосферата е страхотна. Накратко, за мен не съществува нищо друго освен ръгбито\", казва 86-годишният Руичи Нагаяма.      Нагаяма е най-старият състезател във \"Фуваку\". Като лекар той е добре запознат с рисковете, свързани с играта. \"Откакто се присъединих към \"Фуваку\", много пъти съм си счупил ребрата и ключицата. Все още мога да го правя. Не издържам да не играя и това е истината. Може да звучи странно, но загубих жена си преди години и сега бих казал, че нямам нищо против да умра в игра на ръгби\", казва още Нагаяма. \"Фуваку\" е основан през 1948 г. и е един от приблизително 150-те японски клуба, които провеждат състезателни мачове по ръгби за играчи над 40 години.      Световното първенство, която започва на 20 септември, вероятно ще повиши осведомеността за играта в Япония. Организаторите се надяват, че провеждането на турнира в страната ще запали интереса на младите. Япония отдавна е в първите десет в света по брой на ръгбистите с над 120 000 активно спортуващи. Според генералния мениджър на \"Фуваку\" Мицуаки Окаджима в момента в клубовете по ръгби в страната играят около 10 000 ветерани, а при него играят 300 състезатели в различни възрастови групи. Сред тях е 71-годишният англичанин Тони Хартли, като ръгбито му помага да извърви трудния път към изграждането на приятелства с местните жители. \"Бях наистина изненадан, защото това наистина не съществува във Великобритания, със сигурност не е и за 60, 70-годишни. Това е наистина добър начин да завържа приятелства\", казва Хартли.     ", "date": "2019.09.08", "title": "Японските ветерани, които намират спасение от самотата в ръгбито"}
{"url": "https://www.dnevnik.bg/bulgaria/2019/09/08/3960248_mareshki_predstavia_kandidat_za_kmet_na_sofiia_na_17/", "text": "Воля\" ще представи кандидата си за кмет на София на 17 септември. Това заяви лидерът на партията Веселин Марешки в ефира на Нова телевизия. \"Имаме шанс да се борим за балотаж в София\", смята Марешки. Той заяви, че няма намерение да се кандидатира за кмет на Варна на предстоящите местни избори. \"В момента се разиграват някакви ниски страсти. Стигаме до един извратени ситуации, в които кандидати, които са част от системата, която е убивала семействата на хора с увреждания, убивала е образованието, докарала е България до тази демографска криза, сега част от протестиращите родители, подкрепят кандидати, които са основен фактор в системата, която ги е убивала\", каза още лидерът на \"Воля\". По думите му, Мая Манолова също е част от системата, която е създавала бедност и корупция в България. \"Политическият сезон започна прекалено остро точно в момента, в който сме изтървали почти всички влакове. България трябва да търси максимален политически консенсус за подобряване на доходите на хората, за справяне с демографската криза, с проблемите в здравеопазването и образованието\", смята Марешки. На първото заседание за новата парламентарна сесия с представянето на декларацията на партията си в присъствието на държавния глава  Марешки предложи на Румен Радев  да се кандидатира за кмет на София. \"Това, което отправихме към президента, съвсем добронамерено, е във връзка с това, че като президент са му орязани функциите, и ние му казваме, че най-прекият път към това да имаш възможност да покажеш качествата си е да се кандидатираш за кмет на София. Той се ползва с голям рейтинг в момента. Видяхте и Мая  Манолова напусна своя пост  като омбудсман. Няма нищо страшно за всеки един деен човек, който иска да покаже качествата си\", обясни Марешки.", "date": "2019.09.08", "title": "Марешки представя кандидат за кмет на София на 17 септември с надежда за балотаж"}
{"url": "https://www.dnevnik.bg/biznes/2019/09/08/3960263_premierut_na_gurciia_obiavi_namaliavane_na_danucite_i/", "text": "Премиерът на Гърция Кириакос Мицотакис обяви днес задвижване на административни процедури с цел извършване на приватизация на \"Държавната газова компания\" (DEPA), петролната компания \"Грийк петролиъм\" (Greek Petroleum) и дела от международно летище в Атина, който е собственост на държавата, предаде ТАСС, цитирана от БТА. Той заяви намеренията си в реч при откриването на 84-тия Международен панаир в Солун. Мицотакис смята, че деблокирането на инвестиции, които отдавна се бавят заради бюрокрация и безразличието на политиците, ще доведат до икономически растеж. За новото гръцко правителство е било въпрос на само няколко дни да започне процедура за продажба на 30% дял от атинското летище, които принадлежат на държавата, каза премиерът. Започнат е и процес на реформа в \"Държавната енергийна корпорация\" (DEI), която е обременена с огромни дългове, допълни той. Премиерът обяви и планове за намаляване на данъците за гражданите и компаниите. Ставката на подоходния данък за доходите на домакинства до 10 000 евро годишно се намалява от 22 до 9%, като се запазва досегашното ниво на необлагаем данъчен минимум. Данъкът върху печалбата на компаниите се понижава от 28 на 24%, а върху дивидентите - от 10 до 5 процента. Данъкът за новите селскостопански предприятия ще бъде едва 10 сто, като в парламента възможно най-скоро ще бъде внесен нов закон за селскостопанските кооперативи, подчерта премиерът. По думите му за три години се отменя плащането на ДДС за построяване на нови сгради, като се предвижда намаление от 40 процента в стойността на ремонта или модернизацията на зданията. През 2020 г. за всяко новородено дете ще се плаща субсидия от 2000 евро с изключение на семействата, които попадат в категорията с много високи доходи. Детските стоки, каските за мотористи и детските столчета ще се облагат с по-ниска ставка на ДДС от 13 процента.", "date": "2019.09.08", "title": "Премиерът на Гърция обяви намаляване на данъците и приватизация на държавни дялове"}
{"url": "https://www.dnevnik.bg/sviat/2019/09/08/3960266_oshte_edin_ministur_ot_kabineta_na_boris_djonsun/", "text": "Британският министър на труда Амбър Ръд подаде оставка от правителството на премиера Борис Джонсън. По думите й тя не е съгласна със стратегията за Брекзит на министър-председателя, предаде \"Асошиейтед прес\", цитирана от БТА. \"Не мога да остана, докато в същото време добри и лоялни умерени консерватори биват изключвани\", каза Ръд. По-рано през седмицата Джонсън изключи 21 депутати от парламентарната група на Консервативната партия, след като те застанаха на страната на опозицията, за да бъде прокаран закон за избягване на Брекзит без споразумение. Пред в. \"Сънди таймс\" Ръд заяви, че напуска и парламентарната група на торите и ще остане в парламента като независим депутат. Джонсън отстоява позицията, че Великобритания трябва да напусне ЕС, както е предвидено - на 31 октомври, дори и това да стане без споразумение. За министър на труда и пенсиите тази сутрин е назначен депутатът Териз Кофи.. По-рано през седмицата оставка от правителството заради Брекзит подаде и братът на премиера Джо Джонсън. Оттеглянето на Ръд е нов удар върху кабинета, отбелязва \"Асошиейтед прес\".", "date": "2019.09.08", "title": "Още един министър от кабинета на Борис Джонсън подаде оставка"}
{"url": "https://www.dnevnik.bg/sviat/2019/09/08/3960269_uraganut_dorian_vruhletia_kanada_i_ostava_polovin/", "text": "Ураганът Дориан връхлетя атлантическото крайбрежие на Канада. Стихията повали дървета, наруши електроснабдяването и отнесе голям строителен кран в центъра на Халифакс, столицата на провинция Нова Скотия, предаде \"Ройтерс\", цитирана от БТА. Няма данни за пострадали при бурята. Около половин милион души в Канада останаха без електричество, предаде \"Асошиейтед прес\". Дориан връхлетя Канада снощи на 24 км южно от Халифакс, Нова Скотия, град с около 400 000 души население. Последната информация на Националния център по ураганите на САЩ от 23 ч снощи американско време беше, че посттропическият циклон е на 97 км южно от Магдаленските острови с максимални постоянни ветрове от 145 км/ч. Метеоролозите очакват Дориан да предизвика опасен щормови прилив в някои части на залива Сейнт Лорънс, Югозападен Нюфаундленд и Източна Нова Скотия. Той се движи в посока север-североизток със скорост 42 км/ч \"Безопасността на канадците е приоритет номер едно за нас и сме готови да помогнем на атлантическото крайбрежие на Канада при тази буря\", написа в Туитър премиерът Джъстин Трюдо. Според канадския Център по ураганите, в Халифакс се очакват ветрове със скорост 150 км/ч. По-рано през седмицата ураганът вилня на Бахамите, когато силата на ветровете му беше достигнала пета категория, а някои от поривите достигаха до 320 км/ч. Там той остави след себе си диря от разрушения и смърт. Потвърдено бе за 43 загинали и се очаква през следващите дни този брой да нарасне. Бреговата охрана на САЩ съобщи, че е спасила общо 290 души на Бахамите след преминаването на Дориан, предаде \"Асошиейтед прес\". Вчера скоростта на ветровете на урагана достигаше до 160 км/ч, което означаваше, че той отново е класифициран като втора категория по петстепенната скала на Сафир-Симпсън за силата на ураганите, съобщи вчера в 21 ч българско време Националният център по ураганите на САЩ. Според прогнозата на канадския Център по ураганите Дориан се очаква след Нова Скотия да се насочи към остров Принц Едуард и да достигне и Нюфаундленд. Правителството ще разположи сили на армията, които ще помогнат да бъдат ликвидирани последствията от бурята, щом тя отмине, заяви в \"Туитър\" канадският министър на обществената сигурност Ралф Гудейл.", "date": "2019.09.08", "title": "Ураганът Дориан връхлетя Канада и остави половин милион души без ток"}
{"url": "https://www.dnevnik.bg/sviat/2019/09/08/3960270_gruckiiat_kokain_za_bedni_-_s_kiselina_ot_akumulatori/", "text": "                         Една синтетична дрога се превръща във все по-голям проблем за Гърция. Който не може да си позволи кокаин или хероин, прибягва до евтината \"Сиса\". Наркотикът може да се пуши в стъклена лула или да се инжектира венозно. Една доза \"Сиса\" струва едно до две евро. Дрогата е евтина, защото производството ѝ е елементарно. \"Сиса\" е разновидност на метамфетамина \"Кристал мет\". Тя се произвежда от отпадни продукти - машинно масло, киселина от акумулатори или дори сярна киселина. Тези съставки се набавят лесно, а от тях се получава силно отровна смес. Играят си със смъртта \"Основните странични действия се дължат именно на тези съставки\", казва германският експерт по дрогите Норберт Водарц от Университетската клиника в Регенсбург. \"Всичко това се дължи на боклуците, които се съдържат в \"Сиса\". Въпросът опира до пари - \"Кристал мет\" просто е много по-скъп\", посочва той. Хората, които вземат евтината дрога, си играят със смъртта, а при \"Сиса\" тя настъпва твърде бързо. \"Мнозина си мислят, че могат да изкарат около година. Но всъщност този наркотик нанася непоправими щети много по-рано\", разяснява ученият. Той води до обширни абсцеси и инфекции в целия организъм, до загнояване на вътрешните органи. Така в крайна сметка се стига до инсулт или инфаркт. Хората, които консумират \"Сиса\", често имат халюцинации и изблици на агресия. Друг симптом е рязката загуба на тегло, обяснява Водарц. Проблемът не е нов - в Гърция знаят за този вид дрога още от 2010-2011 година. Тогава за първи път беше регистрирана и засилената му консумация. \"По същото време се увеличиха много и случаите на нови заразявания с вируса на СПИН, което беше последица от интравенозната употреба на синтетичната дрога\", посочва германският експерт. \"Сиса\", но и \"Кристал мет\" притъпяват чувствителността. Затова много от наркозависимите вече не са в състояние да внимават с какви игли се инжектират. Това увеличава възможностите за разпространение на СПИН\", казва Водарц. Проблемът в Атина Най-сериозен е проблемът с консумацията на този вид наркотик в столицата Атина. Безработицата, безпаричието, липсата на покрив над главата и на всякаква перспектива за бъдещето са основните причини, поради които хората посягат към евтината дрога. В Гърция много видове метамфетамини са евтини и се намират лесно. Те действат бързо, интензивно и относително дълго време. Синтетичната дрога не е рядкост по улиците на гръцката столица, а броят на зависимите постоянно расте. Точни данни за това обаче няма. \"Логиката е много проста: хората вземат това, което е по джоба им. В случая - една дрога, която е много нечисто произведена. Но друга те просто не могат да си позволят\", казва още Норберт Водарц.", "date": "2019.09.08", "title": "Гръцкият \"кокаин за бедни\" - с киселина от акумулатори и метамфетамин"}
{"url": "https://www.dnevnik.bg/bulgaria/2019/09/08/3960267_kriza_za_mladi_lekari_-_vseki_vtori_medik_e_nad/", "text": "Всеки втори лекар в България е на възраст над 51 години, сочат данните на Българския лекарски съюз. Над 60% от медиците в у нас бързо и сигурно напредват към графата \"трета възраст\". Една четвърт от лекарите вече са в пенсионна възраст. Прогнозата на Националното сдружение на общопрактикуващите лекари е, че само след 5 години 98% от семейните лекари ще са над 50-годишни. Освен криза за млади лекари, вече има и сериозен недостиг за конкретни специалисти. Търсят се над 400 педиатри, незаетите места за семейни лекари са около 450. Тези тревожни данни не убягнаха и на гостите на юбилейния международен медицински конгрес, който се провежда в София тези дни. Доц. Станимир Сираков от УМБАЛ \"Св. Иван Рилски\" обясни, че условията на работа за младите специалисти не са добри. \"Повечето от тях търсят реализация навън. Работиш срещу една административна машина, която не помага, а пречи. Много колеги се обезверяват\", обясни доц. Сираков, цитиран от Нова телевизия. По думите му мярката на държавата да плаща 3 години специализация на лекарите не помага. \"Това не е достатъчно, защото ако им се даде шанс за по-голяма реализация, тогава те и ще видят причина да останат тук\", каза още доц. Сираков. Мярката бе въведена  през юли. Лекар специализант, на който държавата е плащала специализацията, ще трябва три години след завършването на обучението си да остане да работи в България, и то в конкретни болници, посочени от здравното министерство, в които има недостиг на съответните специалисти. Идеята на промените е държавата да има контрола върху осигуряването на нужните кадри в здравеопазването, тъй като сега няма възможност да въздейства, когато се установи недостиг на определени специалисти. Досега плащането за лекарите специализанти беше за сметка на бюджетите на болниците и поради финансови трудности много от тях изобщо не обявяват места за специализанти. А държавата не можеше да определя какви кадри да развива приоритетно в зависимост от нуждите на здравната система. Президентът на Югоизточно - европейския медицински форум. доц. Андрей Кехайов обясни, че проблемът с недостига на млади лекари трябва да бъде разгледан комплексно. \"Държавата прави някакви стъпки. В България се инвестира за високи технологии, заради които ако ги нямаше, лекарите нямаше да има за какво да работят, но и са нужни по-добри условия, за да се задържат младите специалисти\", заяви той.", "date": "2019.09.08", "title": "Криза за млади лекари - всеки втори медик е над 51-годишен"}
{"url": "https://www.dnevnik.bg/sport/2019/09/08/3960066_chelsi_vodi_pregovori_za_potencialni_novi_sponsori/", "text": "\"Челси\" се оглежда за нови спонсори и вече води преговори с потенциални такива, след като договорът на английския клуб с автомобилните гуми Yokohama навлиза в своята последна година. Сделката между сините и японската компания беше за срок от пет години, но може да бъде подновена. Първоначално договорът за 200 милиона паунда беше вторият най-голям във Висшата лига. Той беше подписан през 2015 г., но оттогава \"Арсенал\", \"Ливърпул\" и \"Тотнъм\" изпревариха \"Челси\" с по-доходоносни сделки с компаниите, които рекламират на екипите на тимовете. \"Манчестър юнайтед\" е №1 по този показател, след като \"червените дяволи\" получават по 53 милиона паунда годишно от \"Шевролет\". Клубът иска да бъде конкурентен на останалите във Висшата лига и затова е отворен да привлече нови инвеститори. Остава и възможността Yokohama да остане на екипите на тима при предложение с по-добри параметри. \"Челси\" има и стабилна сделка с \"Найки\", която беше подписана през 2016-а за срок от 15 години. Клубът получава по 60 милиона годишно. Други 50 милиона осигурява \"Хюндай\" за целия срок на договора, като автомобилната компания рекламира на ръкава на екипите.", "date": "2019.09.08", "title": "\"Челси\" води преговори за потенциални нови спонсори"}
{"url": "https://www.dnevnik.bg/bulgaria/2019/09/08/3960273_svetovna_onlain_platforma_veche_e_dostupna_za_uchenici/", "text": "За началото на новата учебна година българските ученици вече ще могат да използват безплатно и на български език мобилното приложение на една от най-големите световни платформи за подготовка онлайн – \"Кан академия\". В нея учениците могат да намерят материали, които са разделени по предмети и са съобразени с програмите за обучение в България и 1 до 12 клас. През  сайта на платформата , както и през мобилното приложение са достъпни и много допълнителни материали. Учебните материали в тази глобална платформа са разделени по предмети, като тези по математика и физика вече са подредени и спрямо програмите за обучение в България. Предстои преподреждането и на останалите предмети, а дотогава те се ползват лесно, структурирани по теми. В платформата има видеоуроци, статии, текстове и предизвикателства. При работата на всеки ученик се събират точки, аватари, значки, които правят ученето по-забавно и насърчават обучението. Има възможност всеки ученик сам да следи напредъка си по даден предмет и дадено умение и така през цялото време се стреми към постигане на 100% усвояване - т.нар. майсторство. Децата си представят ученето с повече игри и виртуални учебници. Много от тях признават, че от класическите учебници по-трудно възприемат и запомнят материала, съобщава БТВ. Родители и учители също могат да създадат свой профил в онлайн платформата. Преподавателите имат възможност да организират виртуални класове, както и да дават индивидуални съвети на всяко дете. \"Кан академия\" е създадена през 2006 г. от Салман Кан, американец от бангладешки и индийски произход. През 2010 г. \"Гугъл\" обяви дарение от 2 млн. долара, чрез което да се преведе основната библиотека от видеоклипове на 10-те най-говорени езици по света. Порталът се превежда на над 30 езика, като българският е един от най-превежданите. Българската версия се финансира изцяло на местно ниво благодарение на дарения и спонсорства на различни фондации, компании и индивидуални дарители. Зад инициативата в България стои сдружение \"Образование без раници\".", "date": "2019.09.08", "title": "Мобилно приложение на онлайн платформа ще подготвя и българските ученици"}
{"url": "https://www.dnevnik.bg/photos/2019/09/08/3960242_snimka_na_denia_festivalut_na_tatuirovkite_v_kazahstan/", "text": "Татуист прави татуировка на клиент по време на фестивала на татуировките Almaty Tattoo United 2019 в Алмати, Казахстан.", "date": "2019.09.08", "title": "Снимка на деня: Фестивалът на татуировките в Казахстан"}
{"url": "https://www.dnevnik.bg/kultura/2019/09/08/3952925_otkus_ot_masklin_na_teri_pratchet/", "text": "                         Вънка, което според живеещите под дъските номи не съществува. Освен че твърдят, че Отвънка е съвсем реално, новодошлите бръщолевят и разни глупости за Ден и Нощ, за Сняг и какви ли не други смахнати легенди. И това далеч не е най-лошата новина! Скоро става ясно, че за Магазина предстои Финална Разпродажба. Заповедите за разрушаване са издадени и нищо повече не може да се направи. Сега съдбините на цялото номечество падат в ръцете на младия Масклин, пристигнал заедно с вънкашните гости. Масклин ще трябва да измисли храбър план, който ще промени представата на всички номи за света Най-популярните му произведения са романите \"Килимените хора\" и \"Тъмната страна на Слънцето\", както и книгите от поредиците \"Светът на Диска\" и \"Трилогия за номите\", известна още като \"Бромелиада\". За невероятния си принос към литературата Тери Пратчет е удостоен с редица награди – той е офицер на Британската империя от 1998 г. и рицар-бакалавър от 2009 г. за приноса си към литературата. Сред множеството му престижни отличия са още Fantasy and Science Fiction Author of the Year (1994) на Британските книжни награди, медал \"Карнеги\" (2001), награда \"Локус\" в категория YA (2004, 2005 и 2007) и за най-добра фентъзи книга за възрастни (2008), World Fantasy Award for Life Achievement (2010) и др.  Лесно е да се загубиш под пода. Въобще не е необ­ходимо да се напрягаш. Мястото представляваше лаби­ринт от стени и кабели, а по пътеките се носеха вълма прах. Всъщност, както каза Торит, не се бяха точно за­губили, а по-скоро се бяха объркали: навсякъде имаше пътечки, между всички тия бичмета и стени, но никъде не пишеше накъде водят. Понякога някой и друг ном профучаваше край тях, тръгнал по свои работи, без въобще да им обърне внимание. Подремнаха в една ниша между две дебели дървени прегради и когато се събудиха, светлините бяха слаби както винаги. В Магазина явно нямаше ни ден, ни нощ. Обаче май беше по-шумно. Отдалеч се дочуваше глух тътнеж, който проникваше навсякъде. По Нещото сияеха още няколко светлинки и му беше пораснало по-малко Нещо с формата на чашка, което бавно се въртеше. – Ще ходим ли пак в Хранителните Стоки? – попита Торит с надежда. – Мисля, че за това трябва да си от някой отдел – рече Масклин. – Но не може само там да има храна, нали така? – Като пристигнахме, не беше толкоз шумно – рече бабата. – Ама че дандания. Масклин се огледа. Между гредите имаше процеп, и в него проблясваше далечна ярка светлина. Той се на­веде и залепи око о пукнатината. – О! – възкликна тихичко. – Какво? – притича Грима. – Човеци. Повече човеци, отколкото някога си виж­дала. Пукнатината беше там, където таванът срещаше стената. Стаята беше голяма почти колкото гнездото на камионите и наистина беше пълна с човеци. Магазинът беше отворил. Номите винаги са знаели, че човеците живеят мно­го бавно. Веднъж-дваж Масклин почти се бе сблъсквал с човеци по време на лов, и знаеше, че още преди ня­кое от грамадните им глупави лица да извърне очи към него, той вече ще е скочил от пътя и ще се крие зад някоя туфа или нещо такова. Пространството отдолу беше претъпкано с тях. Те си вървяха, както си вървят – с големи, бавни, тежко трополящи крачки, и си бумтяха нещо с неясните си, дълбоки гласове. Известно време номите ги гледаха като омагьосани. – Какви са тия работи, дето ги държат? – попита Грима. – Приличат малко на Нещото. – Не знам – отвърна Масклин. – Виж, те ги вземат, подават нещо на другия човек, а после слагат тия работи в чанта и си отиват. Изглежда тъй, все едно че го правят с някаква цел. – Не, то е същото както при мравките – авторитет­но рече Торит. – Те изглеждат умни, да ви кажа, ама като се взреш в тях по-отблизо, никакъв ум нямат. – Ама строят разни неща... – неубедително вметна Масклин. – И птичките го правят, момчето ми. – Да, ама... – Човеците са малко като гаргите, винаги съм го казвал. Все налитат на лъскавите работи. – Хм. – Масклин реши да не спори. Не можеш да спориш със стария Торит, освен ако не се казваш баба Моркий, разбира се. В главата му имаше място само за определен брой идеи и след като една вече е пуснала корен, не можеше да я изкараш оттам. Но Масклин ис­каше да каже: ако са толкова глупави, защо те не се крият от нас? – Хрумна ми идея. Той вдигна Нещото. – Хей, Нещо? Последва пауза. После тенекиеният гласец се обади: – Операциите по главната задача прекратени. Какъв въпрос искаш да ми зададеш? – Знаеш ли какво представляват човеците? – Да. Възобновявам главната задача. – Нещо? – продължи Масклин. – Операциите по главната задача прекратени. Какъв въпрос искаш да ми зададеш? – Питах те за човеците, нали щеше да ми разказваш – рече Масклин. – Случаят не е такъв. Ти каза: \"Знаеш ли какво представляват човеците?\" Отговорът ми беше то­чен във всяко едно отношение. – Добре, де, кажи ми какво са човеците! – Човеците са местните обитатели на света, който наричате Магазинмувикат. Възобновявам главната задача.", "date": "2019.09.08", "title": "Откъс от \"Масклин\" на Тери Пратчет"}
{"url": "https://www.dnevnik.bg/evropa/zemedelie/2019/09/08/3957148_ot_utre_se_kandidatstva_za_po-nisuk_akciz_za_gorivata/", "text": "От понеделник, 9 септември, земеделските производители ще имат възможност да подават заявление за помощта, осигуряваща по-нисък акциз върху горивата, ползвани за селскостопанската техника. Общото финансиране по схемата е 84 млн. лв., които ще бъдат отделени от националния бюджет, а крайният срок за подаване на документи е 27 септември, сочат правилата на земеделското министерство. По схемата с по-нисък акциз върху газьола се подпомагат земеделски производители и животновъди, които имат официална регистрация и заверена регистрационна карта за последните две години. Те трябва да имат и валидно заявление за подпомагане за директни субсидии, което е за годината, предхождаща тази, в която се кандидатства по схемата - в случая 2017 г. Отстъпката за акциза ще се ползва за горивата, закупени с фактури през миналата година. По данни на фонд \"Земеделие\" от началото на прилагането на тази държавна помощ преди три години досега са изплатени общо над 250 млн. лв. на земеделските производители, като има отчетлив ръст на интереса към нея. През кампания 2016 подпомогнатите земеделци са били 6700, а година по-късно - 8250. Най-високият брой досега е бил за 2018 г. - тогава помощ са получили почти 9600 фермери. Конкретната ставка, която ще се получава като отстъпка от акциза за всеки литър газьол, ще бъде определена, след като стане ясно колко производители са кандидатствали през тази година. За 2018 г. тя беше 0.38 лв. за един литър.", "date": "2019.09.08", "title": "От 9 септември се кандидатства за по-нисък акциз за горивата за земеделска техника"}
{"url": "https://www.dnevnik.bg/sviat/2019/09/08/3960309_putin_nadiavam_se_che_v_izborite_uchastvat_dostoini/", "text": "Не е важен броят на кандидатите, участващи в избори, а как ще работят те, щом бъдат избрани, заяви президентът на Русия Владимир Путин, след като гласува днес на изборите за градски парламент на Москва, предаде ТАСС, цитирана от БТА.  Днес в 79 региона на Русия се провеждат местни избори , които с ненужно насилие органите на реда превърнаха във фактор с национално значение. В Москва и още 12 места избират регионален парламент, в 17 субекта на федерацията - губернатор, в 3 кметове на регионалните столици, а също има и частични избори за депутати от Държавната дума, долната камара на парламента в Москва. Попитан дали познава кандидата, за когото е гласувал, Путин отговори: \"Не, не го познавам. Но се надявам да е добър, почтен човек.\" Държавният глава изрази надежда, че в днешните избори участват достойни кандидати. Журналисти попитаха не би ли желал кандидатите да са повече и по-разнообразни. \"В някои страни има и по 30, по 50 и по 100. Това не променя качеството на работата им. Не е важно колко са, важно е качеството\", каза Путин. Президентът по традиция гласува в една и съща секция, в сградата на Руската академия на науките, отбелязва ТАСС. Изборите за градски парламент на Москва протичат в 45 едномандатни окръга, в три от които има възможност за експериментално електронно гласуване. Секциите в столицата, където са регистрирани близо 7,3 милиона избиратели, ще работят от 08.00 до 20.00 ч. местно и българско време. Системата за електронно гласуване в Москва се повреди заради претоварване на оборудването за криптиране на бюлетините, но след час заработи отново, съобщи за ТАСС Артьом Костирко от службата за информационни технологии в градската управа. \"Всички гласове ще бъдат отчетени; (действията при) подобни извънредни ситуации бяха успешно тренирани по време на тестовете\", увери експертът. Избори на различни нива общо над 5000 започнаха днес във всичките 85 региона от федерацията. Шестнадесет от тях избират с пряко гласуване губернатори, ще бъдат избрани 13 местни парламента, в 22 административни центъра се гласува за нов състав на градската управа, а в три регионални столици има вот за кметове. Освен това четири едномандатни окръга ще изпратят допълнително свои представители във федералния парламент.", "date": "2019.09.08", "title": "Путин: Надявам се, че в изборите участват достойни кандидати"}
{"url": "https://www.dnevnik.bg/ot_vas/novini_ot_vas/2019/09/08/3960341_bulgarskiiat_ikar-pametnik_na_zavistta/", "text": "Хасково е единственият в света град, който има паметник на завистта. \"Ако в България се роди гений, това ще бъде геният на завистта\", е казал Елин Пелин. Идеята за Паметника на завистта се превръща в скулптура изпод ръцете на Господин Тенев–Гуспата, автор и на редица други арт инсталации в Хасково. \"Не е важно на мен да ми е добре, важно е на Вуте да му е зле\" - българска поговорка. \"Високите кули се измерват с дължината на хвърлената от тях сянка, великите хора – с броя на завистниците им\" - китайска мъдрост. \"Незавидна е участта на този, на когото никой не завижда\" - Есхил. \"Тайната да причиняваш на завистниците си мъка е в това да бъдеш в добро настроение\" - Диоген. \"Малцина от нас могат да понесат щастието – имам предвид щастието на ближния си\" - Марк Твен", "date": "2019.09.08", "title": "Българският Икар - Паметник на завистта"}
{"url": "https://www.dnevnik.bg/detski_dnevnik/2019/09/08/3960345_komisiiata_za_zashtita_na_potrebitelite_shte_sledi/", "text": "В навечерието на новата учебна година Комисията за защита на потребителите ще извършва засилени проверки на офертите за ученически принадлежности, съобщи днес пред телевизия \"Европа\" председателят на КЗП Димитър Маргаритов. Той допълва, че фокусът ще бъде и върху онлайн пространството, тъй като в последните години родителите предпочитат да пазаруват в интернет. Маргаритов съветва родителите да внимават за обявяването на цените, най-вече в случаите, когато избират различни комплекти – комбинация от пособия, стоки, раници, дрехи и други. \"Понякога търговците с цел наистина да улеснят родителите предлагат такъв тип оферти, но невинаги това е най-изгодната цена. Затова един от акцентите при нашите проверки е коректното обявяване на тези цени. А когато говорим за различен тип промоции, акции, намаления – проследяваме дали съответства на действителността този анонс\", посочи той. Освен това се обръща внимание на безопасността на стоките и верността на информацията за техните характеристики, които често биват описвани доста примамливо за родителите. Димитър Маргаритов обобщи и картината на отминаващия летен туристически сезон, като посочи, че са извършени над 2000 инспекции, а в 7-8% от случаите има нарушения. Те са свързани със занижено качество на туристическата услуга спрямо притежаваната от дадения обект категория, опити за принуждаване на туристите да си вземат в комбинация няколко услуги и др.", "date": "2019.09.08", "title": "Комисията за защита на потребителите ще следи търговията със стоки за училище"}
{"url": "https://www.dnevnik.bg/evropa/2019/09/08/3959523_bez_entusiazum_i_v_dvata_lagera_-_iskat_li_britancite/", "text": "Борис Джонсън е категоричен – ако не бъде договорена нова сделка за условията за излизане на Великобритания от Европейския съюз до края на октомври, страната трябва да е готова за Брекзит без споразумение. Депутати обаче правят опити да прокарат законодателство ( ),  забраняващо Брекзит без сделка . И двете страни твърдят, че избирателите подкрепят тяхната гледна точка. Би Би Си обобщава какво казват социологическите проучвания. Подкрепа за Брекзит без сделка? През последните два месеца четири проучвания попитаха хората дали са за или против излизане от ЕС без споразумение. Въпреки различната формулировка на въпросите, резултатите са забележително последователни. Малко повече хора (44%) казват, че са против излизане без сделка. За са 38%. \"Нито едно от двете\" са отговорили 11%, а отговор \"Не знам\" са дали 10%. Тогава защо проучванията показват, че повече хора са против хаотичен Брекзит? Отговорът е във възгледите на тези, които не са гласували преди три години. Само около един на всеки петима (21%) подкрепят излизане от ЕС без сделка, а два пъти повече (43%) са против. Приемлив компромис? И все пак политиката на правителството не е излизане от ЕС без сделка при каквито и да е обстоятелства. То предлага да го направи, ако до края на октомври не се постигне задоволителна сделка. В проучване на YouGov се задава по-детайлен въпрос за излизането от Европейския съюз без каквото и да е споразумение. Хората са питани не само дали това би бил добър или лош резултат, а и дали би бил \"приемлив компромис\". Четиридесет и девет процента казват, че \"твърд\" Брекзит би бил лош изход от ситуацията, 22% - че ще е добър. Като приемлив компромис го определят 16%, \"Не съм сигурен\" отговарят 13%. В лагера на гласувалите за напускане на ЕС на референдума отговорите са съответно – 17% (лош изход от ситуацията), 46% (добър), 27% (приемлив компромис), 9% (\"Не съм сигурен\"). Сред гласувалите за оставане са 82% (лош изход от ситуацията), 3% (добър), по 7% приемлив компромис и \"Не съм сигурен\". Ами ако сделката е възможна? Допълнителна информация в тази посока излиза наяве, когато избирателите биват питани кой изход от Брекзит предпочитат. През юни YouGov помоли хората да подредят по предпочитания четири възможности: - излизане без сделка - приемане на вече договорената сделка - напускане с алтернативна сделка, включваща членство в единния пазар и в митническия съюз на ЕС - оставане в ЕС. Докато 59% от гласувалите за напускане казват, че Брекзит без сделка е най-предпочитаният от тях вариант, 33% предпочитат една от двете възможни сделки. Желанието на някои избиратели да подкрепят хаотичен Брекзит зависи от това дали мислят, че правителството всъщност е способно да подсигури приемлива сделка, или дали вината е на ЕС. В проучване на ORB по въпроса дали Великобритания трябва да напусне без сделка, \"ако ЕС не иска да започне отново преговорите по споразумението\", поддръжниците (46%) превишават опонентите (39%). Когато Ipsos MORI пита хората дали биха подкрепили излизане без сделка, \"ако Великобритания и ЕС не могат да договорят сделка по условията за излизането на Великобритания от ЕС до октомври\", 50% са против, а само 38% - за. Да бъдат убедени поддръжниците на еврочленството в необходимостта от Брекзит без сделка изглежда трудна задача. Но искащите излизане от блока може да застанат зад идеята, ако бъдат убедени, че Брюксел е виновен. Икономиката? Когато в началото на юли YouGov попита дали \"икономиката като цяло\" ще бъде в по-добро или в по-лошо състояние, ако Великобритания напусне без сделка, 79% от гласувалите за оставане в ЕС посочиха второто. На това мнение бяха само 13% от гласувалите за прекратяване на еврочленството за разлика от 45% от същия лагер, според които състоянието на икономиката ще се подобри. Според 31% от желаещите Брекзит напускането без споразумение няма да окаже особено влияние. Друго проучване, направено след идването на Борис Джонсън на власт, потвърди впечатлението, че докато привържениците на еврочленството са песимистично настроени за Брекзит без сделка, в другия лагер не е задължително да са особено оптимистично настроени. През август Opinium установи, че 68% от искащите оставане смятат, че хаотичен Брекзит ще бъде \"лош\" за британската икономика като цяло - възглед, споделян от 14% от искащите прекратяване на еврочленството. В същото време обаче само около половината (48%) от желаещите напускане казват, че Брекзит без сделка ще бъде \"добър\" за икономиката, а според 30% той няма да е нито добър, нито лош. Изглежда, че много привърженици на Брекзит по-скоро приемат, отколкото са ентусиазирани, за напускането без сделка.", "date": "2019.09.08", "title": "Без ентусиазъм и в двата лагера - искат ли британците Брекзит без сделка?"}
{"url": "https://www.dnevnik.bg/sport/2019/09/08/3960157_koi_e_po-po-nai_mogat_li_jenite_da_zadminat_mujete_v/", "text": "През август Фиона Колбингер се пребори с гръмотевици, пареща жега и леден дъжд, за да измине с велосипед 4000 км през Европа.  24-годишната германка сътвори история , като се превърна в първата жена, която печели престижното състезание Transcontinental Race. Постижението е забележително, защото Колбингер участва за пръв път в ултрасъстезание. Още по-впечатляващото е, че завърши дистанцията с десет часа преднина пред най-близкия си конкурент. Никому неизвестната Колбингер не скри изненадата си на финала, но резултатът й е сред забележителните победи на жените в ултрасъстезания, където се изисква голяма издръжливост. Засега далеч от тенденция, но жените постепенно излизат на показ, когато става дума за продължителни надпревари. Мъжете остават по-силни и по-бързи, но дали именно в ултрасъстезанията можем да видим смяна на статуквото? Друго значимо постижение беше това на британката Жасмин Парис стана първата жена, която през януари спечели състезанието Montane Spine Racе. Тя измина 431 км в за 83:12,23 ч., разбивайки рекорда на курса с 12 часа. Тя триумфира в надпреварата, като в момент от дистанцията трябваше да кърми детето си. Цялостно жените имат по-голямо разпределение на бавно съкращаващи се мускулни влакна, казва доктор Никълъс Тилър от университета по приложна физиология в Шефилд. Тези влакна са по-устойчиви на умора и са по-пригодени към издръжливост. \"Една от причините, поради които жените са склонни да се състезават с мъжете и понякога ги превъзхождат, е, че по-големият максимален капацитет, проявен от мъжете, не е толкова важен в ултрасъстезанията\", казва Тилър. Според него в състезанията за издръжливост спортистите никога не работят близо до максималния си капацитет. Много повече става въпрос за периферна кондиция, кислородна ефективност и психическа издръжливост.      \"Въпреки че жените не превъзхождат мъжете в спорта за издръжливост, спортовете с ултраиздръжливост са много по-оспорвани. Ултрамаратоните са най-добрият изравнител, защото няма други спортове, в които мъжете и жените могат да се състезават рамо до рамо по отношение на физическата си активност\", допълва Тилър. За сравнение Лондонският маратон (42 км - доста по-кратка дистанция от ултрамаратоните) беше спечелен от Елиуд Кипчоге с време 2.02:38 ч,. като победителката при жените Бригид Косгей завърши 16 минути след кениеца. В някои проучвания жените спортистки споделят, че раждането им е помогнало, за да се справят с болката от натоварването в ултрасъстезанията. Въпреки това прекалено малко са изследванията между мъжете и жените за това чий пол е по-добър в ултрасъстезанията, където често всичко опира до тренировки, индивидуални умения или сила на конкуренцията.", "date": "2019.09.08", "title": "Кой е по-по-най: Могат ли жените да задминат мъжете в ултрасъстезанията"}
{"url": "https://www.dnevnik.bg/bulgaria/2019/09/08/3960353_reakcii_ot_moskva_za_suedinenieto_-_nai-komentirano_v/", "text": "                         1.  Реакции от Москва: България нямаше да съществува, ако не беше освободена от СССР  - 727 коментара 2.  Денят, в който да поставим границата кое е журналистика (допълнена)  - 482 коментара 3.  България опасно и престъпно пренаписва историята, заяви Захарова  - 475 коментара 4.  Девети септември – най-голямата трагедия в новата българска история  - 425 коментара 5.  Русия, Съединението, историята ни  - 381 коментара 6.  Външното министерство за руската изложба: 9 септември донесе половин век репресии  - 363 коментара 7.  Ако след войната Червената армия се беше прибрала у дома  - 347 коментара 8.  На възпоменанието за избухването на войната: Путин не е поканен, Тръмп е на голф  - 346 коментара 9.  Русия е удивена от българската позиция за още непоказана изложба  - 344 коментара 10.  Официално Йорданка Фандъкова се кандидатира за нов мандат в София (допълнена)  - 341 коментара", "date": "2019.09.08", "title": "Реакции от Москва за 9-ти септември - най-коментирано в \"Дневник\""}
{"url": "https://www.dnevnik.bg/photos/2019/09/08/3960277_fotogaleriia_lagunata_na_cvetovete_i_solta/", "text": "Атанасовско езеро до Бургас е единственият солник за добив на морска сол за хранителни цели чрез слънчево изпаряване на морската вода. В Поморийското езеро също се добива сол, но само за технически цели.", "date": "2019.09.08", "title": "Фотогалерия: Лагуната на цветовете и солта"}
{"url": "https://www.dnevnik.bg/bulgaria/2019/09/08/3960371_obikolka_pohod_na_pametta_napomnia_za_9_istoricheski/", "text": "Професионални историци ще запознаят български младежи с историята на девет сгради от времето на комунизма. Това са бившият Партиен дом, бившият Държавен съвет, бившият Отечествен фронт, бившият Комсомол, бившият мавзолей на Георги Димитров, арестантските килии на Държавна сигурност на ул. \"Московска\" 5, първият щаб на Народната милиция в хотел \"Славянска беседа\", катедралният храм \"Света Неделя\". Целта е чрез \"езика на сградите\", съхранили паметта за обитателите си, младите хора да придобият представа за политическата структура и репресивния апарат на бившата Народна република България (1944 - 1989), разказват организаторите. Те са направили и карта с маршрута, по който ще вървят \"походниците\". За сградите и историята около тях ще разкажат историците д-р Светослав Живков, доц. Тодор Попнеделев, доц. Михаил Груев, доц. Валери Колев, Ангел Златков и Калин Манолов. По време на похода деветте \"места на паметта\" ще бъдат белязани с червени пречупени звезди с диаметър 99 см, изработени от фолио. В тях ще има вграден QR код, който чрез сайта \"Памет за утре\" ще дава повече информация за всяка от сградите. \"Тридесет години след \"падането\" на комунизма истината за комунистическото минало на България е подменена, ако не изцяло скрита от младото поколение. За това сме виновни ние, живелите комунизма, с нашите действия и бездействия. Трябва да изкупим вината си, като построим мост на паметта между нас и децата ни\", казва инициаторът на идеята Калин Манолов. Обиколката \"Памет за утре\" ще започне от градинката пред \"Кристал\" в 11 ч. на 9 септември 2019 г. и ще завърши около 14 ч. със заупокойна молитва и поднасяне на венец пред Мемориала на жертвите на комунизма в България пред НДК.      В подземието на сградата на улица \"Московска\" 5 в София са се намирали килиите на комунистическата Държавна сигурност. \"През този етапен арест са минали стотици, а може би и хиляди арестанти от 1947 до края на 60-те години\", казва доц.  Михаил Груев пред \"Свободна Европа\" . До някогашните килии се стига по тесен коридор, а няколкото светнати лампи не успяват да разсеят мрака. В момента в сградата се намира Държавна агенция \"Архиви\", чийто директор е Груев. Част от обиколката \"Поход на паметта\" е и църквата \"Света Неделя\". Атентатът на 16 април 1925 г. е един от най-кървавите в европейската история към онова време, а до Локърби и ерата на самолетните атентати - най-кървавият в света. Извършен е от паравоенната структура на Българската комунистическа партия,  разказва в репортаж \"Свободна Европа\" . Целта е да се създаде смут, който да позволи блокиране на държавата за няколко дни - условия, подходящи за по-лесно завземане на властта. Жертвите са над 150, а техният брой бързо нараства, когато в часовете след случилото се много умират от раните си. Инициативата има своя  страница във Фейсбук .", "date": "2019.09.08", "title": "Обиколка \"Поход на паметта\" напомня за 9 исторически сгради и 9 септември"}
{"url": "https://www.dnevnik.bg/sviat/2019/09/08/3960374_protestirashtite_v_honkong_poiskaha_pomosht_ot_trump/", "text": "Десетки хиляди изпълниха улиците на Хонконг в шествие до консулството на САЩ, за да призоват американския Конгрес да приеме предложен законопроект за санкции срещу правителствени служители от Хонконг, уличени в погазване на основните свободи, предаде ДПА, цитирана от БТА. Демонстрантите, които носеха американски знамена, скандираха на английски: \"Окажете съпротива на Пекин, освободете Хонконг\" и \"Санкции срещу тези, които потъпкват свободата, правосъдието и хуманността\". Други пееха американския химн по пътя към дипломатическия комплекс, зорко следени и наблюдавани от многобройни полицейски сили за борба с безредици. Фокусът на днешната акция бе връчването в дипломатическата мисия на петиция, призоваваща Конгреса да приеме предложения Закон за човешките права и демокрацията в Хонконг, който би позволил на Вашингтон да отменя визи или да замразява активи на граждани на Хонконг, уличени в нарушения на човешките права. Протестите в Хонконг ескалираха през юни заради спорен законопроект, който щеше да даде възможност за екстрадиция от специалния автономен район към \"континентален\" Китай.  Документът така и не се прие , но междувременно протестите прераснаха в искане за повече демократични свободи в Хонконг, който съгласно споразумение от 1997 година (с което е предаден от Великобритания на Китай) се ползва с широка автономия, повече свободи и собствени закони, отколкото останалите части на страната.", "date": "2019.09.08", "title": "Протестиращите в Хонконг поискаха помощ от Тръмп"}
{"url": "https://www.dnevnik.bg/photos/2019/09/08/3960339_fotogaleriia_noviiat_format_na_sedmicata_na_modata_v/", "text": "Седмицата на модата в Ню Йорк, която започна в петък, задава новите тенденции при този тип събития, съобщава \"Ройтерс\". Идеята е те да са по-кратки и с участието на повече известни имена. Съветът на модните дизайнери на Америка (CFDA) смята, че седмицата трябва да е не по-дълга от пет-шест дни.  Първите ревюта тази есен са от колекциите пролет/лято 2020 на известните модни дизайнери Джеръми Скот (негов модел е на снимката) и Ралф Лорън.", "date": "2019.09.08", "title": "Фотогалерия: Новият формат на седмицата на модата в Ню Йорк"}
{"url": "https://www.dnevnik.bg/sviat/2019/09/08/3960387_britanskata_policiia_razsledva_smurtta_na_bulgarin/", "text": "Британската полиция откри тялото на българин, изчезнал на 17 март тази година. Полицията в графство Кент потвърди, че неидентифицирано тяло, открито в Мейдстоун, е на мъж. 39-годишният Никола Георгиев бе обявен за издирване преди около 6 месеца. Последно той бил забелязан в Мейдстоун, Кент, около 20:00 ч. в неделя на 17 март. 10 дни по-късно полицията в Кент се обърна към гражданите с апел за информация за изчезналия Никола и го описа като мъж със средно телосложение с къса черна коса, съобщават местни медии. През април детективите отправят друг призив към членове на местната българска общност да дадат информация, ако го познават и могат да предоставят данни за местонахождението му. Полицията в Кент съобщи, че служители са били повикани в имот в Мейдстоун на 16 май, след като е открито неидентифицирано тяло. Разследващите съобщиха, че тялото е на Никола Георгиев. Води се разследване дали смъртта е насилствена.", "date": "2019.09.08", "title": "Британската полиция разследва смъртта на българин, изчезнал през март"}
{"url": "https://www.dnevnik.bg/sviat/2019/09/08/3960390_talibanite_preduprediha_che_zaradi_otmenenite/", "text": "Талибаните заявиха днес, че решението на американския президент Доналд Тръмп да отмени мирните преговори с ръководителите на движението ще доведе до нови загуби на американски животи и активи, предаде \"Ройтерс\", цитирана от БТА. Американците ще пострадат повече от всеки друг от отмяната на преговорите, заяви в изявление говорител на групировката. По думите му преговорите са вървели гладко до вчера и двете страни са се съгласили да проведат междуафганистански преговори на 23 септември. Талибаните изразиха увереност, че САЩ ще се върнат към преговорите за финализиране на споразумение, което да сложи край на най-продължителната война, водена от Америка, въпреки решението на Тръмп, допълва АП. Президентът на САЩ Доналд Тръмп отмени насрочени за днес разговори с талибаните и афганистанския президент Ашраф Гани часове преди те да започнат. В публикация в \"Туитър\" Тръмп съобщи, че за днес в резиденцията Кемп Дейвид са били планирани тайни срещи поотделно с важни командири на талибаните и Гани, но те няма да се състоят, а мирните преговори с талибаните се преустановяват. Причината е нападение на талибаните в четвъртък в Кабул, при което загинаха 12 души, включително американски военнослужещ. \"За съжаление, за да си създадат някакви измамни лостове за въздействие, те (талибаните) признаха за нападение в Кабул, при което загина един от нашите прекрасни войници, както и още 11 души\", заяви президентът на САЩ. \"Незабавно отмених срещата и се отказах от мирните преговори (между страните, в които САЩ взеха участие)\", добави Тръмп. \"Що за хора ще убият толкова много (хора) с цел, както изглежда, да засилят преговорните си позиции\", попита той риторично. В четвъртък при атентат с кола бомба срещу охранителен пост в района на щабквартирата в Кабул на мисията на НАТО \"Решителна подкрепа\" загинаха 12 души, включително двама военнослужещи от алианса - един американски и един румънски. Нападението беше извършено в момент, в който САЩ и талибаните се надяваха да са близо до финализирането на мирно споразумение. По-късно през деня държавният секретар на САЩ Майк Помпейо каза, че разговорите с талибаните за мир в Афганистан са замразени и САЩ ще продължат да оказват натиск върху бунтовниците екстремисти там, като в същото време ще продължат подкрепата си на афганистанската армия, докато не се види сериозен ангажимент от страна на талибаните за мирно уреждане на дългия военен конфликт там, предаде \"Ройтерс\". В интервюто си за телевизия \"Фокс нюз\"днес Помпейо каза също, че Вашингтон е отзовал американския специален пратеник за Афганистан Залмай Халилзад, който преговаряше с талибаните в Доха, столицата на Катар, за да обсъди с него как да се действа по-нататък. Запитан дали водещите се от няколко месеца преговори с талибаните за мир в Афганистан са \"мъртви\", държавният секретар отговори: \"За известно време - да\". Той все пак изрази надежда, че те могат да бъдат подновени, но не уточни кога може да стане това. \"В крайна сметка това ще зависи от талибаните. Те трябва да демонстрират, че са готови да спазват онова, което ние ги помолихме в хода на разговорите\", каза държавният секретар. \"Ако талибаните не се държат добре, ако не спазват, както става вече от няколко седмици, ангажиментите, които поеха пред нас,Е президентът (Тръмп) няма да намали натиска, ние няма да отслабим подкрепата си за афганистанските сили за сигурност, които водят толкова тежка битка там в Афганистан\", каза Помпейо и в интервю за Си Ен Ен, цитирано от \"Ройтерс\".", "date": "2019.09.08", "title": "Талибаните предупредиха, че заради отменените преговори САЩ ще дадат нови жертви"}
{"url": "https://www.dnevnik.bg/bulgaria/2019/09/08/3960392_sedem_dushi_postradaha_v_katastrofa_na_hemus_avtomobil/", "text": "Автобус с пътници се е блъснал в ТИР на автомагистрала \"Хемус\". Инцидентът е станал около 16 ч. на около 20-ина километра след София, посока Варна платното. При сблъсъка са пострадали 7 пътници, които са транспортирани в различни болници в София – в \"Пирогов\", ИСУЛ и \"Св. Анна\". На мястото на инцидента са изпратени екипи на Пътна полиция, Спешна помощ и пожарната, съобщи БТВ. По първоначална информация, автобусът е пътувал за Лом, но не е спазвал необходимата дистанция и не е успял да спре навреме и се е ударил в спрял в аварийната лента ТИР. Трафикът в района срещу паркинга при Жерково е затруднен. При инцидента най-сериозно е пострадал водачът на автобуса, който с помощта на пожарникарите е освободен и ще бъде откаран към болница с травма на крака. Някои от пострадалите са прегледани на място. Дете загина на пътя Казанлък - Бургас Заради катастрофа за близо три часа бяха блокирани трите ленти за движение по магистрала \"Тракия\" в посока Бургас. Няма сериозно пострадали, съобщиха от МВР. От там допълниха, че инцидентът е станал около 15 часа днес на 154-ия км от магистралата. По първоначална информация автомобил се е ударил в разделителната мантинела. Автомобилът управлявал 58-годишен мъж. Алкохолната му проба е отрицателна. От удара 86-годишна пътничка е изпаднала на платното и е откарана в болница. В момента на мястото се прави оглед, до приключването му трафикът ще преминава по трасето на близката бензиностанция. При друг тежък инцидент на пътя Казанлък - Бургас е починало 12-годишно момче, съобщиха от пресцентъра на МВР. Пътният инцидент е станал към 15.40 часа малко преди Николаево. На мястото се извършва оглед. Пътни полицаи регулират и подпомагат движението. Трафикът от камиони над 12 тона е отклонен през Дъбово, Паничерево и Гурково. Натоварено е движението от Гърция Километрична колона от автомобили се е образувала на второкласния път Гоце Делчев – Симитли. Движението от прохода \"Предел\" до пътен възел \"Симитли\" е затруднено, а причината е, че там се събира целия трафик на идващите от ГКПП \"Кулата - Промахон\" и прибиращите се от ГКПП \"Илинден\" и Банско. Полицейското присъствие в област Благоевград е засилено. Натоварено към този час е и движението по автомагистрала \"Струма\" и Главен път Е-79. На много места се образуват колони от автомобили.", "date": "2019.09.08", "title": "Седем души пострадаха при катастрофа на автобус на \"Хемус\""}
{"url": "https://www.dnevnik.bg/sport/2019/09/08/3960352_lyokler_donese_purva_pobeda_na_ferari_na_monca_ot_2010/", "text": "Шарл Льоклер с \"Ферари\" спечели състезанието за Гран при на Италия, 14-и кръг за сезона във Формула 1. В дебютния си сезон в Скудерията пилотът от Монако зарадва тифозите с успех на легендарното трасе \"Монца\", който е пръв за \"Ферари\" от 2010 г., когато Фернандо Алонсо спечели. Това е втори пореден успех за Льоклер след този на \"Спа\" преди седем дни. Успехът на \"Монца\" идва и в седмицата, в която \"Ферари\" отбеляза своята 90-а годишнина. Втори зад Льоклер се нареди Валтери Ботас, а трети другият пилот на \"Мерцедес\" Люис Хамилтън. Състезанието започна без размествания в челото, като Льоклер поведе колоната пред Хамилтън и Ботас. Зад първите трима нямаше изпреварвания и първата обиколка премина без инциденти. След спокойното начало Хамилтън беше първият от водещите пилоти, който влезе в бокса. Британецът смени гумите си в края на 19-ия тур и сложи нов комплект, за да излезе на пистата на четвърта позиция. Само обиколка по-късно в бокса беше и лидерът Льоклер. Най-късният стоп направи Ботас, който влезе в бокса осем обиколки след своя съотборник. Проблеми на трасето имаше Фетел, който се завъртя преди \"Варианте Аскари\" и потъна в класирането. Стратегията на \"Мерцедес\" донесе успех и Хамилтън беше много близо до Льоклер. Пилотът от Монако не успя да се откъсне от световния шампион, а разликата между двамата постоянно беше около 1.5 секунди.      Само 11 обиколки преди финала, когато беше близо до Льоклер, Хамилтън допусна грешка. Световният шампион изпусна точката за спиране на първия шикан и беше изпреварен от съотборника си Ботас. До края на състезанието Ботас притисна Льоклер и се доближи на по-малко от секунда зад пилота на \"Ферари\", но след това на свой ред допусна грешка и нямаше шанс повече. Зад първите двама размествания също нямаше.", "date": "2019.09.08", "title": "Льоклер донесе първа победа на \"Ферари\" на \"Монца\" от 2010 г."}
{"url": "https://www.dnevnik.bg/bulgaria/2019/09/08/3960400_abv_se_registrira_za_mestnite_izbori/", "text": "АБВ се регистрира в ЦИК за местните избори. От партията няма да издигат кандидат за кмет в София, а ще подкрепят кандидатурата на Мая Манолова. Повече от 200 кандидат-кметове ще издигне АБВ на предстоящия местен вот в цялата страна. \"Внесохме повече от 4000 подписа. Хубаво е, че представителите на ЦИК нямаха бележки по подготвените документи за регистрация\", посочи Румен Петков, цитиран от \"Фокус\". Неговата партия ще се яви със самостоятелна листа за изборите в столицата и тя ще бъде оглавена от Ивайло Калфин. На регистрацията присъстваха лидерът на АБВ Румен Петков и проф. Любомир Халачев, председател на Гражданския съвет на партията. Към тях се присъединиха заместник-председателят на АБВ Любомира Ганчева и заместник-председателят на АБВ – София Пламена Заячка. Вчера на пресконференция от партията обявиха , че подкрепата за Манолова не е най-доброто за партийния интерес, но е полезно за София. Румен Петков призова всички леви и центристки сили също да я подкрепят.", "date": "2019.09.08", "title": "АБВ се регистрира за местните избори"}
{"url": "https://www.dnevnik.bg/bulgaria/2019/09/08/3960410_borislava_ignatov_tova_e_dolnoprobna_ataka_produljavam/", "text": "Политическите ни противници явно си мислят, че всичко е позволено, за да запазят отровното статукво и да откажат нормалните хора да искат промяна. Аз обаче не се отказвам, напротив - ще водя тази кампания с още по-голяма решимост, казва в позиция във \"Фейсбук\" от днес кандидатът за кмет на София от \"Демократична България\" арх. Борислав Игнатов. Постът му е по повод разпространените от сайта ПИК интимни снимки на приятелката му. \"Последните дни станах обект на чудовищна лична атака, която удари най-близкия до мен човек. Моментът е тежък, но смятам, че обществото трябва да знае фактите\", казва Игнатов. Той уточнява, че приятелката му е невинна жертва на дългогодишен тормоз. \"Снимки, направени преди повече от 10 години от човек, когото е обичала и му се е доверила, са използвани за шантаж и изнудване от него, след като тя слага край на връзката им през 2011 г. В безсилието и злобата си, той си позволява да разпространи снимките в интернет чрез фалшиви профили, прониква в електронната ѝ поща, и прави всичко, за да я унижи и срине\", разказва арх. Игнатов. По думите му, тя е предприела всичко необходимо снимките да бъдат свалени. Незабавно подала и жалба в МВР, към която предава и флашка с разпространените против волята ѝ снимки. \"Следствието обаче остава без резултат. Сега, когато тези снимки се тиражират, ние разбираме, че те не са изчезнали и вече се превръщат в инструмент за долнопробна атака в политическа кампания\", коментира в публикацията Игнатов. Игнатов изразява и надежда случилото се с него и приятелката му да послужи на други млади хора да се предпазят от грешки на кого се доверяват и как се държат в дигитална среда. \"Благодаря на всички, които искрено ни подкрепят. Давате ни сили в много труден за нас момент. Стоя до моето момиче и я обичам\", завършва Игнатов. Публикацията в сайта ПИК в деня на Съединението  предизвика вълна от гняв и коментари  както сред лидерите на най-големите политически партии, така и сред десетки медии, които остро се обявиха срещу подобни публикации. Асоциацията на европейските журналисти - България осъди публикацията и обяви, че  започва инициатива , целяща да ограничи финансирането на подобен тип \"журналистика\". Асоциацията на българските радио- и телевизионни оператори и обществените медии БНТ и БНР  излязоха с позиция за професионализма в медиите , в която подчертават, че неприкосновеността на личния живот е основно  правило, което не бива да се погазва .", "date": "2019.09.08", "title": "Борислав Игнатов: Това е долнопробна атака, продължавам с по-голяма решимост"}
{"url": "https://www.dnevnik.bg/sport/2019/09/08/3960416_amerikanec_specheli_15-iia_etap_vuv_vueltata/", "text": "Американецът Сеп Къс от \"Йъмбо Висма\" спечели 15-ия етап в Обиколката на Испания 154 км от Тинео до изкачването Асебо. Той беше част от откъсналата се група в етапа и до финала не беше застигнат от останалите. Състезателят на \"Йъмбо Висма\" направи атака 8 км преди финала и завърши с 39 секунди пред Рубен Герейро (\"Катюша\") и Тао Харт (\"Инеос\"). Това е първа етапна победа за 24-годишния американец и втора за отбора му в тазогидшната Вуелта, след като Примож Роглич спечели 10-ия етап. Словенецът остава лидер в генералното класиране с аванс от 2.25 минути пред Алехандро Валверде. Роглич и световниият шампион бяха най-силни сред претендентите за червената фланелка и се откъснаха на Асебо. Третият в класирането Тадей Погачар не успя да ги последва и остана в една група с Мигел Анхел Лопес и Найро Кинтана. Последният изостана, докато съперниците за бялото трико финишираха заедно. След 15 етапа Погачар изостава с 3.42 минути от сънародника си Роглич, а Лопес е на 3.59 минути. Кинтана загуби още време и вече изостава на повече от пет минути. В понеделник предсти 16-ият етап, който отново завършва на изкачване. Дължината му е само 144 км с три височини, две от първа категория и финална от специална категория, която е и много дълга.", "date": "2019.09.08", "title": "Американец спечели 15-ия етап във Вуелтата"}
{"url": "https://www.dnevnik.bg/sviat/2019/09/08/3960418_rusiia_obvini_feisbuk_i_gugul_v_namesa_v_izborite/", "text": "Руският комуникационен регулатор Роскомнадзор обвини технологичния гигант \"Гугъл\" и социалната мрежа \"Фейсбук\", че разпространяват политическа реклама в деня за размисъл преди днешните местни избори в Русия, предадоха медии в страната. \"Намесата\" на международните компании в политическия процес ще бъде докладвана на парламента, обясни регулаторът, цитиран от \"Ведомости\". Освен в търсачката на \"Гугъл\" и в публикации във \"Фейсбук\" политическа реклама се е появила и в видеоплатформата \"Ютб\", собственост на \"Гугъл\". Според Роскомнадзор с действията си компаниите се месят в \"суверенните работи на Русия и възпрепятстват провеждането на демократични избори в Руската федерация\" и това е \"недопустимо\". Агенцията отбелязва още, че подобни инциденти е имало и миналата година и са били отправени препоръки, но те не са взети под внимание. Подобни коментари дойдоха и от Централната избирателна комисия. Нейният първи заместник-председател Николай Булаев заяви, че може да се очаква употребата на \"инструменти и механизми\" за намеса в изборите за федерален парламент през 2021 г. и в тези през 2024-а, когато трябва да се избере президент. По-рано комисия в Думата започна работа по предполагаемата намеса на германската медия \"Дойче веле\" заради ризиви за участие в протестите, започнали, след като изборните власти не допуснаха опозиционни кандидати на днешния вот в Москва.", "date": "2019.09.08", "title": "Русия обвини \"Фейсбук\" и \"Гугъл\" в намеса в изборите"}
{"url": "https://www.dnevnik.bg/bulgaria/2019/09/08/3960442_metroto_mejdu_stancii_vasil_levski_i_slivnica_e/", "text": "Метрото в участъка от станция \"Васил Левски\" до \"Сливница\" беше спряно за около час и половина, заради инцидент с паднал човек на релсите, съобщи агенция \"Фокус\". Инцидентът е станал на станция \"Опълченска\", като на релсите е паднал мъж на 78 години, уточнява БНТ. Той е откаран в \"Пирогов\" с тежка травма на главата, като има опасност за живота му. След оглед на мястото на инцидента от полицията, около 20.30 часа движението на метрото беше възстановено. Докато мотрисите не се движиха, пътниците се извозваха с автобуси.", "date": "2019.09.08", "title": "Метрото между станции \"Васил Левски\" и \"Сливница\" беше спряно заради инцидент (обновена)"}
{"url": "https://www.dnevnik.bg/sviat/2019/09/08/3960443_brat_na_sauditskiia_prestolonaslednik_stava_ministur/", "text": "Кралят на Саудитска Арабия Салман замени министъра на енергетиката Халид ал Фалих с един от синовете си - принц Абдулазиз бин Салман, предаде \"Асошиейтед прес\". Принцът, който е по-възрастен брат на 34-годишния престолонаследник принц Мохамед бин Салман, заема един от най-важните постове в страната в момент, когато цените на петрола остават под равнището, необходимо на Рияд, за да покрие разходите си. Халид ал Фалих бе на поста от 2016 година. Принц Абдулазиз има дългогодишен опит в енергийния сектор на Саудитска Арабия и е възприеман като сигурен и стабилен избор за ръководител на министерството. Той е заемал високопоставени позиции във ведомството над три десетилетия, а до неотдавна бе държавен министър по енергийните въпроси. Назначението му бележи първия път, когато принц от управляващата династия Ас Сауд оглавява важното министерство на енергетиката. В момента петролът сорт Брент се котира под 60 долара за барел. Според анализатори Рияд има нужда от цена около 80-85 д. за барел, за да балансира бюджета си. /БТА", "date": "2019.09.08", "title": "Брат на саудитския престолонаследник става министър за петрола"}
{"url": "https://www.dnevnik.bg/bulgaria/2019/09/08/3960444_nad_6000_signala_postupili_na_goreshta_liniia_za/", "text": "Над 6000 са сигналите на горещата линия за онлайн безопасност през 2018 година. Две трети от тях са за сексуално насилие над деца, сочат данните на Асоциация \"Родители\". Асоциацията започва кампания за подобряване на комуникацията в интернет пространството. Езикът на омразата, непознатият враг от другата страна на монитора и психическият тормоз са малка част от опасностите, които дебнат децата ни в интернет и социалните мрежи, съобщава Нова телевизия. Асоциация \"Родители\" търси вариант тази среда да стане безопасна за подрастващите и младите хора. Кампанията \"Героят си ти\" е по инициатива на младежите към асоциацията. \"Моите връстници, по-голяма част от тях не искат да станат по-добри, затова е нашата кампания, за да може тази част да се присъедини към нас, за да правим добро, за по-добро общество в онлайн средите и социалните мрежи\", коментира 17-годишният Даниел Димитров, участник в кампанията. Идеята е всеки ученик, родител, учител да сподели в социалните мрежи една добра постъпка, която е извършил през ваканцията. \"Те като споделят в онлайн пространството първо го зареждат с позитивно съдържание и второ, езикът с който го правят е абсолютно позитивен и дават пример и на другите деца\", добавя Антоанета Василева от организацията. Децата често стават жертви в онлайн пространството. \"50% от децата си признават, че не разпознават фалшива информация от истинска. Склонни са да общуват с непознати в интернет и това ги поставя в страхотни рискове, включително и много бързо попадат на неподходящо съдържание като търсят нещо\", допълни Василева. От асоциацията са изготвили наръчник за дигитална грамотност. Събраната в него информация, както и други препоръки на специалисти ще бъдат представени на Министерството на образованието. Под мотото  \"Не знам какво направи това лято. Разкажи ми!\"  кампанията цели младите хора да споделят с по-широк кръг хора за направено добро дело и да го споделят в социалните мрежи в края на лятната ваканция и в началото на учебната година. Участниците ще бъдат насърчавани да споделят свои добри постъпки от лятната ваканция в социалните мрежи като контрапункт на онлайн тормоза и езика на омразата - най-разпространения риск в интернет за децата, както и езика на омразата и неподходящото съдържание. Допълнително, кампанията цели да насочи децата към позитивно и безопасно използване на интернет.", "date": "2019.09.08", "title": "Над 6000 сигнала са постъпили на гореща линия за онлайн безопасност през 2018 г."}
{"url": "https://www.dnevnik.bg/zdrave/2019/09/08/3960449_hronichno_bolnite_shte_podnoviavat_dokumentite_si_za/", "text": "Хронично болните ще подновяват документите си за лекарства, финансирани от здравната каса само веднъж в годината, а не както сега на всеки шест месеца, съобщи Би Ти Ви. Промяната ще облекчи хиляди пациенти, като намали събирането на документи и ходенето по лекарски комисии. Тя засяга около 200 хиляди души, сред които болните от диабет, астма, множествена склероза, ревматологични заболявания и други. Валидността на протоколите една година няма да попречи на проследяването на състоянието на болните и как действа терапията, казват от здравната каса. Новият регламент няма да се отнася до всички диагнози, а само до някои. Предстои да се уточни за кои, казва директорът на дирекция \"Договаряне на лекарствени продукти, медицински изделия и отстъпки\" в НЗОК д-р Боряна Алексиева.", "date": "2019.09.08", "title": "Хронично болните ще подновяват документите си за лекарства веднъж годишно"}
{"url": "https://www.dnevnik.bg/sviat/2019/09/08/3960447_netaniahu_obiavi_sreshta_s_boris_elcin_video/", "text": "Израелският премиер Бенямин Нетаняху разказа на заседание на правителството днес, че се е срещнал с покойния руски президент Борис Елцин по време на посещението си в Лондон тази седмица, предава израелският в.  \"Аарец\" . Нетаняху има предвид британския премиер Борис Джонсън, с когото разговаря по време на определеното от самия него като \"много приятно\" посещение в четвъртък. В Лондон той се срещна и с министъра на отбраната на Съединените щати Марк Еспър. Присъстващите в залата го поправиха, а в отговор Нетаняху се усмихна и заяви, че само проверявал дали го слушат. Междувременно екипът му пусна запис на срещата, където с монтаж \"Елцин\" става \"Джонсън\", пише \"Аарец\". Кратък запис, публикуван в \"Туитър\", потвърждава казаното от премиера. Освен това дни преди повторните избори в Израел, след неуспешното съставяне на правителство това лято, той каза, че смята тази седмица да се срещне със сегашния руски президент Владимир Путин, за да бъде обсъдена активността на Иран в региона. След малко повече от седмица - в деня на изборите на 17 септември - Путин ще се срещне с колегите си от Иран и Турция, Хасан Рохани и Реджеп Тайип Ердоган, за да разговаря с тях за събитията в Сирия.", "date": "2019.09.08", "title": "Нетаняху обяви среща с \"Борис Елцин\" (видео)"}
{"url": "https://www.dnevnik.bg/sviat/2019/09/08/3960360_mulchanieto_na_izbiratelite_ostavi_moskva_bez_ekzit_pol/", "text": "Прокремълски фонд, който трябваше да обяви екзит пол данни от ключовите местни избори в Москва, отказа да публикува такава информация заради масово нежелание на руските избиратели да кажат за кого са гласували. Новината бе съобщена малко след края на местните избори, които днес се състоят в почти всички региони на Русия. Изборите в двата най-важни града, Москва (където се избира местен парламент) и Санкт Петербург (където има общински и губернаторски вот), приключиха. Данни от екзит пол на ВЦИОМ, както и такива на руските агенции РИА \"Новости\" и \"Интерфакс\", сочат, че и в Петербург, и във всички останали 16 субекта с губернаторски избори сегашните губернатори запазват постовете си. Покрай тези избори, иначе с местно значение, Москва бе център на многохилядни протести, завършили с над 1600 хил. арестувани - необичайна картината през лятото в руската столица. Подобни протести не бе имало от 2012 г. насам. В Московската градска дума има 45 депутати. За техните места се надпреварват 225 кандидати - по-малко, отколкото искаха да се включат в изборите, след като мнозина не бяха допуснати до тях.      Фондът за развитие на гражданското общество, който събира данни от 3 социологически агенции (сред тях държавната ВЦИОМ) обяви, че е получен \"висок процент откази от отговори\" при излизане от избирателните секции - средно 45-50%, но в някои участъци до 70 на сто. Екзит пол при такъв дял неотговорили би бил \"непрофесионален\", пише деловото издание \"Ведомости\". Междувременно събеседници на \"Ведомости\", запознати с непубликуваните данни, заявиха, че има шанс няколко известни кандидати на властта да загубят изборите в градската дума и това да покаже, че е проработила стратегията на опозиционера Алексей Навални. По-рано той призова да се \"гласува умно\", т.е. стратегически да се работи за това най-популярните опоненти на свързани с управляващите кандидати да получат възможно най-много гласове. В Москва и други градове \"Единна Русия\" не участва със свои имена, а с \"независими\" кандидати. Секциите в Москва, където има 7.3 млн. избиратели, работиха от 8 до 20 ч. местно (и българско) време. Опитът на \"Единна Русия\" да се дистанцира от кандидатите намери израз и в любопитна случка. По-рано днес на изборите пристигна и руският президент Владимир Путин. След като изрази надежда, че кандидатите на изборите са достойни, той бе попитан дали познава човека, за когото е гласувал.  Отговорът бе : \"Не, не го познавам. Но се надявам да е добър, почтен човек.\" Путин обясни и че няма значение колко са кандидатите, важно е качеството им. Изборите се провеждат по време, когато рейтингът му отбелязва спад в сравнение с последните почти 10 години.      Около 10 души, сред тях журналистът от \"Нова газета\" Иля Азар и Мария Альохина от групата \"Пуси Райът\" бяха задържани в центъра на града, където посетили събитие за празника на Москва (днес). Причината според активисти е в тениски в подкрепа на разследваните по т. нар московско дело - за \"масови безредици\" по време на многохилядния протест заради недопускане на опозицията на изборите, състоял се на 27 юли в Москва. По-късно Азар (без подобна тениска при задържането си) съобщи, че бързо е освободен с извинения и уверения, че станала грешка. Към 15 ч. активността бе едва 12.31%, към 18 ч. - над 17. Пред ТАСС ръководителят на московската избирателна комисия каза, че очаква активност от 21-22%. Така делът на упражнилите правото си на глас може да е малко по-висок от на изборите за градската дума през 2014 г. (21.04%). Вотът в Москва бе белязан и от други проблеми - системата за онлайн гласуване не издържа на трафика и спря да работи за известно време. Най-много нарушения (638 от 1573 за цялата страна) има именно там според организацията \"Голос\", която наблюдава изборния процес. Председателят на ЦИК Ела Памфилова обвини организацията, че част от сигналите ѝ всъщност са за стари избори. В Петербург контрастът в активността на губернаторските избори в сравнение с 2014 г. бе видим в началото на деня. Още към 12 ч. отишлите до урните бяха 6.61%, при 12.85% по същото време преди 5 години. До 18 ч. тя рязко скочи и се увеличи до 23.69%.      Равносметка Освен регионален парламент в Москва и на още 12 места в страната има и губернаторски (в 17 субекта на федерацията), кметски в регионалните столици (3), за градска управа (общо в 22 административни центъра). Средната активност към 18 ч. е 33.75%, с над 1.5% повече, отколкото на президентския вот през 2018 г. \"Властта очевидно може да използва получения опит на изборите за Държавна дума през 2021 г. От изхода на днешното гласуване зависи дали в Русия ще се появи нова партия на властта и какви отстъпки ще направи Москва, за да си върне симпатията на избирателите,\" написа по-рано сайтът \"Медуза\". Анализът на резултатите и какво означават те за Русия тепърва предстои, но премиерът Дмитрий Медведев заяви, че е доволен от запазването на лидерството на \"Единна Русия\". Управляващите междувременно загубиха на изборите за областно законодателно събрание и допълнителните за депутатите от федералния парламент в Хабаровския край, където победиха кандидати на националистическата Либерално-демократическата партия на Владимир Жириновски. И тази година руският регулатор Роскомнадзор обвини технологичния гигант \"Гугъл\" и социалната мрежа \"Фейсбук\" в намеса в изборите.  Повече четете тук .", "date": "2019.09.08", "title": "Мълчанието на избирателите остави Москва без екзит пол"}
