{"url": "https://www.dnevnik.bg/sport/2018/04/03/3157727_ronaldo_izpravi_torino_na_kraka_i_zasili_real_kum/", "text": "Носителят на \"Златната топка\" Кристиано Роналдо сътвори поредното си футболно шоу, с което засили \"Реал\" (Мадрид) към полуфиналите в Шампионската лига. Португалецът вкара два гола и подаде за третия при гръмката победа с 3:0 срещу \"Ювентус\" в Торино. В другата среща \"Байерн\" взе ценна преднина след 2:1 срещу \"Севиля\" като гост. Мачът между \"Ювентус\" и \"Реал\", който беше повторение на финала от миналия сезон, се оказа същинска фиеста за шампионите. \"Реал\" изигра един от най-силните си двубои през сезона и заслужено си отвори широко вратата към следващата фаза. В центъра на вниманието попадна Роналдо. Той даде преднина на отбора си още в третата минута. Кулминацията в представянето му дойде в 64-ата, когато отбеляза зрелищен гол със задна ножица. Не по-малко забележителен беше и отговорът на привържениците на \"Ювентус\", които се изправиха на крака и аплодираха португалеца. В 66-ата минута Дибала получи втори жълт картон и беше отстранен, а малко по-късно Марсело вкара третия гол. До края Роналдо имаше още две добри възможности да запише хеттрик. \"Реал\" започна вихрено, като поведе в началото. В третата минута Иско подаде отляво и Роналдо засече пред вратата. Последваха минути, в които \"Ювентус\" опита да поеме контрол върху срещата. В 23-ата минута Кейлор Навас спаси удар с глава на Гонсало Игуаин. В 36-ата с мощен удар от разстояние Тони Кроос улучи гредата. В началото на втората част след диагонален изстрел по земята на Роналдо топката мина покрай гредата. В 64-ата минута Роналдо овладя топката до аутлинията и върна към точката на дузпата, където Лукас стреля, но Джанлуиджи Буфон изби. Впоследствие Даниел Карвахал центрира отдясно и със задна ножица португалецът удвои. Секунди по-късно Дибала получи втори жълт картон и беше изгонен. \"Реал\" се възползва, като имаше пълно превъзходство до края. В 72-ата минута Роналдо изведе Марсело, който отблизо преодоля Буфон за 3:0. В оставащото време голмайсторът на белите имаше още две възможности за гол, а Матео Ковачич улучи греда. В края \"Ювентус\" също създаде положения пред вратата на съперника, но не можа да се възползва. \"Байерн\" също направи крачка към полуфиналите. Германският шампион направи обрат за 2:1 срещу \"Севиля\". В 31-ата минута Сарабия пое в наказателното поле и вкара. Играчите на гостите искаха да бъде отсъдено нарушение за игра с ръка, но сигнал не последва. Малко преди почивката след центриране на Франк Рибери отляво топката се отклони в крака на Хесус Навас и влезе във вратата на \"Севиля\". \"Байерн\" постигна обрат в 68-ата минута, когато Рибери центрира, а изскочилият зад защитата Тиаго Алкантара стреля с глава. Топката отново рикошира в играч на андалусийците и влезе във вратата им.", "date": "2018.04.03", "title": "Роналдо изправи Торино на крака и засили \"Реал\" към полуфиналите"}
{"url": "https://www.dnevnik.bg/biznes/2018/04/03/3157632_letishte_sofiia_preduprejdava_za_vuzmojno_zakusnenie/", "text": "Летище София предупреждава, че днес е възможно да има закъсняващи както кацащи, така и излитащи самолети. Причината за това е техническа неизправност в навигационните съоръжения на Евроконтрол, базирани в Брюксел. До 23:00 часа се очакват закъснения на излитащи и кацащи самолети в цяла Европа, което може да засегне и полетите от и до летище София, съобщават от там. Съветът към пътниците е да следят полетното разписание на  интернет страницата  на летището.", "date": "2018.04.03", "title": "Летище София предупреждава за възможно закъснение на полети"}
{"url": "https://www.dnevnik.bg/politika/2018/04/03/3157637_kmetut_na_sopot_oblojil_zemedelska_zemia_i_progonil/", "text": "Кметът на Сопот Деян Дойнов е начислявал нерегламентирано данък \"земеделска земя\" и данък \"смет\" на чуждестранен инвеститор и така го е прогонил от България. Това каза депутатът от ГЕРБ Александър Иванов. Миналата седмица Иванов и бившият депутат Антон Тодоров също  извадиха данни за злоупотреби  на Дойнов и администрацията му. \"След това при нас пристигна и сигнал от един частен инвеститор, прогонен от административния произвол. Става дума за фирма \"Шато Вале де роз\" ЕООД\", която е била собственик на 73 дка земеделска земя. Собствениците искат да развиват бизнес с лозови масиви, да има продукция, да има работа за местното население, да има добавена стойност за българската икономика. И какво прави екипът на кмета Деян Дойнов от БСП – начислява данък върху земеделска земя\", каза още Иванов и добави, че това е абсолютно нерегламентирано и без никаква правна и финансова логика. Освен данъкът от 24 хил. лева към частен инвеститор на лозовите масиви е начислен и данък смет. Иванов и Тодоров показаха отговор от кадастъра, от който се разбира, че въпросната земя все още е със статут \"земеделска\". \"Впоследствие даже, стараейки се да събере тези такси, общината завежда иск към частен съдебен изпълнител, който налага запор на имуществото и на земеделската земя, която впоследствие е разпродадена\", според Иванов. Антон Тодоров в типичния си стил зададе въпроси дали заместник-кмета на Сопот Николай Новаков има десетки криминални регистрации за измами, хулиганство, кражби на МПС и т.н. \"Разбрахме, че административния произвол в управляваната от БСП община Сопот от кмета Дойнов и неговия заместник-кмет Новаков достига зеещи висини. Защо използвам тази силна дума? Данъчната оценка, която са измислили в общината върху тези земи, е 5634 лв. на декар – това е данъчна оценка на лозови масиви, която е 14 пъти и половина по-висока от цената на земеделската земя в района. Логичният въпрос е защо правят това нещо в община Сопот. Нашият отговор е, че най-вероятно те искат да създадат фиктивна видимост за приходи в общината на документална база, за да могат да получават отново и отново заеми\", каза Тодоров. Той показа и документ от зам.-кмета Николай Новаков, който по разпореждане на кмета си е извадил освидетелстване дали е психично здрав и в него пише: \"Във връзка с Ваша заповед посетих център за психично здраве в Пловдив и с огромно облекчение, експлицитна радост и гордост Ви уведомявам, че съм психично здрав, въпреки екстрасенските си заложби.\" Фирмата на Новаков се казва \"Екстрасенс\". \"34 кмета, 34 гейта\", каза Тодоров на въпрос дали ще вади още информации за кметове на БСП. Кметът Дойнов не вдигна мобилния си телефон, посочен на сайта на общината, за да отговори на обвиненията. Потърпевшата фирма е \"Шато Вале де роз\", неин управител е бившият общински съветник в Пловдив от НДСВ Петър Герджиков, а е собственост на регистрирана в Кипър компания САУТ ДИСТИЛЪРС ЛИМИТЕД. Герджиков е в надзорния съвет на \"ВИНАРСКА ИЗБА \"РОЗОВА ДОЛИНА\" АД заедно с \"Шато Вале де роз\" и САУТ ДИСТИЛЪРС ЛИМИТЕД. До 2014 г. в надзора е бил бившият заместник министър на туризма Бранимир Ботев. \"Розова долина\" е собственик на бившата царска изба в карловското село Баня. Община Сопот претендира, че лозята се намират в индустриалната зона на града.", "date": "2018.04.03", "title": "Кметът на Сопот обложил земеделска земя и прогонил инвеститор според ГЕРБ"}
{"url": "https://www.dnevnik.bg/bulgaria/2018/04/03/3157628_prokuraturata_razsledva_16_godishen_za_opetniavane_na/", "text": "Специализираната прокуратура ръководи досъдебно производство за опетняване на националния трибагреник от 16-годишен ученик от Провадия, съобщиха от пресцентъра на държавното обвинение. Знамето е било подпалено в училище \"Д-р Петър Берон\" във варненското село Царевци, откъдето е десетокласникът. Инцидентът е станал на 1 април тази година. До момента е установено, че ученици от селото се събирали в двора на училището. Пушели марихуана и използвали безплатен интернет, пише в съобщението на държавното обвинение. \"Националното знаме е било поставено на козирката над входа на училището. Около 22 часа 16-годишният Хасан свалил знамето. Счупил дръжката му и започнал да го размахва от козирката. След това го запалил. Обгорелият национален трибагреник е намерен в училищната сграда, където Хасан проникнал, след като счупил два прозореца\", съобщават от прокуратурата. Ученикът е бил разпитан прокурор от Специализираната прокуратура. Престъплението се наказва с лишаване от свобода до две години или с глоба до 3000 лева.", "date": "2018.04.03", "title": "Прокуратурата разследва 16-годишен за опетняване на българското знаме"}
{"url": "https://www.dnevnik.bg/bulgaria/2018/04/03/3157638_imame_predpolojeniia_koi_sa_shpionite_sred_ruskite/", "text": "Имаме предположения кои сред руските дипломати в България са шпиони, но не можем да сме сигурни, каза днес по Би Ти Ви министърът на външните работи Екатерина Захариева. Изявлението и беше в отговор на въпрос дали  българската позиция - да не гони дипломати , може да се промени. \"Винаги може да се промени мнението. Виждате, че и тези страни, които експулсираха дипломати, са готови да приемат други, които не са шпиони\", каза Захариева. Според нея българската позиция по случая \"Скрипал\" е последователна и тя далеч не е сама в решението, като от 19 страни от ЕС 9 са изгонили дипломати. Екатерина Захариева подчерта, че натиск над България, за да вземе едно или друго решение по темата, не е имало. Тя не се съгласи с твърденията, че заради позицията си страната може да бъде приета като троянски кон на Русия в ЕС. България се е доказала като солидарен и лоялен член на съюза, допълни тя. В отговор на въпрос Екатерина Захариева каза, че няма опасност срещата между лидерите на страните от ЕС и тези от Западните Балкани да се провали заради присъствието на Косово. Тя обясни, че от шестте страни, които не признават Косово за държава - Испания, Румъния, Словакия, Кипър, Гърция и Сърбия, само Испания не е потвърдила присъствие. Според Захариева, за да няма конфликти, ще се спазят всички протоколни изисквания на ЕС, когато става дума за Косово. Така например няма да има знамена на страната, няма да се обявява и държавата на участниците, които идват от нея.", "date": "2018.04.03", "title": "Имаме предположения кои са шпионите сред руските дипломати, но не можем да сме сигурни, каза министър Захариева"}
{"url": "https://www.dnevnik.bg/bulgaria/2018/04/03/3157629_mediniiat_regulator_e_nalojil_nai-niskata_globa_na_bnt/", "text": "Съветът за електронни медии (СЕМ) е глобил Българската национална телевизия с 3 хил. лева заради показания в ефир от програмния директор на БНТ 1 Емил Кошлуков среден пръст по време на воденото от него предаване \"Още от деня\". Регулаторът е наложил най-ниската санкция, която може да достигне до 20 хил. лева, защото това е първото нарушение на Кошлуков, съобщава  capital.bg , като цитира председателя на СЕМ София Владимирова. Емил Кошлуков показа среден пръст два пъти  в средата на февруари, когато гости в предаването му бяха съпредседателят на \"Зелените\" Борислав Сандов и бившият министър по околната среда Нона Караджова. Темата в шоуто бяха протестите срещу промените в плана за \"Пирин\", които достигнаха до сградата на телевизията  с искане за оставката  на Кошлуков,  заради упражнен натиск над екипа на \"Денят започва с култура\". По време на разговора водещият два пъти се обърна към Сандов с въпроса \"Този знак ще се прави ли така отпред\", показвайки средния пръст.  Действията на Кошлуков са в нарушение на Закона за радиото и телевизията (ЗРТ), като размерът на глобата може да е между 3 хил. до 20 хил. лв.. Пред \"Капитал\" София Владимирова е уточнила, че БНТ може да обжалва акта седмица след получаването му. Законът не предвижда възможност нарушителят да бъде глобен, като санкцията е за медията. За налагане на глобата са гласували и четиримата присъствали на заседанието членове на регулатора: София Владимирова - председател на СЕМ, Иво Атанасов, Розита Еленова и Бетина Жотева. На заседанието на СЕМ не е присъствала само Мария Стоянова. Решенията в петчленната комисия се вземат с обикновено мнозинство от минимум 3 гласа, пише още \"Капитал\".", "date": "2018.04.03", "title": "Медийният регулатор е наложил най-ниската глоба на БНТ заради средния пръст на Кошлуков"}
{"url": "https://www.dnevnik.bg/photos/2018/04/03/3157429_fotogaleriia_znamenitata_kariera_na_kralia_na_biatlona/", "text": "След две десетилетия на върха в биатлона  . Краля на биатлона слиза от голямата сцена на 44 години, точно 25 години след като за пръв път влезе в Световната купа. На снимката: Бьорндален с четирите златни медала от олимпийските игри в Солт лейк сити през 2002 г.", "date": "2018.04.03", "title": "Фотогалерия: Знаменитата кариера на Краля на биатлона Бьорндален"}
{"url": "https://www.dnevnik.bg/bulgaria/2018/04/03/3156758_v_spor_kolko_dobur_ministur_e_bil_rashidov_preminava/", "text": "Четирима свидетели бяха разпитани на днешното заседание по делото за клевета и обида, което бившият министър на културата Вежди Рашидов е завел срещу скулптора Велислав Минеков. Следващото заседание ще е в края на май, когато трябва да се изслушат назначените по делото експертизи от записа на сутрешно предаване по БНТ, след което Рашидов подава частна тъжба срещу скулптора. Да подкрепят бившия министър и версията му пред съда показания дадоха художникът Светлин Русев и журналистът Валерия Велева. Двамата обясниха, че след изказването на Минеков - че Рашидов е некомпетентен като министър; че е станал милионер като министър; че е известен с прозвището \"главен Мултак\", той изпаднал в застой, спрял временно да приема поръчки, защото интервюто му се е \"отразило негативно като творец\". Той преживявал драматично обвиненията и бил обсебен от изказванията по негов адрес. Няколко дни след участието на Минеков в националната телевизия, Русев е казал на Рашидов, че клеветниците трябва да бъдат осъдени. Свидетелят обясни, че Рашидов е бил заможен скулптор преди да стане министър. \"Това интервю шокира абсолютно цялата колегия\", заяви Русев. Според него като министър Рашидов е надскочил личния си характер и е спечелил доверието на много хора. Самият той бил в конфликт с него преди да заема ръководния пост в Министерството на културата, обясни още свидетелят. По думите на Русев външно не е имало промяна на финансовото състояние на Рашидов след като е станал министър. Той продължил да живее в същата къща като е давал част от заплатата си за благотворителност. Много възмутена от предаването по БНТ била Валерия Велева. По думите ѝ то пресъздавало само едната гледна точка по спорните промени в Закона за културното наследство, лошо впечатление ѝ направило и изказването за професионалните качества и имотното състояние на бившия министър. Тя показа пред съда три каталога от изложби на Рашидов като обясни, че в дома си имала десетки. Показанията ѝ бяха посветени на възхвала на Рашидов като министър. Обясни, че преди да влезе във властта той е имал 3 млн. лв., т.е. е бил милионер. Обясни, че синът на Рашидов е напуснал страната заради клевети към баща му. Усещането за истина у Рашидов било много силно, каза още тя. По думите ѝ още Людмила Живкова е искала да вкара българското изкуство в Лувъра, но това е направил именно Рашидов. Показания пред съда даде и архитектът Дафинка Барфончовска, която е специалист по опазване на културното наследство в НИНКН. Тя бе повикана като свидетел от адвоката на Минеков. В залата тя коментира промените в Закона за опазване на културното наследство, които определи като лобистки. Именно на тях е било посветено предаването на националната телевизия, след което започва делото. Барфончовска обясни, че в началото и Министерството на културата и общините са били против, но за няколко месеца са променили рязко позицията си и са подкрепили твърдо измененията. Тя не отговори конкретно на въпроса дали Рашидов е бил компетентен като министър, но намекна, че се е поддавал на натиск, което се вижда от промяната в становището на ведомството за законите изменения. В отговор на въпроси на адвокатите тя обясни, че Ларгото е направено непрофесионално, за което имало и оценка от комисия, сформирана от служебното правителство на Георги Близнашки. Тя каза, че не следи имотното състояние на никого и не знае дали Рашидов е забогатял или не като министър. Журналистът Асен Йорданов, който е собственик на сайта \"Биволъ\" пък разказа пред съда за тяхно разследване, което показало, че синът на бившия министър има хотел в австрийските Алпи. Обясни и подробно за записа от отбелязване на рожден ден на Рашидов, на който се вижда как той е бил удостоен с титлата \"Главен Мултак\". Освен това обясни, че бившият министър никога не е крил принадлежността си към \"Мултигруп\", дори се е гордял с нея. Делото започна след частна тъжба на Рашидов, подадена в началото на октомври 2016 г., а негов представител пред съда е адвокат Менко Менков. Процесът е заради участие на Велислав Минеков в предаването по БНТ \"Денят започва\" на 30 юни 2016 г., когато според Рашидов той го е наклеветил и обидил. В тъжбата Рашидов е посочил няколко деяния като съдът приема за допустими да разгледа само две от тях.", "date": "2018.04.03", "title": "В спор колко добър министър е бил Рашидов преминава делото му срещу Минеков"}
{"url": "https://www.dnevnik.bg/sviat/2018/04/03/3157467_trump_iska_sasht_burzo_da_se_iztegliat_ot_siriia_no/", "text": "Макар американският президент Доналд Тръмп да уверява, че САЩ ще се изтеглят \"много бързо\" от Сирия, това би означавало победа за Русия и Иран и съответно всяка промяна на терен в близко бъдеще е малко вероятна. \"Ще напуснем Сирия много бързо\", \"наистина много скоро\",  заяви президентът на САЩ  в четвъртък в Охайо. \"Скоро ще отвоюваме 100 процента от халифата, както те го наричат\", добави той, говорейки за териториите в Ирак и Сирия, окупирани от 2014 до 2017 г. от групировката \"Ислямска държава\" (ИД).  А според вестник \"Уолстрийт джърнъл\" Тръмп е разпоредил да бъдат замразени над 200 млн. долара, предназначени за възстановяването на Сирия - новината не бе потвърдена официално, но не бе и опровергана. Съвсем не става дума за недоразумение или грешка, коментираха висши служители пред АФП и подчертаха, че вече от седмици президентът се противи на идеята САЩ да останат дългосрочно или дори средносрочно ангажирани в Източна Сирия, където са разположили близо 2000 войници, в рамките на международната борба с ИД. Ако Съединените щати обаче се изтеглят от Сирия, това ще е в разрез със стратегията за \"стабилизиране\" на освободените територии, докато не бъде намерено чрез преговори под егидата на ООН решение на сирийската гражданска война - стратегия, подкрепяна от европейците. Изненадани от изявленията на Тръмп, европейски дипломати впрочем смятат, че Западът няма как да си тръгне, докато ИД не бъде разгромена напълно и не е влязло в сила политическо решение. Прибързано изтегляне освен това ще контрастира с усилията на американския министър на отбраната Джим Матис, опитващ се от седмици да склони Турция да спре  офанзивата си в Северна Сирия  срещу кюрдското опълчение \"Сили за народна защита\" (YPG), смятано за \"терористично\" от Анкара, но ценен съюзник в борбата срещу ИД според Вашингтон. Предпазливост Затова думите на Тръмп бяха възприети с резерви от останалата част от неговата администрация, научила се да не противоречи открито на ексцентричния си президент. Дипломат от Държавния департамент, пожелал анонимност, напомни: \"В сътрудничество с международната общност САЩ работят всеки ден на терен с цел стабилизиране на зоните, от които ИД си е тръгнала.\" А говорител от Пентагона подчерта, че мисията на американските военни в Сирия \"остава без промени\". \"Все така реализираме стратегията на президента - да побеждаваме ИД\", уточни майор Ейдриън Ранкин-Галоуей. Планът на САЩ, огласен от Пентагона през януари и потвърден от тогавашния държавен секретар Рекс Тилърсън, днес вече напуснал, предвижда поддържането на военно присъствие в Сирия, \"докато бъде необходимо\". Целта е да се предотврати каквото и да било връщане на групировката ИД и най-вече да не получат свобода на действие в Сирия  Русия и Иран , основни крепители на президента Башар Асад, на когото  помогнаха да си върне  над половината от територията на страната. По време на изборната си кампания Доналд Тръмп често критикуваше своя предшественик Барак Обама за \"прибързаното изтегляне\" на американските сили от Ирак, осигурило на ИД възможност за териториално разширяване. А \"да се изтеглят САЩ от Сирия ще означава да капитулират изцяло пред влиянието на Иран в региона\", отбелязва Чарлз Листър от Института за Близкия изток, според когото \"е трудно да се вземат съвсем на сериозно\" думите на американския президент. \"Не ми изглежда той да е наясно с нещата\", добавя този експерт по борбата с тероризма. Шефът на ЦРУ  Майк Помпео , който предстои да смени Тилърсън  като държавен секретар , новият съветник по националната сигурност  Джон Болтън  и министърът на отбраната Джим Матис \"могат да му обяснят защо сега за нас е по-изгодно да останем, а не да си тръгнем\", продължава той. И допълва: \"Имам чувството, че поне за момента те ще надвият стремежа на Тръмп да стегнем багажа и да си ходим.\" /БТА", "date": "2018.04.03", "title": "Тръмп иска САЩ бързо да се изтеглят от Сирия, но могат ли да го направят"}
{"url": "https://www.dnevnik.bg/sviat/2018/04/03/3157659_samo_durjavna_vlast_moje_da_e_suzdala_novichok/", "text": "Веществото новичок, с което бяха отровени агентът  Сергей Скрипал  и дъщеря му Юлия, е могло да бъде създадено само от държавна власт, заяви научната агенция, изследваща пробите от него. Учените не са открили доказателства, че то е произведено в Русия. Това съобщи пред \"Скай нюз\" Гари Ейткънхед, директорът на Лабораторията за отбранителни изследвания и технологии към Министерството на отбраната. \"Можахме да го идентифицираме като  \"Новичок\"  и да установим, че това е  боен нервнопаралитичен агент \", каза той. \"Не идентифицирахме точния източник, но сме предоставили научна информация на правителството, което после използва редица други източници, за да формира  заключенията, стигнали до вас \", добави той. За създаването на това вещество обаче са необходими \"изключително сложни методи\", \"достъпни само за държавни власти\", каза Ейткънхед. \"Нашата работа бе да докажем научно кой точно нервнопаралитичен агент е това – идентифицирахме, че е от това конкретно семейство и че е бойно вещество. Но не е наша работа да кажем къде е произвеждан.\" Той отхвърли спекулациите, че Скрипал е отровен от Великобритания. \"Няма начин нещо такова да е дошло от нас или да е напуснало четирите страни на инстиуцията ни.\"", "date": "2018.04.03", "title": "Само държавна власт може да е създала новичок, заявиха британски учени"}
{"url": "https://www.dnevnik.bg/sviat/2018/04/03/3157661_es_skoro_shte_prieme_otstupkite_na_rusiia_v_spora_s/", "text": "Още през април може да бъде постигнато споразумение, съгласно което държавното дружество \"Булгартрансгаз\" да да поеме контрола над преноса на газ от Русия през българска територия, а България да препродава руски газ. В момента транзитната мрежа, както и измерването на пренасяните количества са практически в ръцете на руснаците. Това съобщи в ексклузивен репортаж \"Ройтерс\", като агенцията твърди, че Европейският съюз и \"Газпром\" скоро ще приключат продължаващия вече седма година спор за господстващата и монополна позиция на руската компания в страните членки от Източна Европа. Причината е, че руснаците са приели да реформират ценообразуването и да позволят на конкуренти да получат достъп в района. Агенцията, която се позовава на свои източници, запознати с хода на антитръстовата проверка, допълва, че решението на Европейската комисия може да бъде обявено още през април, макар че не е изключено и да има известно забавяне. Уреждането на спора ще позволи на \"Газпром\" да избегне глоба до 10% от глобалния ѝ оборот, възлизащ на милиарди долари. Междувременно руснаците, осигупряващи една трета от газовите нужди на ЕС, предложиха да обвържат договорните параметри с показатели като цените на разпределителни пунктове към западноевропейските пазари, както и с цените на границите на Франция, Германия и Италия. Освен това \"Газпром\" е готов да позволи ревизия на цените на всеки две години. Руският гигант предложи също да отпаднат договорните ограничения, с които се забранява на получателя на газ да го препродава. Българският оператор на газопреносната мрежа ще може да поеме и преноса към Гърция, допълва \"Ройтерс\". Агенцията посочва, че се е запознала с един от най-новите проекти на решение на спора и в него негативната реакция на страните от ЕС и клиентите е довела до корекции на първоначалните предложения. Основните елементи обаче са съхранени, а поправките са по-скоро технически - например да се понижат сервизните такси, което ще освободи за клиентите на \"Газпром\" милиони евро. Проверката започна през 2011 г. с влизането на екипи на регулаторите в около 20 офиса на клиенти на руската компания в Източна и Централна Европа и изземването на повече от 150 000 документа. Проверката е за това дали в района са налагани нечестни цени чрез обвързването им с движението на цената на съвсем друг продукт - петрола. Антимонополните органи проверяват също за умишлено раздробяване на газовите пазари чрез възпрепятстване свободното движение на гориво през границите на страни от единния пазар. На трето място, Европейската комисия иска да провери доколко законно е поставянето на условия в договори за доставка да не се изграждат обекти или сключват споразумения с други доставчици, които може да разнообразят снабдяването в района.", "date": "2018.04.03", "title": "ЕС скоро ще приеме отстъпките на Русия в спора с \"Газпром\", твърди \"Ройтерс\""}
{"url": "https://www.dnevnik.bg/evropa/2018/04/03/3157427_propast_deli_bedni_i_bogati_v_ungariia_vupreki_vuzhoda/", "text": "Предизборните фанфари около икономическия растеж и увеличаващите се заплати в Унгария не засягат особено много Ласло Райш, работник по правителствена програма, който се е оказал от грешната страна на растящото социално разделение, пише \"Ройтерс\". Премиерът Виктор Орбан печели признанието, че е поставил публичните финанси на устойчив път след 2010 г., за да спаси Унгария от икономическа криза под планина от дългове, подобна на тази в Гърция. Подхранвана от строителния бум, чуждестранните инвестиции и фондовете от Европейския съюз, икономиката на страната отбеляза ръст от 4% през 2017 г. – най-бързият темп за последните три години. Това е добра новина за 54-годишния премиер, които се е прицелил към  спечелването на трети мандат  на изборите на 8 април. Обратът в икономическите показатели обаче не облагодетелства всички унгарци. Въвеждането на плосък данък, ограничаването на социалните помощи и фокусът на Орбан върху подкрепата за средната класа означават, че пропастта между богати и бедни в Унгария става все по-голяма, коментират икономисти. Райш, 48-годишен баща на две деца, усеща това. \"Заедно със заплатата на жена ми можем да свържем двата края, така че да не ни се налага да ровим в боклука\", казва Райш, който живее заедно със съпругата и сина си в Южна Унгария. Дъщеря му е сред милионите източноевропейци, които са избягали в чужбина в търсене на по-високи заплати. \"В днешния свят има хора, които могат да направят много пари. Те са изключително богати\", казва Райш. Но \"има и хора като нас, които живеят ден за ден, а има и такива, най-бедните, които не могат дори да преживяват\". Въпреки това той възнамерява да гласува за партията на Орбан \"Фидес\", защото няма друга  работеща алтернатива . Райш е притеснен за евентуалната икономическа несигурност при едно ново правителство, както и за имиграцията,  централна точка в предизборната кампания на Орбан . През последната година и половина той е нает по инфраструктурна програма и сега работи по обновяването на необитаема къща, купена от местния съвет. Тази програма е основният инструмент на правителството за увеличаване на заетостта сред най-ниско квалифицираните унгарци, но 165-те хиляди души, които подпомага, не са получили увеличение на заплатите, защото те са били замразени на нивата от 2017 г. На теория замразяването на възнагражденията би трябвало да тласне хората към частния сектор, но според данни на правителството малко участници са намерили дългосрочна работа на друго място, а голяма част нямат особени възможности, защото не притежават необходимите умения. Повечето участници имат само основно образование и правителството им провежда обучения, частично финансирани от ЕС. Райш, който преди работел като механик на автомобили, опитал да започне работа като шофьор, но казва, че не успял да събере достатъчно пари, за да плати за новия сертификат, от който се нуждаел. Месечното заплащане по програмата е малко над половината от минималната заплата, преди да бъде обложено с данъци, но за него се прилага същият 15-процентен плосък данък, прилаган и за по-високите заплати. Плоският данък и орязването на помощи, включително и на тези за безработица, допринесоха за това, което в свой доклад от 2017 г. Европейската комисия нарече най-голямото увеличение на неравенството в ЕС след финансовата криза. Напредък Според анализ на плоския данък, направен от икономистите Чаба Тот и Петер Вировац, най-облагодетелствани са най-богатите данъкоплатци, които нямат деца, въпреки че семействата с деца също имат ползи в различни степени. Според правителството реалните заплати на семейства с две деца са се увеличили с почти 50% от 2010 г., а ръстът за семейства с три деца е бил 65%. Орбан освен това постави началото на схема за жилищно настаняване за семейства с три деца, която включва грант от 10 милиона форинта и субсидиран кредит като част от усилията да се стимулира раждаемостта. Семействата с по-малко деца могат да кандидатстват за по-малки помощи. Една жена казва пред \"Ройтерс\", че си е купила по-голяма къща близо до Будапеща за себе си и за двете си малки деца благодарение на грант от 1.5 милиона форинта. \"Мисля, че семейството ни успя да постигне напредък през последните години\", споделя жената, която подобно на други интервюирани за репортажа пожелала анонимност, говорейки за личните си финанси. Тъй като цените на имотите се вдигат, в крайна сметка по-богатите семейства с по три деца са основните облагодетелствани от реформата, се посочва в доклад на унгарския институт GKI. Това се дължи на факта, че реформите на Орбан са най-полезни за тези, които са в по-добра начална финансова позиция, се казва още в доклада. Правителството твърди, че това ще се промени, и създава стимули за по-бедните хора да подобрят уменията и образованието си. Според доклада обаче от 2010 г. доходите на почти един милион бедни унгарци са намалели. По най-скорошните налични данни на \"Евростат\" Унгария през 2016 г. е била на последно място сред централноевропейските си партньори (Полша, Чехия и Словакия) по отношение на брутен вътрешен продукт на глава от населението. От четирите страни единствено Унгария е превишила средния за ЕС процент на хората в риск от бедност и социално изключване, отново по данни от 2016 г. Сигурност Според повечето социологически проучвания \"Фидес\" продължава да има голяма преднина пред съперниците си, въпреки че повечето участници в скорошна анкета на института \"Завец\" споделят, че не са подобрили финансовото си състояние през последните години. По-малко от една трета от хората очакват финансовата им перспектива да се подобри през следващите години, а малко над половината респонденти не очакват никаква промяна. Атила Рац, на 49 години, е работил по програмата за строителни дейности през последните пет години. Първо бил дърводелец, но сега извършва административна работа в местното правителство заради болест, която го принудила да напусне работата. Рац и жена му, която работи в тютюневата фабрика в близкия град Печ, живеят в покрайнините на Хосухетен, където гледат кози, за да подпомогнат семейния бюджет. Семейството има четири деца и не вижда голяма перспектива за промяна в жизнения си стандарт, казва Рац. Той все пак е благодарен за работата си. \"Това не ни прави богати, но помага да се чувстваме малко по-полезни, чистейки мястото, където живеем, работейки там и опитвайки се да помагаме на другите\", казва Рац. Той ще гласува, но не разкрива за кой. \"Има и добри, и лоши страни на това правителство. То е почти като програмата за инфраструктурни дейности. Не може да облагодетелства всички хора\", допълва Рац.", "date": "2018.04.03", "title": "Пропаст дели бедни и богати в Унгария въпреки възхода на икономиката"}
{"url": "https://www.dnevnik.bg/sviat/2018/04/03/3157668_advokat_svurzan_s_kampaniiata_na_trump_be_osuden_na/", "text": "Близък до кампанията на Доналд Тръмп адвокат бе осъден на 30 дни затвор и 20 000 долара глоба, съобщи агенция \"Ройтерс\". Става въпрос за Алекс ван дер Сван, който е близък до бившия мениджър на предизборния щаб на Тръмп Пол Манафорт и зет на един от най-богатите руснаци - Герман Хан. През февруари Ван дер Сван се призна за виновен, че е излъгал разследването на специалния прокурор Робърт Мюлър за контактите си с кампанията на президента. Специалният прокурор повдигна обвинения нпърво на Пол Манафорт и  сътрудника му Ричард Гейтс. Бившият съветник по националната сигурност  Майкъл Флин  призна, че е излъгал ФБР за срещите си с руския посланик  Сергей Кисляк . Бившият съветник на кампанията на Тръмп  Джордж Пападополус  призна, че е излъгал ФБР за контактите си с руснаци. 13 руснаци, сред които \" готвачът на Путин \" и собственик на \"фабриката за тролове\" в Санкт Петербург Александър Пригожин, са обвинени в намеса в президентските избори. Калифорниец на име Ричард Пинедо се призна за виновен в кражба на самоличност.", "date": "2018.04.03", "title": "Адвокат, свързан с кампанията на Тръмп, бе осъден на месец затвор"}
{"url": "https://www.dnevnik.bg/sport/2018/04/03/3157669_bulgarskite_tenisisti_shte_igraiat_s_makedoniia_i/", "text": "Българските тенисисти ще срещнат Македония и Албания за купа \"Дейвис\". Другият съперник в предварителна група А в турнира от група III на зона Европа е Исландия. Първата среща на българите е от 11.00 часа в сряда срещу Албания. Мачовете ще се проведат от 4 до 7 април на кортовете на \"Локомотив\" в Пловдив. Голямата звезда на българския тенис Григор Димитров е извън състава. В него са Димитър Кузманов, Александър Лазов, Васко Младенов и Адриан Андреев, за когото това ще бъде дебют в отбора. В група B попаднаха Андора, Кипър, Монако и Сан Марино. Победителите от двете групи ще играят във финала в търсене на изкачване.", "date": "2018.04.03", "title": "Българските тенисисти ще играят с Македония и Албания за купа \"Дейвис\""}
{"url": "https://www.dnevnik.bg/bulgaria/2018/04/03/3156910_za_kakvo_armiiata_se_kani_da_poharchi_3_mlrd_lv/", "text": "Министърът на отбраната Красимир Каракачанов обеща тази седмица да внесе в Министерския съвет трите проекта за модернизация на армията, след като се очакваше договорите по тях да бъдат подписани още миналата година. Трите проекта - за нов изтребител, нови бойни машини за пехотата и ремонт на фрегатите, са общо за близо 3 млрд. лв. За да станат факт, те трябва да бъдат одобрени и от парламента. Франция и Израел ще бъдат поканени да предложат изтребител Проектът за купуване на нов изтребител започва практически отначало - с искане на информация към страните и фирмите - производители и собственици на самолетите. През миналата година служебното правителство се спря на нови изтребители   от Швеция, на второ място бяха класирани втора употреба \"  от Италия, а съвместната оферта на САЩ и Португалия за   с последваща модернизация беше декласирана от работната група. Специална парламентарна комисия откри процедурни нарушения в работата на проектната група на Министерството на отбраната, която беше водена от тогавашния командир на ВВС и настоящ президент Румен Радев и  процедурата беше спряна . Тези предложения остават в списъка, но той ще бъде допълнен и с нови. САЩ ще бъдат питани и за  и за  ). Искане за информация ще бъде изпратено и до Израел, които предлагат  . Хърватия преди дни реши, че ще купи такива изтребители от Израел, които според местни медии са модернизирани до стандарта Barak 2020. Питане ще бъде изпратено и до Франция за изтребители  . През декември президентът Румен Радев пилотира такъв изтребител, докато бе на посещение във Франция - полетът бе подарък за него от президента Макрон. Радев определи изтребителя като невероятен и  препоръча да се включи в конкурса за нови самолети . Проектът би трябвало да струва 1,5 млрд. лв. за 8 (10) изтребителя. Ако проектът бъде одобрен от парламента, първата процедура по изпращане и получаване на информация ще отнеме поне 9 месеца. След като военните прецедят първоначалните оферти, трябва да се изпрати искане за предложение. На базата на предложенията трябва да бъдe избран победителят и да започнат същинските преговори. След подписване на договор до доставката на първите самолети и обучението на пилоти ще мине поне година, в някои случаи може да става дума и за три. В стария проект е записано, че самолетите ще се изплащат за 8 години, като вноските варират от 100 млн. до 260 млн. лв на година. Бойните машини за пехотата трябва да се сглобяват у нас Този проект е за 1.22 млрд. лв. По последна информация срещу тази сума трябва да бъдат купени 158 машини за пехотата. Около 100 от тях трябва да са бойни, за тях остава изискването да са със задвижване 8х8. За сервизните машини (транспортни, инженерни, санитарни и т.н.) ще се изисква 6Х6 или 4х4. Изискванията са за най-високо ниво на брониране, а по възможност и да могат да преминават през вода. От сухопътни войски казват, че ще бъдат поръчани машини с най-модерно въоръжение и комуникации, включително и системи за стрелба, които използват добавена реалност от камери за нощно виждане, сателити, дронове и т.н. Бойните машини трябва да се изплащат за 9 години, а да бъдат доставени до 7 години, според досегашните планове. От Министерството на отбраната казват, че само фирми, предлагащи бойните машини за пехотата да бъдат произведени в България, ще бъдат допуснати до втория етап. Отговори на изпратените покани за информация са изпратили 8 фирми. Досега намеренията си за производство в България публично са заявили 3 компании. Едната е \"Текстрон\" (Textron), САЩ. Предлага   с електроника от германската Rheinmetall Group, които да бъдат използвани за спомагателни машини. По заданието за бойни бронирани машини обединението предлага прототип с 6-колесна формула и е възможно Textron да се кооперира с друг производител. Втората компания е френският държавен производител на въоръжение \"Некстер системс\" (Nexter Systems) . Предложението им е за всички спомагателни дейности да се използва платформата  ), която е най-новата разработка на фирмата и е на шаси 6Х6, а основни бойни машина да бъдат \"Титус\" с 25 мм оръдие и  , която е на шаси 8Х8, оборудвана с 40 мм оръдие.  – финландската компания, предлага машината си AMV, чиито плавателни и стрелкови възможности бяха демонстрирани на язовир \"Копринка\". Машината е с колесна формула 8Х8, а модулната й система предполага възможност за различни модификации. И трите компании вече са разговаряли с най-големите български оръжейни компании за възможностите за производство у нас, включително и на муниции. Като фаворит е сочена и мултинационалната компания, в която има и капитали от САЩ - General Dynamics Land System. Тя участва в процедурата за машина на пехотата с  От компанията направиха презентация на среща на представители на оръжейни компании от САЩ и България, на която се обсъждаха възможностите за съвместни дейности по проекти за модернизация. Ремонт на фрегати вместо нови кораби Третият инвестиционен проект, който трябва да бъде одобрен от правителството и парламента, е за ремонт на фрегатите на Военноморските сили, след като проектът за  поръчка на нови кораби се провали . \"Истината е, че с тези няма и 700 млн. лв. няма как да се построят два нови кораба. Тези пари, които вече са гласувани от парламента през 2016-а, ние трябва да ги използваме за модернизацията на фрегатите, които имаме\", каза Каракачанов пред висши военни на годишната конференция на началника на отбраната преди две седмици. Все още не е известно колко фрегати и до каква степен ще се модернизират. Според източници на \"Дневник\" се очаква проектът да е за около 180 млн. Проектът за строителство на два нови кораба, който беше за 700 млн. лв., в момента се преработва. Стойността му ще нарасне и военните се надяват и той да бъде внесен скоро в правителството. Какво пише в бюджета В актуализираната средносрочна бюджетна прогноза за периода 2018 - 2020 г., която е част от бюджета за 2018 г, за замяна на МиГ-29 с нов тип изтребител, са заложени 678 млн. лв., като са предвидени по 226 млн. лв. за всяка година от периода (2018 - 2020). 513 млн. лв. са заложени за придобиване на многофункционални модулни патрулни кораби за Военноморските сили, като са разчетени по 171 млн. лв. за всяка година от периода. В бюджетната прогноза не са заложени парите за нови бойни машини за пехотата - 1.22 млрд. лв. С вкарването на този проект в парламента се очаква срокът за плащане по всички проекти да се удължи, за да се изпълни бюджетната прогноза.", "date": "2018.04.03", "title": "За какво армията се кани да похарчи 3 млрд. лв."}
{"url": "https://www.dnevnik.bg/sviat/2018/04/03/3157095_putin_pristiga_v_ankara_za_sreshta_s_erdogan_i_rohani/", "text": "Сирия и руско-турските отношения в енергетиката са акцентът във визитата на руския президент Владимир Путин в Турция, която започва днес. Това е първото посещение на Путин в чужбина, откакто беше преизбран за четвърти мандат. Събитието ще започне двустранно - първо при пристигането си Путин ще се срещне с турския си колега Реджеп Тайип Ердоган. Очаква се двамата да наблюдават с видеоконферентна връзка първата бетонна заливка на изгражданата от руския гигант \"Росатом\"  АЕЦ \"Аккую\"  (първата турска атомна централа) в южна Турция, който трябва да е готов до 2023 г. След това те ще започнат разговорите си, като се очаква Сирия да е водеща в дневния ред. Още когато за пръв път стана дума за разговори в Анкара, те бяха замислени като среща за Сирия. Ден по-късно, утре сутринта, към тях ще се присъедини иранският президент Хасан Рохани. Моменти на очакване Путин, Ердоган и Рохани от две години са известни като \"гаранти\" на мирния процес в Сирия, постигнали миналата пролет договорка за т. нар. \"деескалационни зони\", в които би трябвало да се прекрати огънят. В нито една от тях обаче това не се случи автоматично със създаване на зоната, а в някои от точките конфликтът продължава ( включително  в контролирания предимно от бунтовници  Идлиб ). Очаква се бъдещето на \"зоните\", които легитимираха съвместните им усилия в Сирия, да е сред обсъжданите теми. Предишната им среща за Сирия в Сочи през ноември  доведе до \"народен конгрес\" , проведен в същия град малко над два месеца по-късно и завършил с намерения за  написване на нова сирийска конституция , не без подкрепата на Организацията на обединените нации. Решенията на конгреса обаче дойдоха на фона на несъгласия на турската страна и подкрепяни от нея бунтовници, някои от тях тъкмо започнали операция \"Маслинова клонка\" в Северна Сирия, и продължаващи сражения в други части на страната, превърнали следвоенното възстановяване в сложна тема. Този път посещението на Путин започва часове след като в последния по-голям бунтовнически анклав в Сирия, Източна Гута (която трябваше да е една от \"деескалационните зони\"), започна изтегляне на въоръжени  опозиционни групировки  от най-големия град, Дума, към контролирани от опозиционни бойци райони. Освен конфликта на режима на президента Башар Асад с бунтовниците обаче на дневен ред ще е вероятно и  турската операция  в Северна Сирия, където трите държави \"гаранти\" имат различни интереси. И след срещата в Сочи през ноември  Путин посети Турция  като част от обикола из региона,  включваща още Сирия и Египет . Преди срещата Путин разговаря и с египетския си колега Абдел Фатах ас Сиси, когото поздрави за победата на президентските избори. Промяна Отношенията между Анкара и Москва вече са далеч от кризата, в която бяха заради руския бомбардировач Су-24, свален от турските въоръжени сили. Само за миналата година Путин и Ердоган са се срещнали 8 пъти и са разговаряли 20 пъти по телефона. Остават отворени обаче някои въпроси като например ограниченията за внос на турски домати, въведени след като се изостри напрежението. Този път, часове преди Путин да пристигне в Турция, генералната прокуратура  издаде заповед за ареста  на живеещия в САЩ духовник Фетхуллах Гюлен заради убийството на руския посланик Андрей Карлов през 2016 г.", "date": "2018.04.03", "title": "Путин пристига в Анкара, за да обсъди Сирия с Ердоган и Рохани"}
{"url": "https://www.dnevnik.bg/sport/2018/04/03/3156887_juventus_i_real_se_izpraviat_edin_sreshtu_drug_v/", "text": "Мачът между \"Ювентус\" и \"Реал\" (Мадрид) ще постави началото на  четвъртфиналната фаза в Шампионската лига . Финалистите от миналия сезон ще се изправят един срещу друг в Торино. В другата среща за вечерта \"Севиля\" приема \"Байерн\". Носителят на трофея за последните две години \"Реал\" влиза като фаворит, но \"Ювентус\" разчита на големия си опит и на отличната форма от началото на годината. \"Бианконерите\" имат едва четири допуснати гола през 2018 г., като три от тях отбеляза \"Тотнъм\" в осминафиналите. Добрата серия на  \"Ювентус\"  започна през ноември след поражението с 2:3 от \"Сампдория\". Вече 25 мача (21 победи и четири равенства) тимът на Масимилиано Алегри няма загуба. Още по-обнадеждаващо за италианците е, че те не са губили на свой терен в европейските турнири от близо пет години. За последно това стана на 10 април 2013 г., когато отстъпиха с 0:2 на \"Байерн\". Проблем пред Алегри обаче стои заради наказанията на Мехди Бенатия и Миралем Пянич, а Алекс Сандро и Марио Манджукич са под въпрос заради контузии. \"Реал\" безспорно е най-добрият отбор в света, но в два мача ние можем да ги отстраним. Ситуацията е съвсем различна от финала през миналия сезон\",  каза преди срещата капитанът на \"Ювентус\" Джанлуиджи Буфон . Европейският клубен шампион се представя колебливо през сезона, но в Шампионската лига демонстрира високо ниво и постоянство. Това се дължи на добрата форма на Кристиано Роналдо, който вкара във всеки от осемте мача на отбора си в турнира дотук. Освен това португалецът е в невероятна серия, като се разписа и в петте мача, в които е играл срещу \"Ювентус\". В последните седмици \"Реал\" се стабилизира и има пет поредни победи, което е най-добрата форма на състава през сезона. Другият четвъртфинал във вторник противопоставя \"Севиля\" и \"Байерн\". Испанците са с повишено самочувствие, след като отстраниха \"Манчестър юнайтед\". Срещу себе си обаче те имат намиращия се в отлична форма  \"Байерн\", който през уикенда победи с 6:0 \"Борусия\" (Дортмунд) . Баварците гледат изцяло към Шампионската лига, като поредната им титла им в първенството изглежда въпрос на време. И \"Севиля\", и \"Байерн\" са в много добри серии – андалусийците са без загуба в последните си пет срещи, а \"Байерн\" в шест. Германците нямат равенство в 20 последователни срещи.", "date": "2018.04.03", "title": "\"Ювентус\" и \"Реал\" излизат за нова среща със спомена от миналогодишния финал"}
{"url": "https://www.dnevnik.bg/evropa/2018/04/03/3156747_dobre_li_e_na_turskata_ikonomika_pri_erdogan/", "text": "И нямат край проблемите на турската лира: от месеци, даже години, турската валута бележи рекордни спадове. При това толкова, че финансовите пазари вече нямат доверие в турската икономика. Рейтинговите агенции виждат опасност от финансова криза и постоянно понижават бонитета на страната на Ердоган. За най-голямата сред тях - \"Муудис\" - държавните облигации на Турция са само хартийки. А какво прави Ердоган? Той продължава да се държи като султан-автократ. Той игнорира напълно признаците на слабост и повтаря като мантра своята измислена истина: турската икономика била в \"апогея си\", а рейтинговите агенции бълвали \"глупости\". Затова Ердоган иска да си създаде собствена рейтингова агенция. Наскоро турската лира достигна нов отрицателен рекорд спрямо еврото и долара: един долар се разменяше за над четири лири, а спрямо еврото курсът достигна 4.98 лири. Казано иначе: ако преди 10 години турската лира струваше 50 евроцента, преди три години курсът ѝ беше паднал до 35 евроцента, а днес се разменя само за 20 евроцента. Последното обезценяване до известна степен обаче не беше чисто турски проблем, защото финансовият свят наблюдаваше загрижено  размяната на удари между САЩ и Китай . Страхът от евентуална търговска война отблъсква инвеститорите от рискови инвестиции, към които спада и турската лира. Това даде основание на анализаторите от \"Комерцбанк\" да определят лирата като \"горещ картоф\". Преди всичко японските инвеститори се освобождават от позициите си в турски лири, твърди валутният експерт от консултантската фирма DNG Фатих Керестечи. Известно е, че много японци влагат парите си не в Япония, а в страни с по-високи лихви. От гледна точка на опасността от евентуална търговска война, сега те изтеглят парите си. Турция е затънала в дългове Чемил Ертем, който е един от съветниците на Ердоган, гледа на нещата съвършено различно. Той дори се съмнява, че един долар се разменя за повече от четири турски лири. \"Говори се, че курсът е надхвърлил четири лири. Това не е вярно\", заяви той за турската телевизия. Факт е, че инфлацията в Турция е висока и представлява бреме за населението. Освен това страната живее доста над възможностите си и внася значително повече стоки, отколкото изнася. Ситуацията се усложни допълнително, тъй като намаляха приходите от туризма, а вносът на петрол поскъпна след покачването на цените на световнитe пазари. Към това се прибавя и фактът, че петролните сделки се заплащат в долари. На всичкото отгоре Турция има огромни външни дългове и ако лихвите в САЩ, и не само, се покачат, страната ще бъде застрашена от икономически колапс. Измисленият свят на Ердоган Турция все по-трудно си намира пари на световните пазари. В момента това става при лихви от порядъка на 12-13 процента за заеми със срок на погасяване за десетки години. А това показва, че инвеститорите оценяват тези сделки като рискови. За парите са важни само фактите, финансовите пазари не се интересуват от дипломация. И докато чуждите политици са длъжни да внимават какво и как да говорят с Турция, рейтинговите агенции казват всичко в прав текст. \"Муудис\", например, критикува растящата ерозия на политическите институции, които забавят реформите. Анализаторите на агенцията посочват, че политиката е сложила ръка върху съдилищата и Централната банка, която би трябвало да се бори с високата инфлация, като вдигне лихвите. В измисления свят на Ердоган обаче това е точно обратното: турският президент вярва, че инфлацията може да бъде овладяна чрез намаляване на лихвите. Парите продължават да текат Ердоган обаче може да си позволи да мисли така. Защото от Европа продължават да текат пари към Анкара. Съвсем наскоро  Европейската комисия одобри отпускането  на втори транш от 3 милиарда евро по споразумението за бежанците от 2016. Трите милиарда от първия транш вече са преведени. ЕС изрично подчертава, че тези пари не са предназначени за Турция, а за трите милиона бежанци. Към това трябва да прибавим и т.нар. \"предприсъединителни помощи\". За периода от 2007 до 2020 година тази сума възлиза на девет милиарда евро. Затова и Ердоган повтори на  срещата във Варна , че  държи твърдо на присъединяването на Турция към ЕС . Той обаче не спомена малката сума от около 80 милиона евро, които му предостави ЕС за охрана на границите. Журналистическо разследване на списание \"Шпигел\" и други европейски медии установи, че с тези пари, между другото, е била финансирана покупката на бронирани военни машини!", "date": "2018.04.03", "title": "Добре ли ѝ е на турската икономика при Ердоган"}
{"url": "https://www.dnevnik.bg/photos/2018/04/03/3156871_fotogaleriia_suvenirite_za_svatbata_na_princ_hari_i/", "text": "Британският производител на луксозни стоки Halcyon Days от 70 години прави кралските сувенири и очаква сватбата на принц Хари и Меган Маркъл да вдигне продажбите с 10-15%, пише агенция \"Ройтерс\". Във фабриката си в Централна Англия компанията произвежда чаши, чинии и чайници в чест на брака, който ще бъде сключен на 19 май в параклиса \"Сейнт Джордж\".", "date": "2018.04.03", "title": "Фотогалерия: Сувенирите за сватбата на принц Хари и Меган Маркъл"}
{"url": "https://www.dnevnik.bg/sviat/2018/04/03/3157085_kak_ot_sblusucite_v_gaza_mogat_da_plamnat_goreshti/", "text": "Напрегнати и очакващи проблеми, израелските войници откриха огън, преди още протестите на границата в Газа да са започнали. Палестинското здравно министерство съобщи, че 31-годишният фермер Омар Самур е берял магданоз в полето си край град Хан Юнис, когато е бил убит. Друг фермер беше ранен от шрапнел. По-късно израелската армия потвърди, че танковете стреляли по \"подозрителни фигури\" по границата. Смъртта на Самур беше мрачно предвестие за това, което щеше да се случи. Докато в събота палестинците отбелязваха ден на траур, и двете страни предупредиха за опасност от ескалация на конфликта в идните седмици. Но анализаторите на региона ги измъчва един по-важен въпрос. Дали това бурно, макар и отдавна предсказано подновяване на  израелско-палестинския конфликт  ще доведе до по-голяма криза, в която да бъдат въвлечени Ливан, Сирия и Иран? Липсата на реален мирен процес е в основата на последната конфронтация, до която се стигна през 2000 г., когато започна  втората палестинска интифада , а после и през 2014 г. \"Хамас\" и неговите поддръжници в Газа отново са блокирани от Израел и Египет и в конфликт със съперниците си от \"Фатах\" на Западния бряг. Те отново използват масови граждански протести, за да сложат край на изолацията си. И израелските десни лидери отново, неспособни или нежелаещи да обмислят решение с две държави, влошават късогледата си безкомпромисност с непропорционална употреба на сила. Опасната разлика между преди и сега е в контекста и избора на момент. В петък започнаха шестседмични протести, които ще продължат до 15 май, когато се отбелязва 70-ата годишнина от  деня Накба  - буквално \"Катастрофата\" (както я възприемат арабите). Ден преди тази дата - на 14 май 1948 година, е обявена независимостта на Израел. Освен това през май САЩ ще преместят посолството си в Ерусалим и на практика ще признаят града за суверенна столица на Израел, пренебрегвайки палестинските искания. Накратко, пролетният сезон на горещите точки вече започна. Историческите прецеденти също сочат, че местните конфликти водят до негативни реакции в целия регион. Най-голямо притеснение предизвиква Ливан, където \"Хизбула\" - заклет враг на Израел и близък съюзник на Иран - е доминираща политическа и военна сила. Вече се забелязва напрежение заради изграждането от Израел по северната си граница на стена, подобна на тази с Газа, и заради спорните офшорни петролни и газови полета. Но според израелски генерали главната заплаха е модернизираният арсенал на \"Хизбула\", който се оценява на около 130 000 ракети с малък, среден и голям обсег, както и 50-те хиляди бойци на групировката, много от които са ветерани от боевете в Сирия. Очаква се поддръжниците на твърдата линия в \"Хизбула\" да опитат да се намесят, ако насилието в Газа продължи и се разпространи. На свой ред иранското ръководство неведнъж е предупреждавало, че за разлика от последната война през 2006 г., то ще окаже пряка подкрепа на групировката при всякакъв сблъсък. Израел ще бъде \"унищожен\", казва ръководството. Израелският премиер  Бенямин Нетаняху  също ясно показа, включително на руския президент Владимир Путин, че сегашните усилия на Иран да установи постоянно военно присъствие в Сирия и Ливан означават за Израел пресичане на червена линия. Неотдавна Нетаняху подчерта позицията си, нареждайки свалянето на ирански безпилотен самолет и нанасянето на въздушни удари по използвани от Иран сирийски бази. Предишните инструменти за балансиране на ситуацията липсват. Няма смисъл да се гледа към Съвета за сигурност на ООН. Когато се събра на извънредно заседание в петък вечерта, за да обсъди Газа, съветът не можа дори да приеме общо изявление. Саудитска Арабия, която някога лансираше свой собствен мирен план, е твърдо (макар и мълчаливо) в произраелския, антиирански лагер. Същото важи и за Египет, където президентът Абдел Фатах ас Сиси е обсебен само от мисълта за джихадистите, а не за правосъдието. Няма смисъл и от призиви към американците да се намесят като честен посредник. Президентът на САЩ Доналд Тръмп е показал, че по тази тема е колкото невеж, толкова и пристрастен. А през май предстои и още една дата, която може да доведе до пожар. Очаква се на 12 май Тръмп да отхвърли ядреното споразумение с Иран и така да наруши целия нестабилен баланс в Близкия изток. /БТА", "date": "2018.04.03", "title": "Как от сблъсъците в Газа могат да пламнат горещи точки в целия Близък изток"}
{"url": "https://www.dnevnik.bg/sport/2018/04/03/3157168_fotogaleriia_vitosha_x_lines_2018/", "text": "Екстремната ски и сноуборд надпревара Витоша X Lines 2018 се проведе през уикенда въпреки лошото време. Най-добър резултат от всички постигна сноубордистът Камен Петров.", "date": "2018.04.03", "title": "Фотогалерия: Адреналинът от Витоша X Lines 2018"}
{"url": "https://www.dnevnik.bg/sviat/2018/04/04/3157509_kak_sivata_ikonomika_v_rusiia_stana_digitalna/", "text": "Сенчестата икономика в Русия, в която са заети почти половината работещи, намери убежище на най-неочаквано място. Миналата година през онлайн платежната система на Сбербанк - ПАО, която е контролирана от държавата, са минали около 1 трилиона рубли (17 млрд. долара) под формата на редовни парични трансфери от клиенти до малък брой сметки, което би могло да бъде свързано с търговска дейност, посочва Михаил Матовников, старши изпълнителен директор и главен анализатор в най-голямата банка в Русия. И макар да няма подробен статистически анализ, показателно е, че тези средства очевидно са отишли за обслужването на \"неофициалния\" сектор, допълва той. Обемът на транзакциите, класифицирани като \"други\" - повече от тях преводи от една карта към друга, се е увеличил през миналата година със 77%. Близо две трети от тях са минали през Сбербанк. Така наследникът на съветската спестовна каса, където в момента се пазят спестяванията на над 80% от руснаците, неизбежно се превръща в платформа, която канализира потока на парите за хората, които правят бизнеса си извън счетоводните книжа. Безналична изгода Заедно с останалата част на Русия \"сивата икономика става дигитална\", коментира Егор Григоренко, партньор в компанията Bain & Co в Москва. \"Причината за това е, че разходите по транзакциите и оперативните рискове при използването на онлайн канали през последните години значително намаляха в сравнение с операциите в брой. Освен това ограничените плащания, свързани с малкия бизнес, рядко попадат в центъра на вниманието на данъчните власти\", обяснява той. Задънена улица Нарастващата прозрачност създава нещо като \"Параграф 22\" за правителството, което отдавна обяви, че иска да сложи край на сенчестата икономика, която според различни оценки е над една трета от брутния вътрешен продукт (БВП). И макар новото цифрово измерение да хвърля светлина върху дейността, която при друга ситуация няма да бъде документирана, то в същото време повишава риска да бъдат разкрити операции, които няма да са по-нечестни от отдаването под наем на жилище или плащането на домашни учители или детегледачки. Финансовото министерство, което надзирава данъчната служба, не коментира нарасналата популярност на паричните преводи между физически лица. Пресслужбата на Сбербанк също отказа коментар. \"В интернет редовно тръгват слухове за това, че данъчната служба отделя специално внимание на такива трансфери\", каза Матовников от Сбербанк. \"По-добре обаче би било, ако не се оказва натиск от властите, защото обемите веднага ще се прехвърлят в налични транзакции.\" И докато Русия бавно се възстановява от най-силната рецесия през това столетие, милиони руснаци успяха да се спасят в сенчестата икономика, която Международният валутен фонд определя като \"дейности, скривани от официалните власти поради финансови, регулаторни и институционни причини\". През миналата година 45% от трудоспособното население в страната, или близо 33 милиона души, са били част от \"сенчестия\" трудов пазар, което е увеличение спрямо 40% през 2016 година, според проучване на Руската академия по народно стопанство и държавната служба при президента на Русия. \"Екосистемата\" на Сбербанк Удобството на разплащателните карти наред общодостъпността на Сбербанк се оказва неустоима съблазън дори за хората, които в нормални условия предпочитат да не оставят следи. Това също отговаря и на амбициите на главния изпълнителен директор на Сбербанк Герман Греф от обикновен кредитор да я превърне в технологична компания и управляваща \"екосистема\" с плацдарм в нефинансовите отрасли. При все това със спада на лихвите в Русия Сбербанк започна все повече да залага на растежа на сборовете от такси, които са се увеличили с 13% до 394 млрд. рубли миналата година. Транзакциите с карти са имали най-голям принос да нарастването на приходи от такси, плащани по потребителските сметки, сочат данни на Сбербанк. Паричните преводи в \"неофициалния\" сектор от слабо ручейче са се превърнали в мощен поток, който въпреки всичко бледнее в сравнение с пълния обем на цифровите транзакции в страната с най-голям брой в Европа на потребители на интернет. Дори ако от сметката се извадят операции по теглене на пари и плащане в магазини, тази сума миналата година е била 19 трлн. рубли. До последната банка Сбербанк вече е главният облагодетелстван от чистката сред недостатъчно капитализираните кредитни институции, направена от централната банка, а сега, когато повечето финансови услуги се цифровизират, тя на практика става монополист. Това не радва останалите ѝ конкуренти като TCS Group Holding Plc. Ръководителят на Tinkoff Bank, която е вторият по големина в Русия издател на кредитни карти, се оплаква, че все по-често е молен да превежда пари по карти на Сбербанк при битови ситуации като плащане на ресторантски сметки. \"Търговците на дребно не трябва да искат плащания по този начин\", каза Оливър Хюз, главен изпълнителен директор на Tinkoff. \"Това е канибализиране на бизнеса с издаване на карти, укрепва сивата икономика и подкопава банковия бизнес и развитието на безкасовитe плащания.\" /БТА", "date": "2018.04.03", "title": "Как сивата икономика в Русия стана дигитална"}
{"url": "https://www.dnevnik.bg/photos/2018/04/03/3155513_fotogaleriia_alek_boulduin_na_60_g/", "text": "Алек Болдуин е американски актьор, роден на 3 април 1958 г. Братята му Стивън, Уилям и Даниъл Болдуин също са известни актьори. Днес той навършва 60 години.", "date": "2018.04.03", "title": "Фотогалерия: Алек Болдуин на 60 години"}
{"url": "https://www.dnevnik.bg/tehnologii/2018/04/03/3156988_da_rabotish_influensur/", "text": "Първото нещо, което прави, е да снима току-що поднесената й от сервитьорката чиния със салата. Кадърът може би ще попадне в  Instragram профила й , следван от 23 600 потребители, или във  фейсбук страницата  й с 9325 последователи. Да покаже какво ще обядва е най-естественото и безобидно нейно действие. Преди това ще ви разкаже кога е претърпяла спонтанен аборт (108 хиляди гледания), каква е сутрешната й рутина (139 хиляди гледания), как отглежда детето си или приготвя ръчния си багаж за път във видеа, качени на профила й в  YouTube  (35 569 абонати за шест месеца). С една дума – ще ви довери целия си живот в детайли и откровеност, сякаш сте й първи приятели. Навън температурата е близо до нулата, но тя се появява с тънко яке, голо ляво рамо и светъл панталон, усмихната като за снимка. Веднага разбирам, че е бременна за втори път, но какво е споделянето с мен, след като хиляди непознати са разбрали за новината малко след като е станала ясна и за самата нея. Antoanette Pepe, или Ети, както я наричат приятелите, е нещо като медия. Тя работи блогър и благодарение на усилието си да поддържа няколко социални канала в интернет с постоянство и интересни за почитателите й теми днес тя влиза в графата с най-забелязваните инфлуенсъри в България, а доскоро и в Дания. Думата \"инфлуенсър\" (от английския глагол influence – влияя) се настани удобно в българското езиково пространство като лесен и обединяващ начин за назоваване на най-ярките личности в социалните мрежи. Това са всички онези блогъри, влогъри и инстаграмъри, които произвеждат снимки, видео, текст, предизвикващи силна реакция. Според Ети инфлуенсърът е човек, който с помощта на социалните медии успява да достигне до максимално много хора и да повлияе на техните желания, мечти, лайфстайл. \"Днес всеки може да е инфлуенсър – това съм аз, това може да си ти, както и съседското момиче. Невинаги броят последователи определя до каква степен можеш да влияеш на хората. Доверието е онова, което кара хората да искат да правят нещата като теб, да опитат храната, която си готвиш, и да водят твоя начин на живот.\" За нея дори думата инфлуенсър е много криворазбрана. \"Ние влияем на нашите последователи по много естествен начин. Показваш нещо, което харесваш онлайн – те са заинтригувани и искат да го пробват. Колкото по-дълго време развиваш своите канали и колкото по-откровен си – толкова по-голямо влияние имаш. Тоест толкова по-успешен инфлуенсър си. И не говоря само за продуктите, които споделяме. Благодарение на интернет и смартфоните имаме възможност да споделяме личните си истории през изключително много хора и да помагаме по този начин и често в реално време (Instagram Live). Да дадем шанс на другите да се учат от нашите грешки или да изберат да водят по-здравословен начин на живот, вдъхновение от резултатите, които споделяме ние онлайн\", допълва тя. За да говори така уверено, Ети има няколко онлайн години зад гърба си, заченати още от висшето й образование – медии и комуникации във Великобритания. Дипломиране и по-късно – през 2012 г., се връща в България и се залавя с работя по европроекти на стойност милиони евро. Денят й минава в офис - \"супернекреативно, депресиращо\", но след година и половина получава шанс да промени корпоративната си съдба – нейна приятелка, живееща в чужбина и прясно разделила се с приятеля си, започва да й пише имейли, обяснявайки личната си драма. Ети й отговаря сърдечно, всеки път на английски език, защото \"така ми идваше отвътре\" и съвсем скоро я осенява идеята да стартира свой блог. Наречен  Letters to Antoanette , той кани познати и непознати от цял свят да й пращат писма с вълнуващите ги въпроси, а тя да им отговаря със собствените трепети и житейския си опит дотук. \"Когато човек не се чувства добре в дадена ситуация, той не вижда обективно изхода от нея. Щом му дадеш примери от своя живот, сам достига до заключения за собствения си, за които не се е сещал...\", обяснява Ети. Описвайки своите крайно лични моменти, тя започва да събира стотици последователи, братя и сестри по споделяне. За да поддържа и развива \"Писмата\" си, решава да напусне работа и да започне да се издържа като продавачка и хостеса. \"Никой не можеше да повярва накъде се бях насочила след Англия и европроектите... Но аз вярвах в това, което правя!\", казва блогърката. \"Тогава беше много ново. Нямаше човек, който да смяташе, че блогърството е професия или че може да се превърне такава.\" В това число влизат и родителите, които мислят, че прави крачки назад в развитието си. \"Все пак те са друго поколение, което вярва, че трябва да се ходи на работа от 9 до 5 по модел, и не могат да си представят какво е да си на свободна практика...\" Нощем работи, денем пише, снима, публикува фотосесии. Постепенно блогът й започва да става по-лайфстайл и въпреки че първите му статии са за човешки взаимоотношения, психология, драматични случки, в тях започва да се прокрадва \"някое друго тоалетче\", идеи за дрехи и продукти. Амбицирана да учи още, Ети заминава за Дания, но езиковата бариера я спира да го направи. Започва работа във веригата Body Shop на главната улица в Копенхаген – шегува се, че е била единственият английски говорещ в цяла Дания, почти никой не искал да наема чужденци. После става по-хубаво – след шест месеца среща настоящия си съпруг Филип и забременява. Макар в момента семейството им да живее в България, по-голяма част от живота й след гимназията минава предимно в чужбина, откъде се чува непрекъснато с родителите си по скайп. \"Шегувам се, че тогава повече си говорихме, а сега, като сме заедно, се приемаме за даденост, преди си звъняхме и имаше истински диалог.\" Сега дистанционният разговор е прехвърлен към Facetime, чрез който говори със съпруга си, който е също в непрекъснато движение – пътува между София и Дания на всеки две седмици. В Дания Letters to Antoanette става част от Bloggers Delight ( http://bloggersdelight.dk ) – най-голямата платформа за блогъри в Дания. Тя е отворена за милиони създатели на страници, но само 200 от тях попадат в графа топ и мрежата им осигурява работа. Да дава работа на блогър означава, че платформата е посредник между фирмите и авторите на съдържание – например марка за маратонки иска да рекламира новия си модел и се обръща към блогър да изготви специален текст/видео за него, като му заплати услугата. Ети разказва, че мрежата е изградена високо професионално. Двете страни не се свързват помежду си и не стои въпросът дали е по-добре да действаш сам или чрез агенция. Тук, в България, въпрос има, а отговорът е, че е по-добре да си сам. И обяснява защо: \"Понеже блогърството е нова професия, не е изградено по правилния модел, получава се като възползване.\" В Дания и хонорарите също са много, много по-високи, а блогърите са много по-ценени. Печели се или чрез спонсорирани постове като тук или чрез поставяне на линк към някоя публикувана от нея марка (афилиейт програми). Тя все още работи с Bloggers Delight, но почти няма работа с тях, защото вече е ситуирана в България. Въпреки това печели \"Топ блогър в Дания\" – два пъти попада в класацията топ блогър в Дания – веднъж на 27-о и веднъж в началната десетка. В момента доходите й идват основно от България, и по-точно от видеата, които публикува в YouTube канала си. Досега е рекламирала дрехи, козметика, храни, технологии. Не казва на всичко \"да\" - \"мога да печеля и много повече, но има неща, които след експертизата не ми харесват и откривам по-добър еквивалент.\" И дава пример с електрическа четка – сравнява няколко различни марки, преди да каже \"да\". \"Има такива, които не харесвам и не бих купила никога, има други, които бих ползвала в ежедневието си, т.е., когато давам съгласието си, въпросът е бих ли ползвала този уред наистина.\" Разбира се, дава си сметка, че може да подразни последователите си да изгуби доверието им, и се старае да е много селективна при подобни публикации. \"В България потребителите са по-чувствителни по темата. Навън във всеки Instagram пост може да видиш, че е спонсориран и на никого не му пука. Докато тук хората се дразнят, защото не могат да разберат как правиш пари от това нещо.\" Обяснява също, че в Дания подобни постовете винаги се отбелязват като спонсорирани, защото е регламентирано да са такива, а в България – не. \"Ако не го направиш, накрая данъчните ти пращат бележка за дължащите огромни данъци\", усмихва се Ети. Питам я дали може да се издържаш от това. Да, може, ако си инвестирал много време, пари, усилия. \"Сега печеля, но ако сметна разходите по хобито ми, ще си възвръщам парите с години. Разбира се, днес все повече хора искат да станат инфлуенсъри, за да печелят пари. Да, но онези, които се издържат по този начин, в повечето случаи стартират каналите си като хоби – постепенно останалите се влюбват в съдържанието, което публикуваш, в характера ти. Хората, нашите читатели, зрители или т.нар. последователи, са тези, които ни правят инфлуенсъри. Затова не харесвам думата \"последователи\". Приятели. Това е правилната дума. Съмишленици.\" Ако има някакви правила, по който да станеш инфлуенсър, то първото и най-важно е да знаеш както точно искаш да правиш онлайн, твърди Ети. \"За какво ще пишеш, какво ще снимаш? След това идва най-важната стъпка – постоянството. Всичко онлайн се променя за секунди. Това е толкова бързоразвиваща се сфера, че ако не си такъв, ще бъдеш изместен от множеството друго съдържание.\" Накрая – бъди себе си. \"Има толкова много инфлуенсъри но няма друг, който да е 100% като теб. Използвай го, за да създадеш свой собствен кръг от онлайн приятели.\" Но поддържането на социален образ в мрежите се оказва трудоемка дейност. Ако искаш да си успешен блогър, трябва да изготвяш съдържание без почивка - \"съзнанието ти е ангажирано постоянно с това с какво можеш ти да ангажираш публиката си\". \"Това изглежда лесно, а не е. В началото живеех с лаптопа си по заведения, постоянно правех график да имам три поста в Instagram, четири в блога на седмица.\" В момента акцентът й са й YouTube видеата, за които е още по-трудно – да измислиш концепция, как ще снимаш, къде да избереш подходящата визия, да инвестираш в необходимите предмети за осъществяването на видеото. За да се получи видеото, трябва не само да изглеждаш добре, ами и да се чувстваш така! Обещава да ги качи в определен ден и час, но на кого точно? \"На себе си и на публиката. Да ти кажа, като си лягам, съм много удовлетворена, ако съм качила нов клип. Да видиш как хората реагират, особено когато си споделил нещо и те ти пишат своите лични истории, за да ти кажат – ето, през това преминах аз и заради това, че те виждам усмихната, ме мотивираш да изляза от дупката, или щом можеш ти да работиш с едно дете, значи и аз мога, благодаря ти, че ми показа, че е възможно! Аз използвам социалните медии, за да помагам. Това е моята мисия – да вдъхновявам хората да бъдат смели, да бъдат щастливи тук и сега и да вярват, че всичко е в техните ръце. Всеки може да постигне всичко - стига да иска.\" След време Ети иска да развие заниманието си в нещо по-голямо – да прави семинари, да провежда мотивационни лекции за позитивно мислене, дори на тема инфлуенсърство, но чака да мине още време, докато не започне да изпитва пълно удовлетворение и самочувствие да излезе от заниманието си. \"В момента имам растеж, който докато съществува, няма логика да напусна, трябва да стигна до ниво, в което то си действа само, моите усилия да са се възнаградили, тогава мога да си позволя да давам ноу-хау.\"", "date": "2018.04.03", "title": "Да работиш инфлуенсър"}
{"url": "https://www.dnevnik.bg/sport/2018/04/03/3157228_mejdunarodnata_boksova_federaciia_e_naredila_mach/", "text": "Кубрат Пулев вероятно вече знае следващия си съперник. Това ще е Дилиън Уайт след решение на Международната федерация по бокс (IBF) за елиминационен мач. Информацията дойде след публикация на промотъра на световния шампион Антъни Джошуа - Еди Хърн. \"Току-що получих писмо от IBF, която нарежда елиминационен мач за претендентската позиция между Кубрат Пулев и Дилиън Уайт. Интересни моменти предстоят в тази дивизия\", написа Хърн.    Пулев трябваше да се изправи срещу Джошуа миналата есен, но заради контузия участието му в мача се провали. В събота  световният шампион победи Джоузеф Паркър и обедини четири от поясите в бокса . Очакванията  бяха българският боксьор да има елиминационен мач с Доминик Бризил . Според boxingscene.com Бризил ще срещне Дионтей Уайлдър през лятото. Уайт има 23 победи и една загуба, като има 17 нокаута. Единственото му поражение дойде срещу Джошуа през декември 2015 г. От тогава той е в серия от седем поредни победи, последната от които срещу Лукас Браун с нокаут в шестия рунд преди две седмици.", "date": "2018.04.03", "title": "Международната боксова федерация е наредила мач между Кубрат Пулев и Дилиън Уайт"}
{"url": "https://www.dnevnik.bg/bulgaria/2018/04/03/3157231_gotovi_sa_avtobusite_za_noshtniia_transport_na_sofiia/", "text": "Всички автобуси, които ще изпълняват разписанията на нощния градски транспорт в София, са оборудвани с видеонаблюдение, така че да се гарантира сигурността на шофьорите и пътниците. Това каза в интервю за БНТ зам.-кметът по транспорта Евгени Крусев.  Нощният градски транспорт в София тръгва от 7 април . Автобусите ще се движат от полунощ до 4 ч. сутринта. Общата спирка на четирите линии, които ще носят номера N1, N2, N3 и N4, ще е на площад \"Княз Александър Първи\". Цената на нощната карта за всички линии е 2 лева, като тя ще се продава от кондуктори вътре в автобусите. Където спирките на нощния градски транспорт не се засичат със спирки от редовните линии, които се изпълняват през деня, ще бъдат сложени допълнителни указателни табели, така че хората да знаят къде спират нощните автобуси, обясни Крусев. А където спирките се засичат с дневния градски транспорт, ще бъдат поставени допълнителни табели, че ще има транспорт и през нощните часове. Билетите за нощния градски транспорт в момента са в печат, каза Крусев. На интервал от 40 минути ще се движат всички основни линии на нощния градски транспорт.", "date": "2018.04.03", "title": "Готови са автобусите за нощния транспорт на София"}
{"url": "https://www.dnevnik.bg/evropa/2018/04/03/3157229_velikobritaniia_vuvejda_zabrana_za_turgoviia_s/", "text": "Великобритания ще забрани продажбата на предмети от слонова кост, независимо от възрастта им, в опит да ограничи незаконната търговия, да попречи на бракониерството и да допринесе за защитата на слоновете, информира \"Ройтерс\", цитирана от БТА. Ново законодателство ще въведе най-строгата забрана за слонова кост в Европа и една от най-строгите в света, поставяйки извън закона продажбата на почти всякакви антични предмети, съдържащи слонова кост. Международната търговия със слонова кост е незаконна от 1990 година, както и продажбата на необработена слонова кост във Великобритания, без оглед на възрастта й. В момента обаче предметите, изработени преди 1947 година, могат да бъдат обект на търговия в Обединеното кралство и други страни от ЕС, както и предмети, произведени след 1947 година, ако имат правителствен сертификат. По-тежките ограничения, въвеждани след обществени консултации, ще покажат убеждението на Великобритания, че \"отвратителната търговия със слонова кост трябва да остане в миналото\", заяви министърът на околната среда Майкъл Гоув. Все пак са предвидени изключения за антични предмети, при които слоновата кост е под 10 процента от обема, както и за най-редките и важни предмети от съответния вид, включително портретни миниатюри, нарисувани върху плочки слонова кост. Според Световния фонд за дивата природа все ден близо 55 африкански слона биват убивани заради бивните им, които след това биват превръщани в статуетки или накити.", "date": "2018.04.03", "title": "Великобритания забранява търговия с предмети от слонова кост"}
{"url": "https://www.dnevnik.bg/evropa/2018/04/03/3157232_italiia_otricha_da_e_chast_ot_plana_za_priem_na/", "text": "Италия отрече да е засегната от споразумението, сключено между ООН и Израел за пренастаняване на африкански мигранти в западни страни, предаде \"Франс прес\", цитирана от БТА. Не съществува никакво споразумение с Италия в рамките на споразумението, договорено между Израел и Върховният комисариат на ООН за бежанците относно пренастаняването на тези мигранти, се казва в изявление на италианското министерство на външните работи. По-рано вчера израелските власти обявиха, че са постигнали  споразумение с ООН , което ще позволи на най-малко 16 250 африкански мигранти да отпътуват към западни страни, сред които Италия. Според израелския премиер Бенямин Нетаняху то ще позволи да се преместят част от тези африкански мигранти към \"развити страни като Канада, Германия и Италия\". Германското министерство на вътрешните работи увери, че \"не е запознато с конкретно искане, касаещо да се поемат грижите за бежанци, живеещи в Израел, по-специално произхождащи от африкански страни\". Според израелското вътрешно министерство 42 000 африканки мигранти, основно от Судан и Еритрея, живеят в Израел, от които половината - жени и деца - не са засегнати от този план. Тези мигранти са пристигнали основно след 2007 г., промъквайки се през Египетски Синай. По това време границата бе слабо контролирана. Мигрантите са се настанили в бедните квартали на Тел Авив.", "date": "2018.04.03", "title": "Италия отрича да е част от плана за прием на африкански мигранти от Израел"}
{"url": "https://www.dnevnik.bg/bulgaria/2018/04/03/3157234_ot_bdj_ochakvat_v_kraia_na_mandata_na_kabineta_novi/", "text": "За \"БДЖ - Пътнически превози\" ще бъдат купени нови мотрисни влакове на два етапа - на първия етап 41 нови мотрисни влака и на втория - 44. Това обяви в интервю за БНТ Владимир Владимиров, изпълнителен директор на \"Холдинг БДЖ\". \"Започва процес на инвестиции в \"Пътнически превози\". Ние сме се фокусирали в момента на поръчката за тези 41 мотрисни влака и за осигуряването на необходимото финансиране, за да се случи този проект\", каза той и допълни, че след около месец процедурата ще започне. \"Очакваме в края на мандата на това правителство да има нови мотрисни влакове по линиите на България\", каза Владимиров. По думите му следващото правителство \"трябва да започне да мисли за втория етап - тези 44 мотрисни влака, за да може с общия състав от 85 мотрисни влака с по-добрите скорости железницата да придобие един средно европейски вид.\" Владимиров обяви, че при последния инцидент, при който избухна пожар във влака София - Бургас при влизане в гара Коньово, а  огънят изпепели два вагона , се работи по всички хипотези. \"Ние също имаме назначена проверка, тоест осъществяват се две проверки - една от министерството на транспорта и една вътрешна проверка от службите за безопасност на БДЖ\", каза той. Вагоните са били ремонтирани преди 3 години, те са преминали през голям заводски ремонт, а освен това на 6 месеца минават на техническа експертиза за електрическата инсталация, обясни Владимиров и допълни, че \"малък преглед\" се прави всеки ден. По думите му това са вагони, които \"отговарят на абсолютно всички изисквания, свързани с безопасността и условията за движение по релсите на България\".", "date": "2018.04.03", "title": "От БДЖ очакват нови мотрисни влакове в края на мандата на кабинета"}
{"url": "https://www.dnevnik.bg/sviat/2018/04/03/3157237_izrael_zamrazi_sdelkata_s_oon_za_izprashtane_na/", "text": "Израелският премиер Бенямин Нетаняху обяви тази вечер, че замразява изпълнението на споразумението с Върховния комисариат на ООН за бежанците за пренастаняване на африкански мигранти, живеещи в Израел, в западни страни, предадоха световните агенции, цитирани от БТА.  Споразумението бе оповестено часове по-рано и предвижда 16 250 африкански мигранти да бъдат прехвърлени в западни страни, както и възможност други близо 16 хил. и да получат официален статут в Израел.  \"Реших да отменя прилагането на това споразумение и да преосмисля условията\", пише премиерът на страницата си във \"Фейсбук\". Той допълва, че е взел предвид критиките към споразумението и ще обсъди въпроса с жители на Южен Тел Авив - бедна част от града, привлякла голяма мигрантска общност, която променя етническия облик на района и предизвиква гнева на някои от жителите. Според \"Джерузалем пост\" Нетаняху се е поддал на натиск от коалиционните партньори. Същевременно той е пазил в тайна споразумението с ООН дори от тях - например правосъдният министър Айелет Шакед е можела да го информира за него политическия си партньор и лидер на партия \"Еврейски дом\"  Нафтали Бенет , който в момента е основният съперник на Нетаняху вдясно. След като сделката беше обявена, Бенет каза, че Израел се е \"предал\" и сега ще стане \"рай за мигрантите\", пише вестникът. Планът за масова депортация  Съдбата на около 37 000 африкански мигранти се превърна в морална дилема за държавата, основана като убежище и национален дом за евреите. Дясното правителство бе подложено на натиск от националистически настроените си избиратели да изгонят мигрантите в Руанда или Уганда. Но планираната масова депортация предизвика критики от ООН и правозащитни организации. Освен това според публикацията на Нетаняху във \"Фейсбук\" Руанда, която е била най-вероятната дестинация, се е отказала и така е осуетила плана.  В годините след 2000 г. бежанци, основно от Судан и Еритрея, влязоха в Израел през египетския Синайски полуостров. Големият приток на мигранти разпали недоволство сред мнозина израелци, които твърдят, че новодошлите не са истински бежанци, а \"външни агенти\", а израелски политици неведнъж са ги определяли като заплаха за \"еврейската същност\" на държавата.  Нетаняху заяви по-рано, че Канада, Италия и Германия са сред страните, които ще приемат мигранти ( Италия обаче отрича ). Други мигранти, много от които търсят убежище, ще получат позволение да останат поне през следващите пет години в Израел.", "date": "2018.04.03", "title": "Израел замрази сделката с ООН за изпращане на мигранти от Африка в западни страни"}
{"url": "https://www.dnevnik.bg/bulgaria/2018/04/03/3157272_fermerite_niamat_finansov_interes_da_se_zanimavat_s/", "text": "Министърът на земеделието Румен Порожанов е доволен от  взетото вчера решение  за регистрацията на земеделските производители като потребители, а не като търговци на гориво, с което се отмени и предвиденият им протест. Законът е принуждавал земеделските производители да се регистрират като търговци на гориво, което води до допълнителни тежести и изисквания, каза Порожанов в интервю за БНТ. По думите му земеделците като крайни потребители на гориво нямат финансов интерес да се занимават с контрабанда на гориво. Порожанов посочи, че държавата дава значителна отстъпка от акциза на гориво, което обезсмисля да се използват контрабандни горива. \"Контрола го има, санкциите трябва да бъдат много сериозни. Този закон е изключително важен за борбата с контрабандата на горивата, но тя трябва да е съсредоточена там, откъдето те влизат\", смята Порожанов.", "date": "2018.04.03", "title": "Фермерите нямат финансов интерес да се занимават с контрабанда на гориво, каза Порожанов"}
{"url": "https://www.dnevnik.bg/sport/2018/04/03/3157250_prezidentut_na_olimpiakos_globil_futbolistite_s_400/", "text": "Футболистите на \"Олимпиакос\" са били глобени с 400 хил. евро от собственика на клуба Евангелиос Маринакис, съобщава Би Би Си, като се позовава на информации в гръцките медии. Освен това корабният магнат направил мащабна чистка в състава. В основата на решението му е силното разочарование от равенството 1:1 с десетия \"Левадиакос\" в събота. \"Аз и останалите фенове ви търпяхме достатъчно. Вие се махате днес и излизате във ваканция\", заявил Маринакис според медиите в Гърция. Той щял да остави в състава само петима-шестима от футболистите, като ще включи в отбора юноши. По думите му част от глобата е наложена за равенството 1:1 с големия съперник \"Панатинайкос\" от 4 март. Това не е първият случай, в който Маринакис предприема мерки срещу отбора си, след като преди три години наложи глоба от 500 хил. евро. \"Олимпиакос\" е трети на три точки зад АЕК и на една зад ПАОК, като има и по един мач повече от съперниците си в спора за титлата. Гръцкото първенство  беше подновено през уикенда  след прекъсването заради  скандала с прекратения мач между АЕК и ПАОК . От 1997 г. насам \"Олимпиакос\" има пълна хегемония в гръцкия футбол, като само веднъж е пропускал да стане шампион - през 2010 г. До края на настоящия сезон остават четири кръга. Маринакис е собственик и на английския \"Нотингам форест\".", "date": "2018.04.03", "title": "Собственикът на \"Олимпиакос\" глобил играчите с 400 хил. евро и ги пратил да почиват"}
{"url": "https://www.dnevnik.bg/video/2018/04/03/3157264_video_pet_slona_zatvoriha_magistrala_v_ispaniia/", "text": "Магистрала в Испания бе затворена заради пет слона, които избягаха от катастрофирал камион, съобщават ДПА и Би Би Си, цитирани от БТА.  Едно от животните е починало от нараняванията си, а друго е пострадало, посочи местната полиция.  Ранените слонове е трябвало да бъдат вдигнати с кранове и внимателно преместени от платното - необичайна гледка за аварийните екипи.  Инцидентът станал вчера следобед в град Посо Каняда, област Мурсия. Шофьорът на камиона, участвал в инцидента, не е ранен. Предполага се, че возилото е част от циркова трупа.  Видеозаписи с евакуацията на слоновете бяха качени в социалните медии, а местната полиция публикува снимки как три от слоновете се разхождат по платната на магистралата след инцидента. За кратко се наложи трафикът по магистралата да бъде отклонен, отбелязва онлайн изданието \"Ел дихитал де Албасете\".", "date": "2018.04.03", "title": "Видео: Пет слона затвориха магистрала в Испания"}
{"url": "https://www.dnevnik.bg/evropa/2018/04/03/3157269_masovite_stachki_prez_cherniia_vtornik_shte_sa_test_za/", "text": "Със стачка,  започнала късно снощи  в държавната железопътна компания Ес Ен Се Еф (SNCF), и стачка на персонала в авиокомпанията \"Ер Франс\" (Air France) Франция днес е изправена пред \"черен вторник\" след дългия уикенд за католическия Великден, предаде \"Франс прес\", цитирана от БТА. Стачката в железниците ще бъде продължителна. Стачни действия ще има по два дни на всеки пет дни до края на юни. Протестите са насочени срещу премахването на специалния железничарски статут при новоназначените, условията за отваряне към конкуренцията и превръщането на компанията в дружество с ограничена отговорност, което според синдикатите открива пътя за бъдеща приватизация. Правителството обаче отрича да е така. Според ръководството на държавните железници движението на влаковете снощи е било нормално, но днес стачните действия ще се усетят. Ще се движат само всеки осми от високоскоростните влакове и всеки пети от регионалните. Влаковете към Испания, Италия и Швейцария няма да се движат. Почти нормално ще бъде движението на влаковете \"Талис\" (Thalys) към Белгия. Всеки ден държавните железници превозват четири милиона и половина пътници и те са изправени пред сериозни проблеми. За президента Еманюел Макрон  битката също се очертава тежка . Правителството му е решено да модернизира сектора и припомня, че движението на влак във Франция излиза с 30 процента по-скъпо, отколкото другаде, което прави железниците неконкурентоспособни. Според анализатори стачката на държавните железници може да струва между 10 и 20 милиона евро на ден. Макрон, който се ангажира с коренни промени, рискува много с реформата на държавните железници. Предишни правителства отстъпваха по този въпрос, по-специално дясното правителство през 1995 г. след масови стачни действия, парализирали страната в продължение на седмици. Макрон толкова много критикуваше застоя и страха от реформи на предшествениците си, че сега трудно ще може да увърта, без да рискува сериозни политически вреди в замяна, отбелязва \"Франс прес\". На фона на стачката в железниците персоналът на \"Ер Франс\" (Air France), който иска увеличаване на заплатите с 6 процента, ще стачкува за четвърти път днес за малко повече от месец. Компанията предвижда по-силни нарушения на трафика в сравнение с предишния стачен ден на 30 март и очаква 75 процента от полетите й да бъдат изпълнени. Още три стачки в \"Ер Франс\" са предвидени за 7, 10 и 11 април. Тези стачни действия не са свързани пряко с реформите на Макрон, но ще допринесат за попълването на редиците на недоволните и засилват натиска върху правителството, изправено пред истинска социална пролет.", "date": "2018.04.03", "title": "Масовите стачки през \"черния\" вторник ще са тест за реформите на Макрон"}
{"url": "https://www.dnevnik.bg/bulgaria/2018/04/03/3157277_kratki_novini_bivsh_kmet_na_vidin_beshe_osuden_na_6/", "text": ". Язовир \"Рогозен 1\" вече е безопасен, твърдят двама министри При съвместна проверка на министрите Ивайло Московски и Николай Нанков беше установено, че язовир \"Рогозен 1\" вече е безопасен. До момента са положени 1500 стоманобетонни траверси и голям обем скална маса за укрепването на водоема, което е дало добър резултат и положената основа е устояла на обилните валежи през изминалата седмица. Дигата към язовирната стена вече е обезопасена и се работи по преливника, което ще осигури нормалната проводимост на водните количества. Предстои да започне работа и по язовир \"Бързина\". Лидл открива развоен център в България Търговската верига е избрала България да открие своя развоен център, който ще обслужва всички обекти на компанията в Европа. Засега в него ще работят 25 висококвалифицирани ИТ специалисти. Предстои да бъдат наети още близо 100 души. Основната дейност на Lidl Digital ще бъде разработването на специфични платформи, системи и решения, които да се ползват от всички Lidl държави за онлайн търговията като нова и допълваща посока на сегашния стационарен бизнес на компанията. Над 20 деца са със съмнения за отравяне в Добринище Над 20 деца са със съмнения за отравяне. Инцидентът е станал в Добринище, където те са на зелено училище, съобщава Би Ти Ви. Децата са започнали да повръщат, което е наложило да бъдат прегледани от лекари. Три от тях са на системи в здравната служба в Добринище, а за останалите се полагат грижи в хотела, в който са настанени. Все още не се знае каква е причината за натравянето. Екипи на Регионалната здравна инспекция и Българската агенция по безопасност на храните вече проверяват случая. Бивш кмет на Видин беше осъден за длъжностно присвояване Бившият кмет на Видин Румен Видов беше осъден от Окръжния съд в Монтана на 6 години затвор за длъжностно присвояване в особено големи размери, съобщава \"Фокус\". Той беше обвинен, че докато е бил кмет в периода от 2007 до 2011 г., не е изпълнил задълженията си по извършване на годишна инвентаризация на задълженията на общината. Освен това не е организирал изпълнението на бюджета. Видов е сключил договори и с три охранителни фирми, собственик на които е едно и също лице, като по силата на тези спогодби фирмите са се сдобили с изпълнителен лист по облекчената процедура, без да са установени точно вземанията им. Тези фирми са охранявали обекти във Видин, но за голяма част от договорите не е имало екземпляр в общината. Имало е дори случаи, в които е плащано, без да има охрана. За подобно престъпление законът предвижда от 10 до 20 години, но поради давност присъдата е намалена на шест години. Присъдата е на първа инстанция и може да бъде обжалвана пред Софийския апелативен съд. Столичната полиция предупреди за нова схема за телефонни измами От Столичната полиция предупредиха за нов тип телефонна измама, която се прилага в последните седмици. Обаждането се осъществява от телефонни номера на физически или юридически лица, които предоставят преводачески или адвокатски услуги. При обаждането телефонният измамник се представя за високопоставен служител или негов познат, който търси съдействие, като най-често то е за превод или адвокатски услуги при разпит на задържан в полицията чужд гражданин. След изразена готовност за съдействие следва повторно обаждане с обяснение, че е необходимо спешно придвижване на съответната документация, като това изисква плащане през офиси на фирми за валутни разплащания и парични преводи. Най-често исканите суми са в евро. Измамниците обещавали, че парите ще бъдат възстановени след приключване на поетия ангажимент. Потърпевшият разбирали, че са измамени едва когато пристигали на посочения от телефонните измамници адрес.", "date": "2018.04.03", "title": "Кратки новини: Язовир \"Рогозен 1\" вече е безопасен, твърдят двама министри"}
{"url": "https://www.dnevnik.bg/bulgaria/2018/04/03/3157083_tursiat_se_novite_mladejki_delegati_na_bulgariia_v_oon/", "text": "Дружеството за Обединените нации в България си търси нови младежки делегати, които да вземат участие в сесията на Общото събрание на Организацията на обединените нации (ООН) в Ню Йорк през октомври 2018 г. и на заседанията на Комисията за социално развитие през февруари 2019 г. Делегатите имат и редица други задължения, както и права, сравними с тези на акредитиран дипломат, по решенията на ООН за младежта. Мандатът е 18-месечен - от юли тази година до декември 2019 г. Позицията на младежки делегат към ООН съществува едва в около 30 държави от целия свят. Конкурсът за избора им се провежда за 12 поредна година с официалната подкрепа на Министерството на външните работи и Постоянното представителство на Република България към ООН в Ню Йорк и в партньорство с Национален младежки форум и ISIC - България. Крайният срок  за участие в конкурса  е в 23:59 часа на 11 април тази година, като първата фаза е кандидатите да попълнят и изпратят формуляр за участие. В следващите три кръга желаещите ще трябва да изпратят допълнителни документи, да бъдат оценени, а накрая ще се проведе и панелно интервю. Изискванията към кандидатите са: – да имат българско гражданство към момента на кандидатстване; – да са на възраст между 18 и 29 години към датата на подаване на документите за кандидатстване; – отлично владеене на английски език писмено и говоримо (желателно, но не задължително е владеене на втори официален език на ООН); – познаване на работата на ООН и с младежкия сектор в България и теми, свързани с младите хора; – с активно участие и принос към младежкия активизъм; – да имат и лидерски качества, инициативност и организационни умения, както и да умеят да мотивират и общуват с млади хора; – да са в България по време на целия мандат от 18 месеца.", "date": "2018.04.03", "title": "Търсят се новите младежки делегати на България в ООН"}
{"url": "https://www.dnevnik.bg/sviat/2018/04/03/3157270_izraelcite_imat_pravo_na_zemia_i_obshti_interesi_sus/", "text": "И палестинците, и израелците имат право на своя земя, а Израел, вече с общи интереси със Саудитска Арабия, може да намери такива и с други страни от Персийския залив. Това каза в интервю за американското списание  The Atlantic  саудитският престолонаследник принц Мохамед бин Салман. Някои израелски издания вече тълкуват думите му като още един знак за затопляне в отношенията между  Саудитска Арабия и Израел . \"Вярвам, че палестинците и израелците имат право да имат своя земя. Но ни трябват мирно споразумение, което да гарантира стабилността за всички, и нормални отношения\", казва той, попитан дали евреите имат право на национална държава на поне част от земята на предците си. В отговор журналистът Джефри Голдбърг го пита: \"Нямате религиозни възражения срещу съществуването на Израел?\" Мохамед бин Салман обяснява: \"Имаме религиозни притеснения за съдбата на свещената джамия (\"Ал Акса\") в Ерусалим и за правата на палестинците... Нямаме никакви възражения срещу други хора.\" Мохамед бин Салман - бъдещият владетел на страна, която не признава Израел и няма дипломатически отношения с него - продължава: \"Израел е голяма икономика, като за размера си и е растяща икономика и, разбира се, има много интереси, които ние споделяме с Израел, и ако има мир, ще има и много интереси между Израел и Съвета за сътрудничество в Залива и страни като Египет и Йордания.\" Това е отговор на въпроса дали единствено  Иран сближава Израел  и Саудитска Арабия и дали е възможно те да имат  други общи интереси  отвъд регионалното съперничество. \"И Хитлер изглежда по-добър\" Мохамед бин Салман, който  беше издигнат като престолонаследник  миналата година, стои зад множество инициативи за реформи като даване на права на жените, битка с миналото на насърчаване на екстремизма, преход към  зелена енергия  и  стъпки към топене на ледовете  с Израел (макар  напрежението  да остава). Някои анализатори свързват това с общия противник, който имат двете страни, в лицето на  ислямската република . \"Принцът не каза нито една лоша дума за Израел,\" обобщава Голдбърг като въведение към интервюто. Принцът коментира и други теми, като Иран: \"Вярвам, че, сравнен с върховния водач на Иран, и Хитлер изглежда добър. Хитлер не е правил това, което върховният водач опитва да направи. Хитлер опитва да завладее Европа... Върховният водач опитва да завладее света.\" Мохамед бин Салман обаче говори с повече заобикалки и е по-внимателен, когато става дума за човешки права, абсолютната монархия и откритостта на управлението. От друга страна той изразява съмнение в някои от правилата във все още консервативната Саудитска Арабия - като забраната за жени да пътуват без придружители мъже, каквато по думите му не съществува като закон до 1979 г. и трябва да се намери решение за нея. Попитан дали това значи забраната да бъде премахната, той предупреждава, че трябва да се намери начин, който \"не вреди на семействата и на културата\" и че има много консервативни - а и разделени в убежденията си - семейства в страната.", "date": "2018.04.03", "title": "Израелците имат право на земя и общи интереси със Саудитска Арабия, каза престолонаследникът"}
{"url": "https://www.dnevnik.bg/biznes/2018/04/03/3157280_pri_ogromni_prihodi_hazartut_plashta_skromni_danuci/", "text": "Пазарът на хазартни игри в България показва бързо и агресивно разрастване. Според справката в системата Amadeus на Moody's в България са регистрирани 1327 компании, които се занимават със залагания и хазарт. В същото време въпреки огромните приходи от хазарт платените данъци от него са скромна сума заради големите облекчения. Това съобщава в днешния си брой в. \"Сега\". В публикацията се посочва, че за близо десет години приходите от хазартни игри в България са се удвоили и само за 2017 г. са стигнали над 3 млрд. лв. Тъй като данъчните облекчения са огромни, платените данъци за 2016 г. са само 177 млн. лв. Най-голяма печалба се регистрира от игрите с изтриване на билети.  \"Ако през 2017 г. пазарът на тютюневи изделия е оценен на 3.5 млрд. лв., то платените акцизи и ДДС са за близо 3 млрд. лв. При огромните печалби в хазарта платените данъци за 2016 г. са 177 млн. лв.\", показва анализ на Тихомир Безлов от Центъра за изследване на демокрацията, цитиран от вестника.  Цитираната система показва, че трите най-големи хазартни клъстъра са групирани около компании на Васил Божков (\"Ню Геймс\" АД, \"Евробет\" ООД, \"Национална лотария\" АД и др.), Суди Озкан (\"Принцес Свиленград\" АД, \"Стар Принцес\" АД и др.) и \"Саневиан\" ООД (\"Уин Сити\" ЕООД, \"Букмейкър 1\" ООД и др.). Анализът на Amadeus показва броя на обявените служители в хазартните компании на Васил Божков (464 души), Суди Озкан (1307 души) и Саневиан (1762 души). Според данните най-печеливши са компаниите на Васил Божков, които организират и игрите с търкане на билетчета. За 2017 г. \"Ню геймс\" АД и \"Национална лотария\" АД са обявили оборот от 88.5 млн. евро и 15.3 млн. евро, а общият оборот от най-големите хазартни компании на бизнесмена достига 296 млн. евро. След данъчното облагане печалбата е около 76 млн. евро. За сравнение - според данните на Amadeus фирмите на Озкан и Саневиан имат оборот от 167 млн. евро и 69 млн. евро, а след данъците печалбата им достига 3.1 млн. евро и 5.8 млн. евро. Международни изследвания показват, че хазартът създава зависимости, подобни на пристрастяване към наркотични вещества, коментира Тихомир Безлов. \"Големият въпрос е защо политическите елити и бюрокрацията у нас за последните 28 години подкрепят нарастването на зависимостта от хазарта сред населението\", допълва той.", "date": "2018.04.03", "title": "При огромни приходи хазартът плаща скромни данъци"}
{"url": "https://www.dnevnik.bg/sport/2018/04/03/3157284_boris_galchev_niama_da_dopusnat_septemvri_do/", "text": "Полузащитникът на \"Септември\" Борис Галчев смята, че отборът му няма да бъде допуснат до участие в европейските клубни турнири. Думите му дойдоха след победата с 1:0 срещу \"Етър\" на старта на плейофите в осмицата. Галчев вкара от фаул и донесе десетия успех на отбора си през сезона. С добрите си резултати под ръководството на Николай Митов \"Септември\" събра 34 точки и е начело в групата си, а това отваря пътя към седмото място, даващо право на плейоф за участие в Лига Европа. \"До евротурнирите има два плейофа. Но няма да ни пуснат нас до евротурнирите, няма какво да го говорим\", каза Галчев пред БНТ след срещата. \"Видях, че е разкопано пред вратата, целта ми беше топката да тупне там. Получи се. Имам много мачове срещу Христо Иванов. Ние си имаме закачка с него. Той помни как тук му лепнах една в скобата\", добави Галчев. Според него Велико Търново заслужава да има отбор в елита. Митов заяви, че мачът е бил добър. \"Не мога да кажа, че сме играли прекрасно, но в този мач ме интересуваха само трите точки. Знаехме срещу какъв отбор играем. Съвсем други са ми вижданията във футбола, но трябва време.\" \"Има доста неща, които искам да виждам, но ще трябва селекция. Във всеки мач имаме много млади футболисти на терена. Бъдещето на българския футбол са младите играчи, това е и визията на нашия клуб. Нашето място е около шесто, седмо или осмо място. Аз съм реалист. Имаме още работа\", каза треньорът на \"Септември\".", "date": "2018.04.03", "title": "Борис Галчев: Няма да допуснат \"Септември\" до евротурнирите"}
{"url": "https://www.dnevnik.bg/sport/2018/04/03/3157304_severna_i_jujna_koreia_moje_da_uchastvat_pod_obsht/", "text": "Високопоставени политици от  Северна и Южна Корея  са изразили съгласието си двете страни да участват под общ флаг при откриването на Азиатските игри, съобщава агенция \"Йонхап\". Турнирът ще се проведе в Индонезия през август и септември. На среща в Пхенян в понеделник спортният министър на Северна Корея Ким Ил-гук и колегата му от Юга До Джонг-ван са обсъдили бъдещите спортни сътрудничества между двете страни. След  зимните олимпийски игри в Пьонгчанг  по-рано през годината напрежението на Корейския полуостров продължава да спада. Двете страни излязоха под общ флаг в церемониите по откриването и закриването в Пьонгчанг, а освен това участваха с обединен отбор в женския турнир по хокей на лед. Според \"Йонхап\" министрите ще финализират подробностите след историческата срещата между двете страни в края на месеца. Тогава севернокорейският лидер Ким Чен-ун за пръв път  трябва да приеме президента на Южна Корея . \"Би било чудесно да имаме подобни дискусии за сътрудничество и да успеем да финализираме това споразумение до края на месеца. Надявам се, че спортът ще бъде началото на помирение на Корейския полуостров\", каза До пред репортери. През уикенда делегация от Южна Корея пътува до Пхенян в културна визита. Тя върна жеста, след като Северна Корея имаше специална демонстрация по време на олимпийските игри.", "date": "2018.04.03", "title": "Северна и Южна Корея може да участват под общ флаг при откриването на Азиатските игри"}
{"url": "https://www.dnevnik.bg/evropa/2018/04/03/3157311_litva_iska_sasht_da_zasiliat_voennoto_si_prisustvie_v/", "text": "Литва би желала да се засили американското военно присъствие в балтийските страни. Този въпрос ще е сред темите, по които президентите на трите балтийски държави ще преговарят днес с американския си колега Доналд Тръмп, заяви днес държавният глава на Литва Далия Грибаускайте, цитирана от ТАСС. \"В общата декларация, която ще подпишем във Вашингтон, ще бъдат отново потвърдени безусловните ангажименти в областта на колективната сигурност и се надявам да бъде предвидено и занапред разполагане на американски подразделения в балтийските страни\", каза тя пред литовското национално радио. Грибаускайте вижда в това и средство за възпиране, и гаранция, че при извънредна ситуация \"ще може да разчитаме и на двустранна пряка помощ не само чрез структурите на НАТО\". По думите й балтийските страни ще търсят във Вашингтон възможности за подсигуряване на регионалната противовъздушна отбрана, по-специално чрез зенитни ракетни комплекси \"Пейтриът\" и \"подводници около Литва\". Според Литва патрулирането в нейното въздушно пространство и в тези на другите две балтийски републики от военни самолети от други страни от НАТО, разположени в местни авиобази на ротационен принцип, вече е недостатъчно и трябва да бъде изградена регионална система за ПВО. Литва иска освен това на нейна територия постоянно да се намират американски подразделения на ротационна основа. Трите балтийски републики нямат собствени военновъздушни сили./БТА", "date": "2018.04.03", "title": "Литва иска САЩ да засилят военното си присъствие в балтийските страни"}
{"url": "https://www.dnevnik.bg/na_put/2018/04/02/3150848_litovski_dizaineri_pratiha_nostalgiiata_po_soca_v/", "text": "Литовското дизайнерско студио трансформира едно от най-популярните места във втория по големина град Каунас в панелка от съветската епоха, разказва calvertjournal.com Творците от Gyva Grafika - местна компания, специализирана в стенописи и вътрешно оформление, придаде нов облик на един от най-популярните градски барове Galeria Urbana. Тя разработи серия облицовъчни плочки, всяка от които представлява един панел на панелен блок. Остъклени балкони, проснато пране, пенсионер, надничащ зад пердето, решетки на прозорците и други все още незабравени гледки от миналото са част от сюжетите. Мястото е добре известно на хората на изкуството в града, но за да видят работата на дизайнерите, ще трябва да посетят тоалетната. Именно там са сложени плочките. Други творби на литовските дизайнери могат да се видят на сайта им  gyvagrafika.lt", "date": "2018.04.03", "title": "Литовски дизайнери пратиха носталгията по соца в тоалетната"}
{"url": "https://www.dnevnik.bg/intervju/2018/04/03/3149883_damian_damianov_direktor_na_jugozapadno_durjavno/", "text": "- Проблемът със сечите винаги е главен, защото сечището е като операционна - няма красива операционна, няма красиви сечища. Логиката на стопанисването на гората е, че единственото \"лекарство\" е сечта. Имаме традиционно качествени специалисти и добри наредби за сечите, като за разлика от доста страни в Европа нямаме т.нар. голи сечи, които налагат последващо залесяване. Всички сечи, заложени в планове и проекти, целят приоритетно естествено възобновяване на горите. Изключение от правилото са т.нар принудителни сечи, сантираните сечи, както и сечите на тополи, които са промишлени култури.  – Незаконната сеч не е толкова голямо число, което да е притеснително. Това, което официално законно се сече в България, е около 40% от прираста. Годишно се сече около 7 млн. куб.м, а прирастът на горите достига 16 млн. куб. Политиката на министерството и на предприятието респективно е непрекъснато подобряване на дисциплината при извършване на сечите. Работим и за подобряване на познанията и квалификацията на персонала. Преди около 3 години се въведоха и електронните билети за експедиция на дървесина. След това се въведе изискването за GPS на товарните автомобили. – Целта на електронните билети е да има реална проследяемост на дървесината от сечището до ползвателя. След това се въведоха и GPS устройства за товарните автомобили, с които още се засили контролът върху движението на дървесина. И от тази година се въведоха и електронни дневници в складовете на преработвателите. Отделно имаме вече трета година пластмасови пластини, които са с уникални идентификационни номера, за да няма повтаряемост и всяка секция ценна строителна дървесина да носи съответен номер. – Реалният ефект се вижда, защото отчетът сега сочи повишаване на прихода, а той не идва от повече добита дървесина. Ползването на дървесината е планово и не го увеличаваме. Повишеният приход идва от увеличение на реално продадената и заплатена дървесина, докато сивият сектор намалява. – Аз мисля, че при нас (ЮЗДП) сивият сектор не е повече от 10%. Той е при транспортирането, и то в местата, които са най-отдалечени и бедни, където е по-трудно за проверки. Кюстендилско, Трънско, Благоевградско например. Основно става дума за дърва за населението, там имаме най-вече проблеми. Подобряването на резултатите във всяко от териториалните поделения означава, че все повече се свива сивият сектор. Освен всичко друго налагаме много силна преса и върху нашите служители. - Става дума за оперативни проверки с нашите мобилни звена на всеки сигнал, откъдето и да е той - в рамките на 30 - 40 минути звената реагират и се извършва проверка на терен. Всичко това не спира сивия сектор, но на 90% е ликвидиран проблемът на наша територия. Действително има какво още да се желае. – Отговорно казвам, че това е така, защото сега правихме анализ на незаконната дървесина, която е задържана - тя е чувствително по-малко в сравнение с 2017 г. Незаконният транспорт е едната страна на този сив сектор. Другата е чистата кражба, която се извършва в 3-4 териториални поделения. Имахме проблеми в Петрич, Дупница, Ихтиман, Самоков, Разлог. Направихме анализ и установихме, че в тези райони ние не осигуряваме достатъчно количество дърва за огрев за населението. - Миналата година направихме среща с кметове, полиция, пожарна и други контролни институции. Завишихме значително кубатурата, която да отива като дърва за огрев за населението, и като цяло тези нарушения спряха. В Разлог имаме друг проблем - там основно се бракониерства иглолистна дървесина, която е с дължина 1.20 м и отива в цеховете за изработване на детайли. Там проблемът е сериозен, защото трябва да се упражни контрол върху преработвателите, за да се елиминира факторът пазар. - Въпреки че е забранено, ползването на незаконна дървесина е трудно доказуемо. Направихме няколко съвместни акции с регионалните дирекции по горите и един-два цеха бяха затворени за определено време. Част от хората са известни, има такива с по 30 - 40 акта. Някои от тях ги привлякохме като работници в стопанствата и нещата се нормализираха за 7-8 месеца. - По-скоро, бих казал, има зависимости на местно ниво, които объркват правилната организация на работа. Практиката показва, че голяма част от пропуските в нашата работа и нарушенията, които констатираме, се дължат точно на такива местни зависимости. Дори да има опити за оказване на някакво влияние, всичко е въпрос на лично решение. - Не много. Повечето служители в ЮЗДП са съвестни и компетентни хора, които си обичат професията. Много е важна и ролята на директорите на стопанствата. Миналата година освободих директора на горското стопанство в София, защото 3 месеца не отиде да види какво става в гората над Сеславци – небезизвестен случай. Там след наша рутинна проверка установихме потресаващи неща. - Трудно. Това е една от причините да има голяма динамика при директорите на стопанства. Директорите трябва да имат обективна представа за това какво става в обектите, където се добива дървесина и обектите, където се залесява. Ако един директор е професионално отговорен, освен че трябва да има лична интерпретация, трябва да има и авторитет и да води хората напред. В момента, в който започнат сигнали от гражданското общество и директорът не предприеме мерки, значи и той е част от схемата и в този случай идва заповед за освобождаването му. Това вече е чисто морално решение, защото на фона на заплащането в държавата мога да кажа, че нашите служители са със сравнително добро заплащане. - От всички извършени одитни доклади имаме установени пропуски, но финансови злоупотреби като цяло няма. Лоша практика - това е при местни зависимости - най-често е неправомерното възстановяване на гаранциите на фирмите при некоректно изпълнение на договорите за дърводобив или залесяване. - Ние започнахме електронните търгове заедно с колегите от Габрово преди 2 години, но процентът на използването им при нас е най-висок. Над 35% от търговете за продажба на дървесина са електронни. Целта им е първо да облекчат бизнеса. При досегашните процедури, за да участваш в търга, трябва да изготвиш един куп документи и трябва да отидеш или при нашата централа в Благоевград или във всяко горско стопанство, а можеш да не спечелиш търга. При електронния търг всичко е онлайн – изпраща се платежно нареждане, че е платена гаранция за участие, сканират се 2 декларации и не е нужно да се присъства. Обявява се дата и част и търгът може да се наблюдава от цялата страна онлайн. Търгът се вижда, но не се знае кой играе, а това изнервя много от фирмите и става причината да не са съгласни с електронното им провеждане. Досегашната практика бе безконфликтна. Колегите са частни фирми, които работят всеки ден заедно и на търговете могат да се видят. Сядат да разпределят баницата и търгът е предрешен, дори тайно да се провежда. - Няма такава цена. Тези фирми се разбират и всичките печелят търговете на основната обявена цена. Второ, голяма част от фирмите не могат да се договарят, защото те са много малки играчи на пазара. Всъщност идеята на електронните търгове е, първо, да се облекчи участието, второ, при тях никой да не може да ти каже \"няма да играеш\". - Да, конкуренцията се увеличава чувствително, защото може да играе не само фирмата от Сатовча, но и фирма от Стара Загора примерно, както става вече. - Да, третата и най-основна цел е с електронния търг да няма никакви зависимости, от никого. Сървърът е във фирмата \"Информационно обслужване\", която се ползва и за изборите. Аз съм оторизирал 15 служители, които имат електронен подпис и имат достъп за проверка на документите, и друг никой няма достъп. След като търгът приключи, компютърът веднага издава протокол. - Основният мотив беше, че това не е \"прозрачен\" търг, защото не знаели срещу кого играят. Но това не е мотив. Няколко пъти усъвършенствахме системата. Все още има влияние качеството и бързината на интернет, поради което ние временно я спряхме, докато отстраним и този проблем. - Има много фактори. Имаме перфектно създадени култури преди 50 - 60 години за борба с ерозията, които са си свършили работата. Най-лесният за разсадниково производство и залесяване е бил навремето белият бор, но е засаждан с голяма гъстота. Ако сега се залесява с около 250 - 300 фиданки на декар, старите схеми са били с над хиляда фиданки на декар! Залесени са 17-18 милиона декара, благодарение на което виждаме тази зелена България. Но е пропуснат периодът, в който трябваше да бъдат отгледани гъстите култури и да се създаде нормална хранителна база за тези дървета, които остават. Най-вече нямаше пазар за такива количества дървесина. - Да, на много места причината е прекомерното засушаване. Основното е, че ние сме създали култури на неподходящи места, защото на 500 м н.в. на дъба това засушаване няма да му влияе, а е залесявано с бял бор. Ясно е, че не може да има бял бор на 500 м н.в. - Тази година целта е да се движим почти паралелно с развитието на корояда и да следим състоянието на горите. Нападне ли корояд едно дърво, се забелязва пожълтяване на короната. Щом се установи такова дърво, веднага трябва да бъде изчистено. В противен случай, събираме само умрялата дървесина след излитането на насекомите.  - Обвиненията на хората са, че горските секат, а не залесяват. Навремето са се залесявали по над 200 - 300 хиляди декара годишно, но тогава имаше и голи сечи. И след като в България от 2000 г. решихме да променим правилника за сечите, сега се сече така, че гората да се изрежда постепенно, като с това създаваме условия да тръгне естественият подраст. Затова вече няма освободени голи площи, които да бъдат залесявани. За оголените площи, които изсичаме в съхнещите култури, имаме договор с Института за гората да направят методика, която да оценява темпа на естествено възобновяване на тези площи. Има места, където тръгват естествените широколистни видове, но има места, където не тръгват. Там приоритетно ще се залесява само с широколистни видове, а където месторастенето позволява, може да има и иглолистни видове. Предвиждаме и закупуване на машина за контейнерно производство на фиданки, която с останалите разсадници ще покрие догодина напълно необходимостта от фиданки. С това предстои по-сериозно залесяване. Напролет започваме да залесяваме около 200 - 300 декара на местата, където беше големият пожар миналата година над Кресна. - Не бих казал, че трябва да се ограничава, защото тя е малък процент от ежегодния прираст на гората. Правилният начин на управление на гората е балансирано ползване. Ако на 1 хектар гората годишно нараства с 5 кубика, ние в момента сечем около 2 кубика. Тоест гората расте близо 3 пъти повече от това, което ние ползваме. Освен това в други държави интензивността, с която се извеждат сечите, е два пъти по-голяма от тази, с която ние работим. Когато се сече с ниска интензивност, не може да се ползва модерна техника, докато в цял свят хората работят с харвестъри. - Преди 2 години обособихме едни т.нар. защитни гори. Това са всички гори, които са около речни корита, около пътни артерии или са в такива зони, където би могло да има ерозия. Там се водят максимално внимателни сечи. Отделно над 1.5 милиона от фонд \"Инвестиции\", който ние формираме, ще отидат за проектиране и ремонт на съществуващи баражи, а в горско стопанство Първомай ще строим и нови баражи. - Миналата година обособихме 22 500 хектара, които кръстихме гори във фаза на старост. Така почти всяко горско стопанство има процент от територията, в която няма да се извършват никакви сечи и никакви залесявания, а горите се оставят на естествените биологични процеси. В отделни сертифицирани стопанства и зоните от \"Натура 2000\" вече се запазват и местообитания, където задължително се оставят паднали и стари дървета, за да се съхрани биоразнообразието. В момента приключваме със сертификацията по ISO и се подготвя сертификация по FSC, която ще обхваща всички гори в цялото предприятие. - Сертифицирането на една гора налага по-строг контрол, но и по-сериозни изисквания спрямо нас като стопани на гората и спрямо фирмите, които извършват дърводобив. Например работникът в гората трябва да има каска, трябва да има защитно облекло, трябва да използва изправна техниката. Това много затруднява нашата работа, защото се изискват средства, усилия, обучение, но пък е за добро в крайна сметка. Има заводи и фабрики в България, които работят изцяло и само със сертифицирана дървесина, защото вече свободният пазар налага това и ги мотивира. - Ние работим в природните паркове, на нашата територия са три – \"Витоша\", \"Рилски манастир\" и \"Беласица\". Имаме ограничения за обработване на площи в ловното стопанство, за да се запазват тревните екосистеми и пасищата, а сечите са с още по-малка интензивност. Освен това досега сме инвестирали над 100 000 лева в паркова инфраструктура – беседки, мостове, кътове, обозначителни и информационни табели. - Оказа се, че е много трудно да накараме фирмите да спазват правилата, и решихме всички дейности в южната част на Витоша да извършваме със собствени работници. Спряхме фирмите, които работят там, и вече трета година нямаме нарушения. - Проблеми има, особено на Витоша. Първо, че е опасно АТВ-тата да минават по пътеките, второ, те, като минат, особено в калното дъждовно време, алеите стават непроходими. Обозначения със забрани за преминаване има, но не могат двама рейнджъри и двама горски да спрат 10 души с АТВ-та. Но трябва да има и адекватно отношение към проблема. Не можем да спрем АТВ-тата, без да учредим горски територии, които да отговарят на техните изисквания, и да ги обозначим като полигони, които те могат да ползват. - Строим в момента много нови пътища 3 и 4 категория, които са с трошенокаменните настилка. Подновяваме горската техника, миналата година купихме багери и булдозери, сега ще купим и самосвали и ще започнем самостоятелно да поддържаме тези пътища, които са 5-6 категория, където няма трошенокаменна настилка. ", "date": "2018.04.03", "title": "Дамян Дамянов, директор на Югозападно държавно предпиятие: Нарушенията в горите се дължат на местни зависимости"}
{"url": "https://www.dnevnik.bg/bulgaria/2018/04/03/3157313_prokuraturata_katastrofira_s_obvinenieto_sreshtu/", "text": "И специализираният наказателен съд прекрати делото срещу бившия шеф на Фонда за лечение на деца в чужбина Павел Александров и го върна на прокуратурата за поправяне на обвинителния акт. Определението не е окончателно и подлежи на протест. Според съда има неясноти и противоречия в обвинителния акт, като съдия Николай Димитров отбеляза три съществени отстраними процесуални нарушения. Освен тях според съдебния състав има и други пропуски в обвинението, които биха затруднили делото, ако не бъдат отстранени. По делото обвиняеми заедно с Александров са три бивши служителки на фонда - Катерина Котева, Татяна Радева и Станислава Горанова. Четиримата са обвинени в престъпен сговор, длъжностно присвояване, престъпление по служба и неправомерно разходване на пари от бюджета на фонда.  В средата на февруари  Софийският апелативен съд върна делото на прокуратурата с аргумент, че обвинението срещу Александров е толкова неясно, че дори самият той не може да го разбере. Освен това магистратите разкритикуваха лексикалната и граматичната издържаност на обвинителния акт. С определението апелативните съдии потвърдиха изводите на колегите си от по-долната съдебна инстанция,  която през август 2017 г.  върна делото на прокуратурата заради съществени нарушения. В началото на днешното заседание в специализирания наказателен съд, където прокуратурата внесе обвинителния акт след поправката му - заради последните промени в Наказателно-процесуалния кодекс, които пратиха делата за корупция по високите етажи на властта в спецправосъдието, се разбра, че Министерството на финансите не иска да влезе в процеса като граждански ищец. Причината - според ведомството, ръководено от Владислав Горанов, няма пряка и непосредствена вреда за държавата от действията на четиримата обвиняеми. Иначе съдът се съгласи с доводите на адвокатите, че макар и веднъж поправян, пропуските в обвинителния акт нарушават правото на защита на подсъдимите. Първият бе, че четиримата са обвинени за престъпна група, но в обвинителния акт са посочени различни периоди на сговора. За тримата подсъдими той е от септември 2014 г. до април 2016 г., а обвинението на Татяна Радева е от февруари 2014 г. до април 2016 г. В обвинителния акт има и противоречия за целените от четиримата престъпления, за които според прокуратурата са се сговорили. Освен това прокуратурата не е посочила фактически твърдения за част от повдигнатите обвинения. Третото отстранимо процесуално нарушение, което отбеляза съдия Димитров е, че държавното обвинение не е обяснило метода на присвояване, извършено от четиримата, както и как от това са настъпили вреди за фонда. Слабостите на обвинителния акт, които не са съществено нарушение, но ще затруднят делото, са че в обстоятелствената му част и диспозитива са разместени описаните обвинения и не следват последователно и огледално. Извън залата беше Маргарита Минос, която е българка, живееща в Париж. Тя е подслонявала по време на лечението им болните деца и техните майки. Тя обясни пред журналисти, че е давала квартири на четирима души за 60 евро, което било изключително изгодно. В момента тази практика е преустановена. В залата в подкрепа на подсъдимите бяха и родители на лекувани в този период деца.", "date": "2018.04.03", "title": "Прокуратурата катастрофира с обвинението срещу бившия шеф на фонда за лечение на деца и в специализирания съд"}
{"url": "https://www.dnevnik.bg/evropa/2018/04/03/3157315_germanski_ministur_iska_zasilvane_na_programata_za/", "text": "Програмата на германските власти за доброволно завръщане на мигранти в родните им страни трябва да заработи с по-засилени темпове. Такова мнение изрази новият германският министър на икономическото сътрудничество и развитие Герд Мюлер, цитиран от ДПА. \"В бъдеще за програмата за (доброволно) завръщане трябва да бъдат отделени 500 милиона евро\", каза в интервю за агенцията Мюлер, който е представител на баварските консерватори от Християнсоциалния съюз. \"От гледна точка на разходите това е много по-ефективно, отколкото да се грижим за тези хора тук в Германия\", аргументира се той. Програмата, известна под името \"Перспективи у дома\" и започнала през март 2017 г., досега разполагаше само със 150 млн. евро. Нейната цел е да помогне на мигрантите да си стъпят на краката, щом се върнат в родината си, като те получават съвети за започване на бизнес, преминават професионално обучение или им се намира някаква заетост. Включените в програмата страни са Албания, Косово, Сърбия, Тунис, Мароко, Гана, Сенегал, Нигерия, Ирак, Афганистан и Египет. Мюлер окачестви като успех дейността на друга програма, \"Пари срещу работа\", чиято цел е да предлага възможности на сирийски бежанци, които след това се завръщат у дома. \"За последните две години успяхме да намерим работа на 140 000 души\", каза германският министър на икономическото сътрудничество и развитие. \"Това са например сирийски учители, които обучават деца на бежанци или хора, които помагат при ремонти на домове, училищни сгради и болнични отделения.\"/БТА", "date": "2018.04.03", "title": "Германски министър иска засилване на програмата за доброволно завръщане на мигранти"}
{"url": "https://www.dnevnik.bg/sviat/2018/04/03/3157312_germanskata_prokuratura_poiska_puchdemon_da_bude/", "text": "Прокуратурата на германската провинция Шлезвиг-Холщайн поиска уволненият каталунски премиер Карлес Пучдемон да бъде екстрадиран в Испания. Искането е внесено в съда, който трябва да вземе решение, предаде \"Франкфуртер алгемайне цайтунг\". В прессъобщение институцията обяснява, че обвиненията, по които той трябва да бъде екстрадиран, са бунт и злоупотреба с държавни средства. Според прокурорите обвинението включва провеждането на противоконституционен референдум, въпреки че е можело да се очакват сблъсъци, съпроводени от насилие. Самата организация и провеждане на референдума отговарят на злоупотребата с държавни средства, а решението той да се проведе въпреки риска от нарастващо население мотивира обвинението в бунт. Пучдемон в момента се намира в затвор в северногерманския град Ноймюнстер,  след като беше задържан в края на март  заради европейска заповед за арест. Германски юристи казаха миналата седмица, че решението за екстрадицията му вероятно ще зависи от това дали действията му са довели, или са били свързани с насилие. Правителството на канцлера Ангела Меркел вече предупреди, че случаят е единствено в ръцете на съдебната власт и кабинетът няма да има отношение към него. \"Германската прокуратура поема защитата на испанското правосъдие, каза адвокат на Пучдемон за \"Радио Каталуня\". Сега започва процесът на екстрадиция и се случи това, което очаквахме. Сега трябва да се произнесе съдът.\" Процедурата  може да отнеме седмици  или дори два месеца. Според прокуратурата той трябва да остане в затвора в Ноймюнстер заради иска да се укрие.", "date": "2018.04.03", "title": "Германската прокуратура поиска Пучдемон да бъде екстрадиран в Испания"}
{"url": "https://www.dnevnik.bg/biznes/2018/04/03/3157278_komisiiata_za_finansov_nadzor_obiavi_spisuci_na/", "text": "Стотици фирми, чиято дейност се контролира от Комисията за финансов надзор, не са си платили дължимите такси от началото на годината. Това се вижда от съобщение на институцията до медиите. От комисията не пожелаха да уточнят размера на общата дължима сума. От приложения списък с длъжници се вижда, че 262 енергийни, топлофикационни дружества, болници, ВиК оператори и други дължат по 100 лв. към края на март, 20 акционерни дружества със специална инвестиционна цел (АДСИЦ) не са платили суми между 150 и 1600 лв., 105 публични дружества дължат между 150 и 600 лв. всяко. Отделно 66 застрахователни брокери дължат различни суми, като поне половината от тях по 5 хил. лв. От изпратената справка се вижда, че само една застрахователна компания - \"ОЗОК инс\", не е платила дължимата такса от 140 хил. лв. Най-голям е броят на застрахователните агенти, невнесли такси, като повечето от тях дължат по 50 лв., а някои са влезли в списъка за дългове от стотинки. Отделно 385 застрахователни агенти също дължат на комисията различни суми, мнозинството от тях по 500 лв. В допълнение 1405 застрахователни агенти юридически лица дължат суми между няколко и 1000 лв. Комисията припомня, че при неспазване на срока върху дължимите суми се начислява лихва, която не е включена в оповестените списъци. Освен това просрочените такси за осъществяване на общ финансов надзор подлежат на принудително изпълнение от публични изпълнители по реда на Данъчно-осигурителния процесуален кодекс или от съдебни изпълнители по реда на Гражданския процесуален кодекс. При неплащане на таксите за общ финансов надзор комисията може да откаже административни услуги. От 2017 г. Комисията за финансов надзор не се финансира от бюджета, а от таксите от поднадзорните фирми, някои от които бяха силно завишени. В средата на февруари комисията обяви, че от заложените за 2018 г. приходи от такси от 20 млн. лв. вече са събрани около 11.5 млн. лв. Тогава също така бе оповестено, че председателят на комисията ще получава месечна заплата от над 13 хил. лв., а заместниците - 12 хил. лв. ", "date": "2018.04.03", "title": "Комисията за финансов надзор обяви списъци на длъжниците си"}
{"url": "https://www.dnevnik.bg/bulgaria/2018/04/03/3157350_granichna_policiia_otreche_da_ima_nov_sluchai_na/", "text": "От Главна дирекция \"Гранична полиция\" отрекоха появилата се информация за нов случай на допуснати на територията на страната пътници без задължителните гранична и паспортна проверка.  За инцидента информира Георг Тупарев чрез профила си във \"Фейсбук\" , като обясни, че част от пътниците на полет от Амстердам до София, изпълняван от авиокомпания \"България ер\" на 27 март, са влезли в България без задължителните проверки. Според Гранична полиция изнесената информация категорично не била вярна. От дирекцията уточняват, че полетът е закъснял с 23 минути. При влизането в салона за пристигане на първия пътник е имало четирима служители, които са били в гишетата, а веднага след това към тях се е присъединил още един. Проверката на всички 103-ма пътници от полета е продължила около 15 минути. От Гранична полиция уточняват, че заедно със служители от МВР са прегледали видеозаписите на автоматизираните работни места на служителите на гишетата, както и охранителните видеокамери на летище София. На тях се виждало, че граничните полицаи били на работните си места. Заради първия подобен случай преди близо 2 седмици, при който  всички пътници на полет от Париж преминаха без паспортна и гранична проверка  на летище София, МВР започна дисциплинарна проверка срещу 13 души, които са свързани с инцидента. Някои от служителите се оправдаха, че са отишли да ядат, други до тоалетната, а трети, че са пушели.", "date": "2018.04.03", "title": "Гранична полиция отрече да има нов случай на допуснати пътници без паспортна проверка"}
{"url": "https://www.dnevnik.bg/sport/2018/04/03/3157321_uefa_izvadi_albanski_otbor_ot_evroturnirite_za_10/", "text": "Албанският футболен клуб \"Шкендербеу\" получи 10-годишна забрана за участие в европейските клубни турнири от Европейската футболна федерация (УЕФА) заради манипулиране на резултати. Тимът от град Корча веднага заяви, че ще обжалва наказанието пред  Спортния арбитражен съд (КАС)  в Лозана, а ако молбата бъде отхвърлена, ще се обърне към Федералния съд на Швейцария. Според данните на УЕФА повече от 50 мача на \"Шкендербеу\" са били манипулирани. Клубът получава и глоба от 1 милион евро. Наказанието е второ за \"Шкендербеу\", след като клубът изтърпя едногодишна санкция през сезон 2016-2017. Заради рецидив от УЕФА решиха да наложат много по-тежка санкция. Президентът на клуба Ардиан Такай многократно заяви, че обвиненията са безпочвени и \"Шкендербеу\" ще търси правата си по съдебен път. През настоящия сезон тимът записа най-успешното си участие в европейските турнири, влезе в групите на Лига Европа и спечели пет точки. В плейофния кръг \"Шкендербеу\" поднесе голямата изненада, отстранявайки хърватския  \"Динамо\" (Загреб) . Наскоро УЕФА разкри, че по време на разследването срещу клуба част от нейните служителите са получили заплахи за живота си. Един от тях дори е получил плик с куршум в него на работното си място. \"Няма да позволим някой да влияе на служителите на УЕФА или да застрашава тяхната работа и животът им\", каза президентът на европейския футбол Александър Чеферин. Наказанието на \"Шкендербеу\" се базира на Системата за засичане на нередовни залози (BFDS), която е открила 53 съмнителни срещи, включващи клуба от Албания. Става въпрос за мачове и от европейските турнири в периода ноември 2010 - април 2016 година. Докладът се съсредоточи върху четири срещи - две от квалификациите на Шампионската лига през сезон 2015-2016 и два от груповата фаза на Лига Европа същия сезон. След първото наказание на \"Шкендербеу\" УЕФА изготви нов доклад с показания от треньори и експертиза на външна компания, за да потвърди констатациите си. Резултатите от разследването изтекоха в Албания и предизвикаха голям скандал в местния футбол, който засегна шесткратния шампион на страната. \"Опитите са за манипулиране на резултати с цел финансови облаги, които имат глобално влияние. По този начин клубът не зачита цялостта на играта\", гласеше тогава докладът на УЕФА.", "date": "2018.04.03", "title": "УЕФА извади албански отбор от евротурнирите за 10 години"}
{"url": "https://www.dnevnik.bg/skorost/2018/04/03/3157244_nov_opit_za_otsiavane_na_kachestvenite_upotrebiavani/", "text": "Нов проект ще направи пореден опит да отсее качествените от некачествените употребявани автомобили. Идеята на сайта \"Карстори\" е да създаде база данни с \"читави\" коли втора ръка, които са проверени в оторизирани сервизи. За момента с проекта са ангажирани около 15 сервиза, основно на официалните вносители, които покриват около 40% от предлаганите в България марки. Намеренията са до края на годината да има пълно покритие. Основателят на сайта Явор Иванов обяви на пресконференция днес, че всеки, които продава употребявана кола, независимо дали търговец или частно лице, може да я предложи на проверка и да получи сертификат, ако всичко по нея е наред. Цената на проверката ще е различна за всеки сервиз. Търсещите употребяван автомобил пък ще могат да проверят дали има данни за него по номера на рамата. Ако информация фигурира в базата данни, основната част от нея ще е общодостъпна, а пълната ще се предоставя срещу заплащане. Над 40% от европейците са имали проблеми с купена на старо кола Иванов посочи, че според последно проучване на пазара на употребявани автомобили в ЕС, поръчано от Европейската комисия, 41% от купувачите са имали поне един сериозен проблем след сделката, като 40 на сто от тях са се появили до месец след покупката. В същото време всеки четвърти се е оплакал от нечестни търговски практики. Подобно проучване за България няма, но според Явор Иванов 80-90% от предлаганите коли в големите центрове за подобен тип търговия имат някакви скрити за купувача проблеми. Като проблем той посочи, че често това са опасни за живота на ползващите колата повреди, но в статистиката за катастрофите така и не излиза процента на пътните инциденти заради техническа неизправност. Експертите обаче смятат, че този фактор е виновен за поне 25% от катастрофите. Всяка трета кола в България е с манипулиран километраж Създателят на \"Карстори\" подчерта, че всяка трета кола в България е с манипулиран километраж, като се фалшифицират и сервизните книжки, но, разбира се, и това са неофициални данни. Бившият ръководител на Изпълнителна агенция \"Автомобилна администрация\" Димитър Ганев, който сега е част от управителния съвет на \"Института за пътна безопасност\", посочи и друг проблем – ако внесеният от чужбина автомобила има действащ технически преглед от някоя страна от ЕС, при регистрацията в КАТ той не минава подробна инспекция. Така на пътя може да излезе и опасно превозно средство, ако проблемът с него се е появил между прегледа и регистрацията у нас. Идея с близо 10-годишна история Идеята да се предлагат на пазара проверени употребявани автомобили не е нова. Такива могат да се намерят при повечето вносители на нови коли. През 2008 година опит за въвеждане на сертификат за проверен употребяван автомобил, който да ползва и гаранция, направиха от Асоциацията на вносителите на автомобили (АВА), която обединява автокъщите. Днес за \"Дневник\" изпълнителният директор на АВА Цветелина Цанева коментира, че проектът не е стигнал доникъде. Основният проблем е идвал от нежеланието на купувачите да платят исканата цена за обслужване и проверка на избрания автомобила, за да му се даде гаранция. Според нея единственият шанс нещо да се случи е държавата да се ангажира със създаването на своеобразно електронно досие на всяка кола в България, в което да има данни за нейната история, обслужвания, произшествия и т.н. Решението може да дойде от ЕС Подобна идея има, но предстои да видим дали тя ще бъде заложена в някой от трите закона, които ще заменят сегашният Закон за движение по пътищата – Закон за движение по пътищата, Закон за водачите и Закон за пътните превозни средства. Именно в последния нормативен акт може да бъде записан подобен ангажимент. Въпреки че проектите за трите закона трябваше да са готови в началото на годината и да се пуснат за обществено обсъждане, те все още са в работните групи. Според Димитър Ганев проблемът е, че за обсъждане ще излязат вече готови закони, като не е потърсено мнението на широк кръг експерти още при тяхното изработване. Иначе при една от последните промени в сегашния Закон за движение по пътищата беше  предвидена глоба за манипулиране на километраж на моторно превозно средство , но все още няма строен механизъм за прилагането на новите моменти. Както обикновено, решението може да дойде и отвън, тъй като в Европейската комисия вече се върти идея за въвеждане на техническа платформа, на която да има пълни данни за всяко превозно средство, което се движи на територията на съюза. Подобен регламент обаче ще влезе в сила най-рано през 2020 година, коментира Димитър Ганев. Шведският опит  На днешното обсъждане на проблема с употребяваните автомобили присъстваше и членът на управителния съвет на Института за пътна безопасност Йоран Свенсон. Той посочи, че в родната му Швеция има браншова организация, в която влизат търговци на употребявани автомобили и сервизи, като те предлага гаранция за всяко превозно средство. В зависимост от неговата възраст срокът е от половин година до един месец, като има и контролен орган, който да проверява дали добрите търговски практики се спазват. Отделно по темата работи сериозно и Комисията за защита на потребителите, която често излиза с препоръки.", "date": "2018.04.03", "title": "Нов опит за отсяване на качествените употребявани автомобили"}
{"url": "https://www.dnevnik.bg/sviat/2018/04/03/3157358_kmetut_na_ekaterinburg_veche_niama_da_se_izbira_priako/", "text": "Депутати от парламента на Свердловска област приеха законопроект, с който кметът на Екатеринбург вече няма да се избира пряко, предаде \"Интерфакс\". Така кметът вече ще се избира от градския съвет от списък, предложен от специална конкурсна комисия. На заседанието трябваше да се обсъди и алтернативен законопроект, който би запазил изборите с някои промени, но авторът се отказа от него в последния момент, съобщи сайтът \"Медуза\". Екатеринбург е четвъртият по големина град в Русия след Москва, Санкт Петербург и Новосибирск. Преките избори за кмет там започнаха през 2010 г., но застъпниците на текста смятат, че концентрацията на правомощия ще позволи по-ефикасно управление. Вчера в Екатеринбург имаше протести срещу отмяната на преките кметски избори с искане и за оставка на губернатора Евгений Куйвашев, предложил законопроекта. \"Ще се спестят бюджетни средства\" Общо 42-ма депутати подкрепят, а четирима са гласували срещу текста и той е приет на трето четене, продължава \"Интерфакс\". Сред аргументите в негова подкрепа беше възможността местните власти да изберат най-компетентния кмет и да спестят бюджетни средства, които иначе биха отивали за избори. Сегашният кмет - Евгений Ройзман - е на поста от септември 2013 г. като кандидат на партия \"Гражданска платформа\". В града съществува и длъжност \"градски мениджър\", назначен от градския съвет месец по-късно. \"Знаех, че ще се случи, но че ще е толкова цинично... В обяснителния текст няма обосновка защо това е нужно\", отбеляза Ройзман след гласуването. По думите му е ясно, че \"губернаторът не пише (законопроекта) сам\". Ройзман не смята да участва в бъдещия конкурс за избор на кмет, тъй като вярва, че няма да бъде назначен. На заседанието, на което депутатите отмениха гласуването, той обясни, че средствата за избори са около 150 млн. рубли за 5 г., а бюджетът за пиар на губернатора - около половин милиард. \"Ако приемете този закон сега, ще се възприеме като съмнение в умствените способности на жителите на Екатеринбург, като недоверие... и оскърбление към (тях)\", предупреди Ройзман, съобщи сайтът Znak.com и РБК.", "date": "2018.04.03", "title": "Кметът на Eкатеринбург вече няма да се избира пряко"}
{"url": "https://www.dnevnik.bg/sport/2018/04/03/3157347_ruskiiat_handbalen_otbor_za_devoiki_zagubi_srebroto_si/", "text": "Руският хандбален отбор за девойки до 19 г. загуби сребърните си медали от европейското първенство през 2017 г. заради допинг. Европейската хандбална федерация (EHF) обяви решението си вследствие на положителните проби на три от състезателките. Руският отбор е дисквалифициран, като му се присъждат служебни загуби за всички мачове. Отнема му се и правото да участва в следващите европейски първенства в категорията за две години. Освен това ще трябва да бъде платена и глоба от 20 хил. евро. Разследването започна, след като три руски хандбалистки дадоха положителни проби за мелдоний. Веществото влезе в списъка със забранените медикаменти от януари 2017 г. Според правилника на EHF, ако повече от две състезателки са с положителни проби по време на турнир, следва наказание за тях, но и за националната им федерация. \"Това е от голямо значение за нашия спорт, тъй като трябва да се гарантира равнопоставеност между всички участници - независимо дали състезатели или отбори\", обявиха от европейската федерация. В тази възрастова група Русия е европейски шампион от 2013 г., а две години по-късно взе среброто. На Евро 2017 \"сборная\" загуби с 26:31 от Франция във финала, чийто резултат вече е анулиран.", "date": "2018.04.03", "title": "Руският хандбален отбор за девойки загуби среброто си от европейското заради допинг"}
{"url": "https://www.dnevnik.bg/photos/2018/04/03/3157349_fotogaleriia_stachka_na_jeleznicite_blokira_franciia/", "text": "Със стачка, започнала късно снощи в държавната железопътна компания Ес Ен Се Еф (SNCF), и стачка на персонала в авиокомпанията \"Ер Франс\" (Air France) Франция днес е изправена пред след дългия уикенд за католическия Великден, предаде \"Франс прес\", цитирана от БТА.", "date": "2018.04.03", "title": "Фотогалерия: Стачка на железниците блокира Франция"}
{"url": "https://www.dnevnik.bg/zdrave/2018/04/03/3157361_zdravnoto_ministerstvo_izprevari_reformata_v_telk_sus/", "text": "На фона на планиран  национален протест от хората с увреждания срещу идеите за реформа  на системата на Националната и териториалните експертни лекарски комисии (НЕЛК и ТЕЛК) Министерството на здравеопазването предлага няколко съществени промени в правилника за работа на комисиите, за част от които професионалистите в сектора настояват отдавна и които не са свързани с цялостната промяна в модела на определяне на инвалидност. Сред тях са например да отпадне задължението лекарите в комисиите да са заети в тях на трудов договор и на пълен работен ден, както и да се промени начинът, по който се оценява трайно намалената работоспособност по вид и степен на увреждане. Постановлението за изменение и допълнение на   и на  е  публикувано на страницата на здравното министерство  за обществено обсъждане до 2 май, съобщават от пресцентъра на ведомството. \"Целта на промените е постигането на обективност и прозрачност на медицинската експертиза, съчетана с ефективни контролни механизми върху цялостната ѝ дейност\", посочват оттам. Най-съществената промяна е въвеждането на изцяло нов сегмент в наредбата, озаглавен \" \", и на вида и степента на увреждане в проценти. С него се премахват съществуващите диапазони за оценка на трайно намалената работоспособност/степен на увреждане. Премахва се различният подход при оценяването на заболявания от един и същ клас. А отпадането на диапазоните и конкретизирането на процентите ще ограничи максимално проявите на субективизъм, който често е причина различните ТЕЛК да срещат трудности в преценката и да оценяват по различен начин пациенти с еднакво здравословно състояние, поясняват от здравното министерство. Замислено като съществено улеснение за пациентите е и ново правило, което дава възможност комисията да се произнася предимно въз основа на   и само при необходимост да се осъществява клиничен преглед или да се назначават допълнителни изследвания и консултации със специалисти. Така хората, при които медицинската документация е напълно достатъчна за произнасяне на ТЕЛК, няма да се налага да пътуват и да чакат среща с комисията. С промените се премахва ограничаващото изискване лекарите в състава на ТЕЛК да са  , като същевременно се дава възможност да се определят лекари – резервни членове. По този начин на ръководителите на лечебни заведения, към които са разкрити експертни комисии, се осигурява свобода за избор на специалисти, с които да сключат договор за осъществяване на медицинската експертиза. \"Това ще гарантира гъвкавост в работата на комисията и ще даде възможност да се разкрият нови ТЕЛК, включително и към лечебните заведения в по-малките градове\", смятат от МЗ. В момента това правило пречи да се привличат служители в комисиите и да се разкриват нови, тъй като ограничава лекарите от собствена практика и това да си осигуряват по-добри доходи. Така пък ще се осигури по-голяма достъпност на лицата, подлежащи на освидетелстване, както и ще се съкратят сроковете за получаване на експертно решение, допълват от ведомството. Отпадането на изискването за трудов договор пък е в съответствие с измененията в Закона за здравето, според които лекарите в ТЕЛК могат да упражняват своята лекарска професия извън дейността си в комисията. Регламентират се и условията, при които лекар не може да участва при извършване на медицинска експертиза, за да се предотвратят  .", "date": "2018.04.03", "title": "Здравното министерство изпревари реформата в ТЕЛК със собствени предложения"}
{"url": "https://www.dnevnik.bg/kultura/2018/04/03/3157377_ioana_mircheva_olia_stoianova_i_neda_sokolovska_sa/", "text": "Пиесите \"Изход\" от Йоана Мирчева, \"Закачане\" от Неда Соколовска и \"Цветът на дълбоките води\" от Оля Стоянова са номинирани за \"Аскеер\" за съвременна българска драматургия, съобщиха организаторите от театър \"Българска армия\" на пресконференция днес. За наградата се състезават текстове, поставени за пръв път между 1 април 2017 г. и 31 март 2018 г. И през изминалата година тенденцията да се залага на български автори се запазва - броят на премиерните спектакли е 18, като 10 от тях са осъществени в столицата и 8 из страната.  Журито, пресяло отличията, е в постоянен състав от 20 души, сред които писатели, философи и театрали като Георги Господинов, Ивайло Знеполски и Иван Добчев. Елин Рахнев, който е режисьор на един от състезаващите се текстове (\"Ако Роналдо беше Чехов\" на Кенан Тополян в хасковския театър), не участва в избора. Избраните пиеси са постановки на театъра на Нов български университет (\"Изход\", под режисурата на Гергана Димитрова), театър \"София\" (\"Закачане\", Неда Соколовска) и Народния театър за \"Цветът на дълбоките води\", режисиран от Бойка Велкова. Трите текста ще се появят в годишника на \"Аскеер\" за нова българска драматургия, който излиза в деня на церемонията. По традиция номинациите за текст се обявяват преди други категории. Двадесет и осмите награди за постижения в театралното изкуство \"Аскеер\" ще бъдат връчени на 24 май.", "date": "2018.04.03", "title": "Йоана Мирчева, Оля Стоянова и Неда Соколовска са номинирани за \"Аскеер\" за драматургия"}
{"url": "https://www.dnevnik.bg/sviat/2018/04/03/3157383_nigeriia_razsledva_keimbridj_analitika_za_namesa_v/", "text": "Нигерийското правителство ще разследва твърдения за неуместна намеса на политическата консултантска компания \" Кеймбридж аналитика \" в изборите в Нигерия през 2007 и 2015 г.. Това каза говорител на президентството, цитиран от \"Ройтерс\". Според твърденията базираната в Обединеното кралство фирма се е сдобила с достъп до данни на потребители на \"Фейсбук\" и информацията е била използвана за повлияване на мнението на избирателите преди президентските избори в САЩ и референдума за  Брекзит  през 2016 година. Правителствена комисия в Нигерия сега разследва дали филиал на компанията не е организирал антиизборни демонстрации, които са целели да накарат поддръжниците на опозицията да не гласуват през 2007 година, каза Гарба Шеху, говорител на президента Мухамаду Бухари. Той добави, че ще бъдат проверени твърдения, според които личните данни на Бухари са били хакнати през 2015 г., когато бе опозиционен кандидат в президентските избори. Ще се разследва и дали работата на \" Кеймбридж аналитика \" за предизборните кампании на тогавашната управляваща Народна демократична партия не е нарушила законите на Нигерия и дали не е накърнила правата на други партии и техните кандидати./ БТА", "date": "2018.04.03", "title": "Нигерия разследва \"Кеймбридж аналитика\" за намеса в избори"}
{"url": "https://www.dnevnik.bg/v_pamet/2018/04/03/3157387_pochina_purviiat_shpionin_na_studenata_voina_na_sasht/", "text": "Ървинг Айзъксън, бивш сътрудник на американското Управление на стратегическите служби (УСС), предшественикът на ЦРУ, почина в САЩ на 102-годишна възраст. Айзъксън е починал в хоспис в град Оберн, щата Мейн, на 28 март. Той е роден на 7 август 1915 година. През 1939 г. завършва право в Харвардския университет, но след около година работа в правната сфера решава да се запише в Националната гвардия. През Втората световна война е разпределен във Великобритания, където започва работа за УСС. След войната по собствена инициатива е прехвърлен в Източна Германия, където следи движението на съветски войски и граждани. По-късно Айзъксън се връща в САЩ и започва работа заедно с баща си в юридическата кантора \"Бран енд Айзъксън\". През 2001 г. пише мемоари със заглавие \"Мемоари на шпионина любител: история на първия шпионин на УСС през студената война с руснаците\". / БТА", "date": "2018.04.03", "title": "Почина \"първият шпионин на студената война\" на САЩ"}
{"url": "https://www.dnevnik.bg/citat_na_deniia/2018/04/03/3157360_citat_na_denia_machovete_v_shampionska_liga_sa_kato/", "text": "За треньора на \"Ювентус\"  Масимилиано Алегри  мачовете в Шампионската лига са като най-големите оперни представления в света. Той готви тима си за  домакинството на \"Реал\" (Мадрид) , което е тази вечер в Торино. След загубата от същия съперник на финала през миналия сезон, този път \"Ювентус\" иска да се реваншира.", "date": "2018.04.03", "title": "Цитат на деня: Мачовете в Шампионската лига са като премиера в \"Ла Скала\""}
{"url": "https://www.dnevnik.bg/zdrave/2018/04/03/3157391_zaradi_zatrudneni_dostavki_nai-rano_prez_2020_moje_da/", "text": "Макар че  планът на здравното министерство  беше да въведе в задължителния имунизационен календар ваксината за варицела от 2019 г., това вероятно няма да е възможно поне до 2020 г. Причината е, че след като ведомството е направило предварителни сондажи с производителите, се е оказало, че за тази и следващата година много трудно могат да се намерят свободни количества, които да се доставят на България. Това коментира главният държавен здравен инспектор д-р Ангел Кунчев по БНР след днешното заседание на Експертният съвет по имунопрофилактика към Министерството на здравеопазване. Промените в имунизационния календар се обсъждат от миналата година, като освен включването на новата задължителна ваксина срещу варицела се планира и намаляване на броя на реимунизациите срещу туберкулоза, каквато е препоръката на Световната здравна организация и съвременната европейска практика. \"Ние имаме предварителни сондажи с производителите и се оказва, че те и за тази, и за следващата година много трудно могат да намерят свободни количества. Според мен най-рано от 2020 година, защото тогава вече, ако ние направим своевременна заявка, ще може да разчитаме на такива количества, и то по ваксина, която да се вписва най-добре в календара, защото има различни видове – има моноваксини, има комбинирани, така че тя да се приема лесно и да не пречи на останалите имунизации в календара\", коментира Кунчев. \"Ние сме винаги много внимателни, когато говорим за имунизационния календар, тъй като това е нещо, което засяга абсолютно всички български деца. Знаете, един набор от новородени от една година е около 57-58 до 60 хиляди деца, така че каквото и решение да се вземе, то ще стане след много широка дискусия с всички заинтересовани – неправителствени организации, родителски организации, експерти, специалисти\", каза още Кунчев и поясни, че до края на месеца ще стане ясно кои от промените, обсъждани от експертния съвет, ще бъдат приети.", "date": "2018.04.03", "title": "Заради недостатъчни количества най-рано през 2020 може да се въведе ваксината за варицела"}
{"url": "https://www.dnevnik.bg/sport/2018/04/03/3157394_legendarniiat_ole_einar_byorndalen_obiavi_kraia_na/", "text": "Най-успешният биатлонист за всички времена Оле Ейнар Бьорндален обяви оттеглянето си от спорта след кариера, продължила 25 години. Норвежецът, който през януари навърши 44 години, сам обяви новината. Бьорндален е шесткратен носител на Световната купа в биатлона и едва през тази година беше изпреварен от  Мартен Фуркад . Освен шестте големи кристални глобуса норвежецът има шест втори и едно трето място в генералното класиране. Той има и 20 титли в отделните дисциплини. \"Знаете, че моята мотивация никога не е била проблем и днес усещам повече от всякога биатлона като забавление. Бих искал да продължа още една година, но това е моят последен сезон\", каза Бьорндален на пресконференция, на която не успя да сдържи сълзите си. Кралят на биатлона  пропусна олимпийските игри в Пьонгчанг , след като не успя да покрие критериите за попадане в норвежкия отбор. Смяташе се, че федерацията ще направи изключение за носителя на 13 медала (8 златни), но в крайна сметка той остана извън състава. Той пропусна олимпийски игри за пръв път от 1994 г. Бьорндален разкри, че през последната година е имал леки сърдечни проблеми, след като на моменти е имал сърцебиене и учестен ритъм. \"Реагирах добре на лечението, а моят медицински щаб свърши прекрасна работа. Благодаря на моето семейство, което беше неотлъчно до мен през дългите години на моята кариера. Не съжалявам за нищо, а напротив – горд съм\", каза норвежецът. Рекордът му от 13 медала на олимпийски игри беше подобрен едва в Пьонгчанг, когато  Марит Бьорген достигна до 15 отличия . Бьорндален обяви, че за момента ще си вземе кратка почивка, след което ще реши с какво иска да се занимава. В началото на годината той обясни, че има желание да участва в стартове до 50-годишна възраст, но в крайна сметка промени решението си. Той има 95 победи в 421 старта в Световната купа. Общо успехите му са 133 заедно с щафетите, а подиумите – 252. Бьорндален има успехи и в ски бягането, където участваше на по-ранен етап в кариерата си. Участник е на 23 световни първенства, на които има 45 медала, 20 от които са златни. Норвежецът е най-възрастният олимпийски шампион на зимни игри, след като на 40 години спечели 10-километровия спринт в Сочи, както и смесената щафета.", "date": "2018.04.03", "title": "Легендарният биатлонист Оле Ейнар Бьорндален обяви края на кариерата си"}
{"url": "https://www.dnevnik.bg/razvlechenie/2018/04/03/3157395_moje_li_meril_striip_da_zameni_kari_fishur_kato/", "text": "Петиция иска Мерил Стрийп да замени покойната Кари Фишър в ролята на принцеса Лея в \"Междузвездни войни\", пише \"Индипендънт\". Онлайн подписката, започната от фенове, е събрала 9000 поддръжници за два дни. Според тях Лея е твърде важен герой, за да бъде \"отписана\" от сюжета без причина, и е по-добре друга актриса да поеме нейната роля. Мерил Стрийп \"като най-голямата жива актриса\" била идеална за ролята. Освен безбройните й награди и номинации феновете посочват главната й роля в \"Поздрави от Холивуд\", екранизация на полубиографичната книга на Фишър за борбата й с наркотиците. Принцеса Лея щеше да е централният герой в Епизод 9 от фантастичната поредица, чиято премиера е насрочена за 2019 г.  Внезапната смърт на Фишър през 2016 г . обаче остави дупка в сюжета и в сърцата на милионите й почитатели. Оттогава \"Дисни\" са обявили единствено, че няма да \"съживят\" Лея с помощта на компютърна анимация. Но според мнозина в социалните мрежи намирането на друга актриса ще е обида за паметта на Фишър, чиято най-известна роля си остава в \"Междузвездни войни\".", "date": "2018.04.03", "title": "Може ли Мерил Стрийп да замени Кари Фишър като принцеса Лея"}
{"url": "https://www.dnevnik.bg/ot_vas/novini_ot_vas/2018/04/03/3157134_miting_za_mir_vuv_frankfurt/", "text": "Втори април беше празничен ден във Франкфурт. Отлично време, слънчево, тихо. Удобно време за разходки, безцелно шляене, хапване навън, пиене на кафе, чаша вино или бира. Най-удобното време и за протестни митинги. Левите и комунистите във Франкфурт бяха избрали този ден, за да протестират срещу войната по принцип и за някои действия в частност. Те се бяха разположили на площада пред кметството така, че излизащите от църковната служба да минат покрай тях. Броят на протестиращите заемаше половината площад.", "date": "2018.04.03", "title": "Митинг за мир във Франкфурт"}
{"url": "https://www.dnevnik.bg/zdrave/2018/04/03/3157419_sled_protest_obshtinata_uveri_che_centurut_po/", "text": "Жители на столичния квартал \"Банишора\" спряха за кратко вчера движението по улица \"Подполковник Калитин\" в квартала в знак на протест срещу слуха, че Центърът на наркомании ще бъде преместен в сградата на Националния център по заразни и паразитни болести там. Те са организирали и подписка с над 600 подписа срещу идеята, която според тях ще създаде лоша и небезопасна среда в квартала. Центърът по наркомании в София няма да бъде местен в квартал \"Банишора\", заявиха от дирекция \"Здравеопазване\" в Столичната община в отговор по БНР днес. Обсъждането на местенето на центъра се налага, защото той и административната сграда на метадоновата програма към Държавната психиатрична болница, които сега се помещават на ул. \"Пиротска\" 117, ще трябва да се преместят до септември 2018 г., тъй като е изтекъл договорът им със Столичната община и той няма да бъде подновен. От общината потвърждават, че част от причините за отказа за продължаване на договора са свързани с постъпили жалби от гражданите в района, като натежава и фактът, че сградата се намира в близост до училище, детски градини и парк. \"Мога да успокоя жителите на квартала, че няма перспектива да бъде преместен центърът точно в техния квартал. От две седмици върви една паника и суматоха във връзка с едни залепени брошурки по вратите в района, че тук ще бъде преместен Центърът за наркомании и ще се наруши техният жизнен стандарт\", заяви Моника Чеуз от дирекция \"Здравеопазване\" в Столичната община. Тя обясни, че в момента се работи по сформиране на работна група на ниво Столична община и Министерство на здравеопазването, което ще разясни какви са условията за създаването на такъв център, за да бъде преместен на място, което ще удовлетворява всички. \"Така или иначе такъв център трябва да има. Пациенти на метадоновата програма има и ще продължи да има, но нещата не са в момента конкретно за разполагането му в квартал \"Банишора\", каза Моника Чеуз. Тя посочи, че брошурите за преместването на центъра са анонимни, и обясни, че метадонова програма за лечение на зависими се осъществява в квартал \"Суходол\", а офисът, който трябва да се премести, всъщност е административна структура, която се занимава с програми и проекти. \"Хората не знаят, че метадоновата програма е на диагностично-консултативния блок на психиатричната болница в \"Суходол\". Така че тяхното притеснение не е Националния център по наркомании, а срещу дейността на психиатричната болница\", поясни Чеуз. Сегашната сграда на центъра по наркомании ще се използва за други дейности, свързани с децата, коментира още тя, макар че все още няма конкретен план какво да е.", "date": "2018.04.03", "title": "След протест общината увери, че Центърът по наркомании няма да се мести в \"Банишора\""}
{"url": "https://www.dnevnik.bg/bulgaria/2018/04/03/3157421_inspekciia_po_truda_shte_poiska_okolo_30_firmi_da/", "text": "Около 30 фирми да бъдат обявени в несъстоятелност. Това ще поиска Изпълнителна агенция \"Главна инспекция по труда\", след като е успяла да събере достатъчно доказателства за откриването на подобно производство. Исковите молби ще бъдат подавани поетапно в съда, като първите ще бъдат внесени в Софийския градски съд. От инспекцията уточняват, че това са част от новите им правомощия. Условието да започне процедура по несъстоятелност е работодателят да дължи възнаграждение за повече от два месеца на поне 1/3 от работниците и служителите за три години назад. От началото на годината инспекторите по труда са проверили около 250 фирми, които в отделни периоди през последните три години са имали подобни проблеми. Някои от тях вече са изчистили задълженията си към работниците, докато други се разплащали в момента, поради което не можело да бъде доказана трайност на неплатежоспособността. Някои от предприятията междувременно пък са обявени в несъстоятелност или вече е внесена искова молба за откриване на производство по несъстоятелност. В около 70 фирми са установени проблеми, които ограничават възможността на инспекторите по труда да използват новото си правомощие да инициират откриване на производство по несъстоятелност. Най-сериозен е проблемът с предприятия, които вече не осъществяват дейност и не могат да бъдат открити техни представители или длъжностни лица. В тези случаи инспекцията не може да събере достатъчно доказателства, за да бъдат подадени искови молби в съда. Има и случаи, в които са установени новите собственици – безимотни лица, на които обаче не са предоставени никакви документи. Има предприятия, които имат дейност в цялата страна. Констатирани са обаче задължения към работници и служители само в обекти на територията на конкретна област, но при цялостната проверка е установено, че задълженията са към по-малко от 1/3 от работещите. От началото на годината след намесата на Инспекцията по труда са изплатени 8.7 млн. лв. забавени възнаграждения.", "date": "2018.04.03", "title": "Инспекцията по труда ще поиска около 30 фирми да бъдат обявени в несъстоятелност"}
{"url": "https://www.dnevnik.bg/bulgaria/2018/04/03/3157396_durjavata_se_otkazva_da_uchastva_v_sdelkata_za_chez/", "text": "Българската държава няма каквото и да е намерение да участва частично или изцяло в сделката за продажбата ма ЧЕЗ\", заяви финансовият министър Владислав Горанов, който взе участие в заседанието на временната парламентарна комисия за продажбата на предприятието. Той направи уточнението, че представя позиция на финансовото ведомство, която е съгласувана с министър-председателя. \"Това е консолидирана позиция на всички участници в тогавашната среща (с фирмата \"Инерком\", която беше избрана за купувач на ЧЕЗ, и министър-председателя Бойко Борисов - бел.ред.), че ние не смятаме въпреки обществения интерес, че това е методът за защита интересите на българските граждани, т.е. включването на държавата в една подобна сделка. Подобна позиция е валидна и консолидирана с министър-председателя\", заяви още финансовият министър. От думите на Горанов се разбра, че е било решено, че за защита на интересите на българските граждани, са достатъчни наличните регулаторни механизми. Това решение е напълно противоположно на първоначално обявеното при срещата в Министерския съвет с Гинка Върбакова, собственик на купувача \"Инерком България\", на 1 март. Тогава тъкмо  финансовият министър обяви , че държавата е поставила въпроса да придобие поне контролен дял при покупката на българския бизнес на ЧЕЗ. По-късно бе уточнено, че това може да стане  чрез покупка на дялове в самата \"Инерком\" . В същото време, макар и говорител след срещата при Борисов, самият Горанов изрази лично мнение, че държавата не трябва да купува дял, такава бе позицията и на министъра на икономиката Емил Караниколов. \"Оставаме с разбирането, че от гледна точка на законодателно равнище, от гледна точка на регулаторни и съществуващите държавни органи, които регулират конкуренцията и енергийния пазар, и не е необходимо, освен ако народното представителство не реши, че трябва да се промени регулаторната рамка\", заяви Горанов. По думите на Горанов участието на българската държава в подобна сделка би било нецелесъобразно. Той заяви, че все още няма официален отговор от страна на чешката държава дали би допуснала подобно участие. \"Дали сделката ще се реализира или не, е извън регулаторните функции на държавата. Нямаме намерение като изпълнителна власт да се намесваме в частноправни отношения\", заяви още министърът. На заседанието на комисията е бил поканен и премиерът Бойко Борисов, но депутатът от БСП Жельо Бойчев обяви, че е постъпило писмо от него, в което той казва, че не може да коментира детайлите по сделката, защото изявленията му може да окажат отражения върху делото срещу България, което чешката държава води. След като приключи участието му в заседанието, Горанов заяви пред журналисти, че неофициално е известно, че сделката за продажбата на ЧЕЗ трябва да приключи до девет месеца. Той обясни първоначално заявеното намерение на българската държава да участва в сделката, като опит да се отговори на създалото се обществено \"Проведохме разговори и към онзи етап бяхме готови да отговорим на обществените очаквания, че държавата трябва да е на мястото си. Днес не сме на различно мнение, че държавата трябва да е на мястото си, тя има изградени органи, които да регулират този бизнес. След много разговори в рамките на правителството надделя поддържаната винаги от Министерство на финансите теза, че ролята на държавата в икономиката трябва да бъде само като регулатор, а не като собственик\", заяви още Владислав Горанов. Сотир Цацаров: Срещу Гинка и Славчо Върбакови няма досъдебни производства Главният прокурор Сотир Цацаров също участва в заседанието на комисията, на която представи справка за това дали срещу  Гинка Върбакова, собственик на купувача \"Инерком България\" и съпруга й Славчо Върбаков има разследвания и преписки. Подобна информация е поискана от прокуратурата и от ДАНС в края на февруари, а два дни по-късно и от главния секретар на президента Румен Радев. Писмото изпратено от държавното обвинение до институциите гласи, че при проверка в унифицираната информационна система на прокуратурата по имената на семейство Върбакови, не излизат досъдебни производства и преписки, които се водят срещу тях. Подобни са данните и при търсенето в системата за \"Инерком България\" Цацаров няколко пъти направи уточнението, че поисканата от институциите информация касае само търсене по имената на двамата и по името на компанията. Цацаров изнесе данни за излизащите в системата на държавното обвинение преписки и досъдебни производства, които не са срещу Върбакови, но имената им се появяват, защото са страни по различни договори. Едно от разследванията е било за организирана престъпна група за данъчни измами, в която е бил включен и Славчо Върбаков. Срещу него обаче през 2014 г. наблюдаващият прокурор е прекратил производството. За останалите 7 души е внесен обвинителен акт от специализираната прокуратура, стана известно още от изнесеното от Цацаров.", "date": "2018.04.03", "title": "Държавата се отказва да участва в сделката за ЧЕЗ (допълнена в 17:08 ч.)"}
{"url": "https://www.dnevnik.bg/evropa/2018/04/03/3157437_v_es_ot_dnes_sa_v_sila_novi_pravila_za_zashtita_na/", "text": "От днес в Европейския съюз влизат в сила нови, допълнителни и общи правила за презумпцията за невинност, съобщи Европейската комисия. Целта е обвиняемите да имат навсякъде в ЕС правото да бъдат възприемани като невинни до доказване на вината им в съда. Задържаните и обвиняемите получават право да запазят мълчание, да присъстват на делата срещу тях, както и делото им да бъде преразгледано, ако е било решено в тяхно отсъствие. Уточнява се, че презумпцията за невинност се прилага и сега в ЕС, но не по еднакъв начин. Занапред навсякъде в ЕС задължението за доказването на вината ще бъде на прокуратурата. Така доказателствената тежест се прехвърля и повече няма да се очаква от обвиняемия да доказва невинността си, като в негова полза ще бъде отчитано всяко съмнение в обвинението. Властите - полицейски и съдебни (следствие, прокуратура, съд), се задължават да не вменяват вина до доказването на обвинението по съдебен ред (с присъда). Правото да не се дават показания от обвиняемия или заподозрения е безусловно и ако бъде използвано, не може да създаде претекст за предявяването на обвинение. В ЕС вече са в сила правилата, според които всеки разпит, дори при първоначално задържане от полицията, трябва да бъде извършван с помощта на преводач, ако заподозреният не говори езика, използван от местните власти. Когато преводач не може да присъства на разпита физически, правилата допускат превод по видеовръзка, по телефона или по интернет. Всяка заповед за задържане, обвинение или присъда трябва да бъдат предоставяни на обвиняемия или подсъдимия писмено на неговия език. Всеки обвиняем в ЕС има безусловно право на достъп до защитник и безплатен достъп до преводач. Властите са длъжни да разяснят правата на задържания и същността на подозрението срещу него. Задържаните трябва да получат, независимо дали са поискали това, документ с ясен текст, в който се посочват правата, включително достъп до адвокат, до член от семейството, до спешна медицинска помощ, както и максималните срокове на предварително задържане (до изправяне пред съдия). В същия документ трябва ясно да бъде посочено правото на обжалване на задържането или на възможност за искане за освобождаване под гаранция. В случай на задържане в ЕС извън своята родина европейците имат правото на връзка с консулството на своята страна. От догодина ще влязат в сила правила за задържаните младежи (под 18 г.), които получават правото да бъдат придружени от родител. Ако при явяване в съда не присъства техен защитник, непълнолетните не може да бъдат осъждани на лишаване от свобода. Занапред непълнолетните, осъдени на затвор, ще трябва да бъдат отделяни от пълнолетните затворници. Разпитите на непълнолетни ще бъдат заснемане и записвани, а повторните разпити ще трябва да се избягват. По данни на еврокомисията на година девет милиона европейци биват задържани с предявяването на обвинение. От тях един милион са непълнолетни. Посочените правила целят да въведат общ минимум в ЕС за правата на задържаните./БТА", "date": "2018.04.03", "title": "В ЕС от днес са в сила нови правила за защита на задържаните и обвиняемите"}
{"url": "https://www.dnevnik.bg/sviat/2018/04/03/3157404_srubskata_policiia_otnovo_ohraniava_sama_granicite_s/", "text": "Сръбското вътрешно министерство отново пое контрола на границите с България и Македония след 20 месеца ангажимент на армията заради мигрантската криза,  съобщи министерството на отбраната  в Белград. От есента на 2016 г. двете граници  се охраняваха от съвместни патрули  на полицията и въоръжените сили, изпратени с решение на тогавашния премиер (сега президент) Александър Вучич и Съвета за национална сигурност от юли същата година. Според институцията те са попречили най-малко на 23 хил. мигранти да преминат от България и Македония и са били предотвратени 154 случаи на трафик на общо 2177 души. Министерството пише, че в хода на граничните операции са започнали процесуални действия срещу 172-ма души, от тях повечето сърби (134-ма души), но и 17 български граждани и други от Пакистан, Афганистан, Ирак, Холандия, Австрия, Молдова и Босна и Херцеговина. \"Задачите, които възложи правителството на Сърбия - предотвратяването на нелегалната миграция... трафика на хора през държавата и задържането на лицата, въвлечени в тези дейности\", са извършени успешно, се казва още в съобщението.", "date": "2018.04.03", "title": "Сръбската полиция отново охранява сама границите с България и Македония"}
{"url": "https://www.dnevnik.bg/bulgaria/2018/04/03/3157426_komisiiata_za_dosietata_ostava_da_raboti_v_sushtiia/", "text": "Комисията за разкриване на архивите и принадлежност към ДС няма да бъде преформатирана, а ще продължи да работи по осветяване на миналото. ГЕРБ няма да влиза в манипулативните схеми на БСП и ще отхвърли проекта й за превръщане на комисията в Институт за национална памет, тъй като тя си върши много добре работата. Освен това имало още архив за предаване. Това обобщение направи председателят на ПГ на ГЕРБ Цветан Цветанов на кръглата маса на тема \"Комисия по досиетата - настояще и бъдеще\" с участието на политици, анализатори, журналисти, граждански организации. Нещо повече - поради приключилия още миналата година втори мандат на комисията и на председателя й Евтим Костадинов е възможно да се направят законодателни промени, за да остане и съставът, и председателят същият, обясни Цветанов в кулоарите в отговор на въпрос. Според закона комисията, която бе създадена през 2007 г., и председателят имат право на два мандата. Ще се търси и финансов ресурс, за да бъде още по-ефективна работата. В изказванията преобладаваше мнението, че комисията не трябва да се заменя или преструктурира от друг орган, нито да променя методиката си на работа. Чуха се и мнения на наблюдатели и литератори - Георги Лозанов, Михаил Неделчев, които смятат, че информацията, която излиза от комисията, не е достатъчна за морална оценка и че процесът се нуждае от законова ревизия. Нашумелият случай с Юлия Кръстева - учен и философ с международна известност, за която комисията съобщи, че е била сътрудник на Първо главно управление /разузнаването/, беше споменат мимоходом единствено от Тома Биков. Той коментира, че частен пример с доказано безсъмнено сътрудничество не може да постави под въпрос работата на комисията. Кръглата маса беше организирана от парламентарната комисия за службите за сигурност и Бюрото на фондация \"Конрад Аденауер\" за България, чийто ръководител Торстен Гайслер разказа за опита на Германия в разкриването и изследването на архивите на ЩАЗИ. Срокът за работа на тяхната Агенция за разкриване на архивите изтича през 2019 г., след което ще се преформатира.", "date": "2018.04.03", "title": "Комисията за досиетата остава да работи в същия състав"}
{"url": "https://www.dnevnik.bg/sport/2018/04/03/3157390_diontei_uaildur_e_suglasen_da_se_bie_s_djoshua_vuv/", "text": "Шампионът в тежка категория на Световния боксов съвет (WBC)  Дионтей Уайлдър  е съгласен да се бие с Антъни Джошуа във Великобритания. Това казаха мениджърите на американеца, които изтъкнаха желанието му да обедини всички титли в тежката категория. Британецът  Джошуа победи по точки Джоузеф Паркър  и добави титлата на Световната боксова организация (WBO). В момента 28-годишният Джошуа държи четири от поясите – на Международната боксова федерация (IBF), Международната боксова организация (IBO) и Световната боксова асоциация (WBA). Ако се състои мач между него и Уайлдър, ще може да бъде излъчен първият абсолютен световен шампион от 2002 г. \"Ние сме много доволни, че Джошуа най-накрая изрази готовност да се бие с Дионтей и каза, че това ще бъде следващият му мач. Вярваме, че Антъни е мъж, който държи на думата си, затова Дионтей приема предизвикателството\", каза мениджърът му Шели Финкъл пред \"Телегрф\". Уайлдър има 40 мача на професионалния ринг и до момента няма загуба. Бронзовият бомбардировач, както е известен боксьорът от Алабама, спечели 39 от срещите си с нокаут. Финкъл, който движи делата на американеца заедно с Ал Хеймън, обяви, че още през тази седмица ще се свърже с промотъра на Джошуа  Еди Хърн . Още в неделя стана ясно, че британецът ще трябва да проведе защита на три от титлите си, но според Хърн има малък прозорец, който позволява да се организира и друг мач. Желанието на екипа на Джошуа е той да се проведе във Великобритания, а не в САЩ. От щаба на Уайлдър са съгласни. \"Ако става въпрос за стадион \"Уембли\" през лятото, ние сме съгласни. Всички искат бой – ние, те, както и феновете, затова нека да го направим\", каза още Финкъл и добави, че най-добре ще бъде да се организира един мач във Великобритания и един в САЩ.", "date": "2018.04.03", "title": "Дионтей Уайлдър е съгласен да се бие с Джошуа във Великобритания още през лятото"}
{"url": "https://www.dnevnik.bg/biznes/2018/04/03/3157409_polovinata_bulgari_priemat_vuzkresenie_za_semeen/", "text": "За 46.6% от българите Великден е семеен празник и затова планират да го споделят с близките си. При 39.8% от хората пък това означава отбелязване в най-тесен семеен кръг, показват резултати от проучване, проведено съвместно от маркетинговата агенция Pragmatica по поръчка на Starcom България. Според данните 5.9% от участвалите в проучването ще отбележат празника само с по-възрастни членове на семейството. Без изненада най-консумираните храни по Великдедн се очаква да бъдат козунакът (за 96% от участниците в проучването) и яйцата (за 94.9%). Проучването сочи още, че домакинствата ще се снабдят с яйца предимно от супермаркетите (51.5%). Немалка част обаче ще сложи на трапезата си и яйца, които ще са домашно производство (29.5%) или от фермерски базар/биомагазини (19.1%). Очаква се броят на боядисаните яйца да е 96 204 032, като една част от тях ще са в традиционния червен цвят, сочи още проучването. Близо 70% от хората смятат да си купят козунак, а 1.1% твърдят, че нямат намерение да консумират този продукт. След основните храни, посочени в проучването, като козунака, яйцата и агнешкото месо в предпочитанията се нареждат шоколадовите зайци и фигурки (за 40.7% от участвалите в проучването). Това е сравнително нова тенденция за България, която добива все по-голяма популярност, смятат авторите на проучването. Що се отнася до пътуването по време на почивните празнични дни, почти една трета от запитаните посочват, че имат планове да пътуват, като дестинациите, които ще посетят, са предимно в рамките на страната. Личният автомобил (81.1%) ще е основното превозно средство, с което ще се придвижват, близо 16% ще изберат да пътуват с влак или автобус и само 4.3% ще пътуват със самолет за празничните дни.", "date": "2018.04.03", "title": "Половината българи приемат Възкресение за семеен празник, сочи проучване"}
{"url": "https://www.dnevnik.bg/evropa/2018/04/03/3157443_ne_sme_krepost_na_nacizma_preminavaneto_na_kmet_kum/", "text": "Спокойно градче в Южна Германия е разбунено, след като кметът реши да стане член на крайнодясната партия \"Алтернатива за Германия\" (АзГ). Той смята, че това засяга само него, но мнозина в градчето не мислят така. \"Нашият кмет не говори от мое име\" пише на плакат, провесен от прозореца на дома на лутеранския пастор в малкия югозападен германски град Бурладинген. Когато съпругата на пастора Карин Динкелакер окачила надписа преди малко повече от година, тя протестирала срещу начина, по който кметът Хари Еберт определил посещението на членовете на градския съвет в бежански приют като \"изложение на бежанци\" и нарекъл градските съветници \"провинциални селяндури\". Оттогава отношенията се влошили. Дори и преди кметът да направи тези коментари, гласоподавателите наблюдавали как Еберт започва да клони към ценностите на антиимигрантската партия \"Алтернатива за Германия\". \"Когато стана ясно, че той отива още по-вдясно, си дадох сметка, че трябва да предприема нещо\", казва Динкелакер. След това, през март, кметът станал партиен член. Неговите предишни забележки подготвили мнозина за промяната, но голям брой от 5500-те местни жители още не били готови да живеят в първия град в провинция Баден-Вюртемберг, който има кмет от АзГ. Хлебарници, банки, магазин за бижута и редакцията на местен вестник са разположени по протежение на главната улица на Бурладинген. След кръгово движение има знак на \"Тригема\" (Trigema) - голям производител на стоки за спорт и свободното време, който е работодател номер едно в региона. Много от местните хора се страхуват, че Те не желаят родният им град да привлича внимание заради крайнодесния си кмет. Особено такъв, който има връзки с партия, предизвикваща притеснения у толкова много хора от левицата и десницата, в момент, когато тя продължава да набира сила. Политическите опоненти на Еберт не приемат нещата пасивно. Градска група срещу расизма, чието название се превежда като \"Бурладинген е разнолик\", става все по-активна. Тя се надява, че дейността й ще е в противовес на образа, създаван от политиката на кмета. Напоследък групата получи тласък, когато градски съветници - смесица от членове на десноцентристкия Християндемократически съюз (ХДС) и класически либералните Свободни избиратели - регистрираха градския съвет за поддръжник на групата на страницата й в интернет. \"Ако някой сведе града до политиката на кмета от АзГ, ще нарисува напълно погрешна картина\", казва пастор Кристоф Динкелакер. смята, Каспар Пфистер, бизнесмен, построил клиника в града. И кметът обаче има последователи. 38-годишна жена се тревожи за сигурността на децата си заради прилива на бежанци в Германия. Тя казва, че е симпатизантка на АзГ и няма нищо против, че кметът е станал член на партията. 57-годишният Еберт е кмет от 1999 г. В момента той е в третия си мандат, който продължава до 2023 г., и смята членството си в АзГ за своя лична работа. Ръководителят на местния клон на ХДС Михаел Айзеле не е съгласен с това. Той казва, че личните политически убеждения няма как да бъдат разделяни от служебните. Този случай предизвиква разделение в града. Айзеле обаче отбелязва също, че Еберт се радва на известна подкрепа. \"Това не е свързано с продължаващия проблем с бежанците\", казва Айзеле. Ситуацията с бежанците, която експлодира в Германия през 2015 г., когато канцлерът Ангела Меркел отвори границите на страната, обаче продължава да тревожи някои, защото Бурладинген има капацитет да даде подслон на максимум 10-20 бежанци. Проблемът не е само настроението в града. След появата на коментара за \"провинциалните селяндури\" през януари 2017 г. отношенията между градския съвет и Еберт са студени, въпреки че кметът се извини. В момента градската администрация води дисциплинарно дело срещу Еберт. Айзеле иска също да привлече вниманието към понякога нападателния тон, който кметът използва на заседания на съвета. Според Айзеле освен неуместния тон Еберт използва обиди и лични нападки. Рози Щайнберг, ръководител на групата на Свободните гласоподаватели в съвета, казва, че допреди година Еберт е направил много за Бурладинген. Сега опитите за сътрудничество с него са \"напълно неконструктивни\". След заседания й трябва известно време, за да се успокои. \"Потискащото е, че кметът не може да бъде отстранен с гласуване\", казва тя и посочва, че се е обърнала към провинциалното правителство с искане за промяна на закона. Същевременно ръководителят на \"Тригема\" Волфганг Груп настоя за нови избори, като се позовава на промяната на политическата принадлежност на Еберт. В кабинета си кметът Еберт уверява, че партийната му принадлежност не играе роля в местната политика. Той не може да разбере призивите за нови избори. Кметът вижда и прилагане на двойни стандарти: Еберт подчертава, че малко след като е станал кмет за пръв път, решил да стане член на ХДС. Скоро след преизбирането му напуснал тази партия. Когато станал член на друга политическа сила, никой нямал нищо против. Еберт казва, че неговият стил при прокарване на идеите му в градския съвет понякога може да е \"разпален\". Посочва, че говори без заобикалки и ще си остане такъв. Затова, когато има възможност да критикува опонентите си, не им спестява нищо. \"Да наречеш Бурладинген гнездо на нацизма е направо абсурдно и възмутително\", казва Еберт./БТА", "date": "2018.04.03", "title": "Не сме крепост на нацизма: Преминаването на кмет към \"Алтернатива за Германия\" ядоса малък град"}
{"url": "https://www.dnevnik.bg/sport/2018/04/03/3157502_sedem_sa_gradovete_kandidati_za_domakin_na_zimnite/", "text": "Международният олимпийски комитет (МОК) разкри имената на кандидатите да приемат зимните олимпийски игри през 2026 г. Общо градовете, които имат желание да са домакини, са седем – Калгари, Грац, Стокхолм, Сион, Ерзурум, Сапоро и общата италианска кандидатура на  Милано, Торино и Кортина д'Ампецо . Крайният срок, в който градовете заявяваха своя интерес, беше 31 март. Следващият етап е срещи на МОК с националните комитети, на които ще бъдат обсъждани евентуални стъпки, както и сътрудничество. От градовете, които имат желание да приемат игрите, четири вече са го правили. Най-скоро домакин беше Торино през 2006 г., а Сапоро и Калгари съответно през 1972 и 1988 г. Стокхолм пък е бил домакин на летните олимпийски игри през 1912 г. Градовете ще влязат в етап на преговори до октомври, когато  МОК  ще покани неопределен брой от тях да вземат участие в едногодишната фаза на кандидатстване. МОК преразгледа процеса на кандидатстване за домакинство на олимпийските игри след рязък спад на интереса от потенциални градове през последните години. Домакинът на зимните олимпийски игри през 2026 г. ще бъде избран на сесия на МОК в Милано (Италия) през септември 2019 г. MOK ще избере домакина на олимпийските игри на сесията си в Милано през септември 2019 г.", "date": "2018.04.03", "title": "Седем са градовете - кандидати за домакин на зимните олимпийски игри през 2026 г."}
{"url": "https://www.dnevnik.bg/bulgaria/2018/04/03/3157522_osem_bivshi_mitnichari_otivat_na_sud_zaradi_podkupi/", "text": "Специализираната прокуратура внесе в Специализирания наказателен съд обвинителен акт срещу осем бивши служители на митнически пункт Лесово. Те са обвинени в участие в организирана престъпна група за искане и получаване на подкупи. От събраните доказателства се разбира, че е имало месеци, в които групата е успявала да събере между 40 и 60 хил. лв. от подкупи. Разследването е установило, че в края на септември 2015 г. началниците на три от четирите митнически смени са се събрали в село Лесово и решили да продължат незаконното събиране на пари от преминаващи границата до идването на новия началник на пункта. Средствата се събирали от инспекторите в техните смени и се предавали на началниците. Те от своя страна пък ги съхранявали и веднъж или два пъти в месеца ги разпределяли между служителите. Най-голям дял бил отделян за началника на пункта. Митничарите били инструктирани в детайли за организацията по събирането на подкупите, като били предупредени да не издават дейността си. Тяхната цел била да убедят шофьорите на преминаващите през пункта превозни средства - най-вече на товарните, да дават неголеми суми за бързото и безпроблемно преминаване на митническия контрол. Тарифата за превозвачите на \"карго\" товари била от 200 до 400 долара. Между 50 и 100 долара взимали от шофьорите на камиони от страни извън Европейския съюз, най-вече с украинска, руска и молдовска регистрация. Подкупите се взимали, когато се установявала някаква нередност, като несъответствие на товара с описания в документите или липса на винетка. Част от незаконно придобиваните парични средства се събирали от водачи на камиони с извънгабаритни товари. Те били пропускани срещу суми, по-малки от дължимите иначе държавни такси. Така е бил ощетяван и държавният бюджет. Престъпната група беше неутрализирана на 2 ноември 2016 г.,  когато се проведе акция на митническия пункт Лесово, както и в служебни помещения и жилища в Бургас и Ямбол. Това е второто дело на Специализираната прокуратура срещу служители на митнически пункт Лесово за организирано искане и получаване на подкупи. В началото на ноември 2014 г. обвинения бяха повдигнати на други седем митничари.", "date": "2018.04.03", "title": "Осем бивши митничари отиват на съд заради подкупи, достигащи 60 хил. лв. на месец"}
{"url": "https://www.dnevnik.bg/photos/snimka_na_denia/2018/04/03/3157531_snimka_na_denia_trenyorut_berbatov_uchi_deca_v_dubai/", "text": "Димитър Бербатов проведе първите си тренировки като наставник на деца в  . Инициативата се движи от бивши звезди от Висшата лига като Рио Фърдинанд и Боби Замора, а българският нападател се включи по време на лагер в Дубай.", "date": "2018.04.03", "title": "Снимка на деня: Треньорът Бербатов учи деца в Дубай"}
{"url": "https://www.dnevnik.bg/sviat/2018/04/03/3157428_rusiia_ne_pozvoliava_poliak_ot_imperskata_armiia_da/", "text": "Съдбата на загинал в Османската империя офицер от руската имперска армия, който е с полски произход, създава напрежение между Москва и Варшава, защото руската страна не одобрява предаването на тленните останки на роднините му, съобщи в. \"Хюриет\". Ковчегът, в който полякът е положен с военната си униформа, е бил открит преди година при изкопни работи на строителен обект в провинция Ардахан, на границата с днешна Грузия. Проверката показала, че това е подполковник Карл Карлович Ржепецки от 78-ми Навагински полк от 20-та пехотна дивизия на Първи Кавказки армейски корпус. Останките му са прибрани под охрана в Музея на град Карс, където директорът Неджметин Алп казва, че най-вероятно офицерът е бил убит по време на Руско-турската война от 1877-1878 г. Според министъра на културата Нуман Куртулмуш властите в Полша са поискали тленните останки да бъдат изпратени в страната, но Русия била против, защото Ржепецки е загинал, докато се е сражавал за руската имперска армия. \"Руската страна заяви, че когато офицерът е умрял, не е съществувала държавата Полша. Тогава земите на Полша са били част от Руската империя и поради това мъртвият воин е руски поданик\", обясни министърът на заседание в парламента. Той допълни, че Москва не иска останките да бъдат върнати в Русия, а желае да бъдат погребани в християнско гробище в Ардахан. \"Човекът е бил поляк. Семейството му живее в Полша. Опитваме се да разрешим проблема, без да предизвикваме спорове между двете страни\", казва още Куртулмуш.", "date": "2018.04.03", "title": "Русия не позволява поляк от имперската армия да бъде погребан в Полша"}
{"url": "https://www.dnevnik.bg/sviat/2018/04/03/3157544_v_sauditska_arabiia_veche_e_podsudno_da_se_rovi_v/", "text": "В Саудитска Арабия да се следи телефона на съпруга или съпругата вече е престъпление, наказуемо с тежка глоба и година затвори, съобщи агенция \"Ройтерс\". Законът \"за защита на морала на индивидите и обществото и за опазване на неприкосновеността\" засяга и жени, и мъже, уточнява министерството на културата в  ултраконсервативното кралство . Но новите мерки може да се окажат в полза на  изневеряващите съпрузи  – според саудитските закони за развода жените, които искат издръжка, трябва да докажат, че съпрузите им са били неверни. А доказателствата често се намират именно в телефоните им. Сега обаче следенето или преносът на данни без разрешение е престъпление, което може да бъде наказано с глоба от 500 000 риала (133 000 долара) и затвор. В Обединените арабски емирства също има такава забрана – там наказанията са три месеца затвор и глоба от 3000 дирхама (817 долара).", "date": "2018.04.03", "title": "В Саудитска Арабия вече е подсъдно да се рови в телефона на съпруга"}
{"url": "https://www.dnevnik.bg/bulgaria/2018/04/03/3157542_zaradi_smiana_na_softuer_po_velikden_moje_da_e/", "text": "Точно по Великден, когато много хора използват няколко почивни дни, за да пътуват и зад граница, една от системите на граничните пунктове ще премине на ръчен режим \"поради извършване на технически процедури\". Това се разбира от съобщение на Агенция \"Митници\", публикувано на сайта й на 23 март. Модулът \"Пътни такси и разрешителен режим\" преминава от автоматична работа на ръчен режим в периода от 20:00 ч. на 8.04.2018 г. до 08:00 ч. на 10.04.2018 г. За посочения период до приключване на техническите процедури обработката на пътни превозни средства ще продължи, като ще се извършва по аварийна процедура (ръчна обработка). На всички пунктове за горепосочения период пътните и винетните такси ще бъдат заплащани в брой. За периода Агенция \"Митници\" ще подсигури допълнително служители на всички трасета за ръчна обработка на товарните автомобили при контрол на пътните такси и разрешителния режим, уверява ведомството. Оттам се извиняват за причиненото неудобство, което може да доведе до колони чакащи автомобили и съответно загубено време за преминаващите границите на страната. Техническите процедури са свързани с миграция на база данни към нов сървър с по-добри параметри и са част от изпълнение на дейности по Проект 8.2.1 \"Предоставяне на експертиза за намаляване на натовареността на базата данни на модул ПТРР\", се допълва в съобщението. Цялостното изпълнение на проекта, който включвал и други дейности, ще доведе до ускоряване на обработката на превозни средства при контрол на пътните такси и разрешителния режим, посочва агенцията в съобщението си.", "date": "2018.04.03", "title": "Заради смяна на софтуер по Великден може да е затруднено преминаването през граничните пунктове"}
{"url": "https://www.dnevnik.bg/bulgaria/2018/04/03/3157490_cacarov_niama_danni_za_prestuplenie_v_doklada_na/", "text": "Прокуратурата няма да образува разследване във връзка с данните, изнесени в доклада на турските служби, според които  \"продуктите, идващи от българската компания \"Булгартабак\", са се превърнали в източник на контрабанда в Турция\". Това отговори на въпрос на \"Дневник\" главният прокурор Сотир Цацаров, който взе участие в заседание на временната комисия  за сделката за ЧЕЗ . По думите му \"няма данни за престъпление\" и след проверка наблюдаващият прокурор по случая е отказал да образува досъдебно производство. За доклада, който е от лятото на 2017 г. и който е бил изпратен до Интерпол, съобщи през ноември  \"Капитал дейли\" . Той попадна официално в прокуратурата  едва в края на миналата година. \"Турската страна ни уведомява, че по отношение на този доклад и констатираните действия на контрабанда на цигари тези действия на контрабанда на цигари касаят цигари със съответни марки, без в тях да се твърди, че производител на тези марки е \"Булгартабак\" или че те са резултат на нелегално производство\", заяви главният прокурор. По думите му най-важното в отговора от турските служби било, че в Турция няма разследвания, образувани във връзка с доклада. \"По проверката, правена по темата \"Булгартабак\", са изискани данни от всички български ведомства, от които може да е налице релевантна информация по случая - Гранична полиция, Агенция \"Митници\" и прочие. Едновременно с това центърът на всичко това бе доклад, който бе представен и изпратен на вниманието на главния прокурор от министъра на вътрешните работи и който доклад бе създаден от турски служби, които са част от турското министерство на вътрешните работи. Чрез ДАНС в рамките на проверката, тъй като това е пътят, по който ние може да добием информация от съответните партньори - турските служби - бе изискана информация от наблюдаващия прокурор от СГП по отношение на това какво е естеството на въпросния доклад, кой е създал този доклад, какви са целите на доклада и най-важното за какво е използван този доклад. Под това имам предвид дали той е послужил за основа за съответни разследвания в Република Турция\", заяви след заседанието на комисията Цацаров. По думите му отговорът, получен от \"съответното поделение на турското министерство на вътрешните работи\", гласи, че докладът на турските служби , като е бил представен пред \"Интерпол\". \"Най-важното, което ни уведомява турската страна, е, че въз основа на доклада в Република Турция не са предприети каквито и да е производства. Т.е. там няма каквито и да е било действия по разследване и наказателно преследване\", каза още главният прокурор. Именно това е било едно от основанията за наблюдаващия прокурор да постанови отказ. Друго основание е и постъпилата от българските служби, включително и Гранична полиция, Агенция \"Митници\" и ДАНС информация. \"На практика няма данни за престъпление\", заяви още Цацаров, без да уточнява каква е била предоставената информация.", "date": "2018.04.03", "title": "Цацаров: Няма данни за престъпление в доклада на турските служби за \"Булгартабак\""}
{"url": "https://www.dnevnik.bg/video/novinite_na_bnt/2018/04/03/3157572_video_drugite_novini/", "text": "Нова телефонна измама София на 139 Първите \"Аскеер\" номинации Faithless изненада през май Софийската филхармония в концерта на Брегович Мерил Стрийп става принцеса Лея?", "date": "2018.04.03", "title": "Видео: Другите новини"}
{"url": "https://www.dnevnik.bg/ot_vas/novini_ot_vas/2018/04/03/3157296_strastnata_sedmica/", "text": "Страстната седмица е седмицата на Христовите страдания, последна от земния живот на Иисус Христос. Названието \"страстна\" идва от славянската дума \"страст\", което означава \"страдание\".", "date": "2018.04.03", "title": "Страстната седмица"}
{"url": "https://www.dnevnik.bg/sport/2018/04/03/3157593_baiern_shte_otkupi_hames_rodriges_za_postoianno/", "text": "Байерн\" (Мюнхен) ще се възползва от опцията в договора на Хамес Родригес и ще го откупи за постоянно от \"Реал\" (Мадрид), обяви президентът на клуба Карл-Хайнц Румениге. Баварците, които привлякоха колумбийския плеймейкър  през лятото с договор за двегодишен наем , ще платят 42 милиона евро. \"Мисля, че Хамес пасна идеално на нашия отбор и се адаптира много бързо. Имаме опция да го откупим за постоянно и определено ще се възползваме. Щастливи сме много от неговото представяне\", каза Румениге. С 42-та милиона, които \"Байерн\" ще плати на европейския клубен шампион, трансферната сума ще скочи до 55 милиона. В началото на сезона баварците платиха 13 млн., за да го вземат под наем. Освен това \"Байерн\" се задължи и да плаща заплатата му, която до момента беше на стойност 8 милиона евро. \"Трябва да благодарим на Карло Анчелоти, който го привлече. Много сме доволни от този ход\", добави още Румениге. Въпреки че беше взет от Анчелоти, с когото работи в  \"Реал\" , Хамес направи най-добрите си мачове под ръководството на Юп Хайнкес. През сезона той има 28 мача с пет гола и 11 асистенции във всички турнири. Колумбиецът премина в \"Реал\" (Мадрид) след световното първенство през 2014 г. за 80 милиона евро, които бяха платени на \"Монако\". След две Шампионски лиги, титлата на Испания и още четири трофея обаче Хамес се оказа ненужен на \"Сантяго Бернабеу\".", "date": "2018.04.03", "title": "\"Байерн\" ще откупи Хамес Родригес за постоянно срещу 42 милиона евро"}
{"url": "https://www.dnevnik.bg/morski/2018/04/03/3157560_i_proverka_na_prokuraturata_pokaza_che_po_bulevard_vuv/", "text": "По участъци от най-големия инфраструктурен проект във Варна през последните години – новото трасе на бул. \"Васил Левски\", продължава да се работи без строителни разрешения. Това става ясно от сравняването на информацията след проверка, извършена от РДНСК – Варна, и публикации на официалния сайт на местната администрация. Проверката на Дирекцията за национален строителен контрол е била извършена на 25 януари т.г. по искане на Окръжна прокуратура – Варна. От съдържанието на писмото, изпратено след нея, става ясно, че един от инспектираните участъци на строежа е в непосредствена близост до кръстовището на булевардите \"Васил Левски\" и \"Владислав Варненчик\". Разрешението за строителство там е издадено едва на 5 февруари т.г. - след приключване на проверката, което значи, че към датата на извършването й Разминаването между законовите срокове за започване на строителни дейности по въпросния участък от трасето на бул. \"Васил Левски\" и реалното начало на работата им става още по-драстично, ако се вземат предвид няколко снимки на обекта, с които \"Дневник\" разполага. Те са направени през септември м.г. Датата на заснемане и точните координати на мястото са отразени в метаданните на снимките. От тях става ясно, че по отсечката от новото трасе на булеварда се е работило усилено още на 20 септември м.г., или шест месеца преди за това да бъде издадено разрешение за строеж. За лекотата, с която общинската администрация във Варна действащо в момента законодателство и собствените си процедури, говори друг факт. Два месеца преди издаването на въпросното строително разрешение – 5 декември м.г., в общинския сайт LiveVarna е публикувана обширна информация, илюстрирана със снимки на въпросния обект, инспектиран от кмета Иван Портних и ресорния му заместник Христо Иванов. На снимките ясно се вижда, че в началото на декември м.г. строежът вече е сериозно напреднал, макар и без разрешение. при реализирането на проекта за реконструкция на бул. \"Васил Левски\" стана ясно още през лятото на м.г. Тогава за първата му копка във Варна пристигнаха премиерът Бойко Борисов и министрите на финансите Владислав Горанов, на транспорта Ивайло Московски и на регионалното развитие Николай Нанков. Информацията за събитието и общата им снимка бяха разпространени от общинския пресцентър още на 12 август м.г. Договорът за преработка на  проекта, по който трябваше да се работи,  обаче е подписан едва на 11 октомври, става ясно от справка в електронния архив на общината. Още по-куриозно е, че само два дни по-късно – на 13 октомври, с правителствено постановление на Варна бяха отпуснати 85 млн. лв. От тях 80.5 млн. лв. бяха предназначени за изграждането на новия булевард \"Васил Левски\", въпреки че работата по преработката на проекта му към тази дата вероятно още не е била започната. Куриозен е и фактът, че кметът на Варна Иван Портних насрочи публично обсъждане на проекта за 20 ноември м.г. - т.е. за работа по него и три месеца след първата копка за реализацията му. Проблемите, свързани с неяснотите около проекта за строителството на бул. \"Васил Левски\", станаха видими и в средата на март, когато  внезапно бяха съборени трибуни на градския стадион \"Спартак\" въпреки обещанията на кмета на града  и председателя на общинския съвет Тодор Балабанов, че това няма да се случи. Отпускането на средства от държавния бюджет за инфраструктурни обекти във Варна, без да е ясно колко точно ще струват  те, беше практика в работата на правителствата, ръководени от Борсов и в предходни години. Сумата от 5 млн. лв. за ремонт на друг булевард - \"Владислав Варненчик\", беше отпусната от тогавашното правителство на Бойко Борисов Това стана ясно от информация на правителствената информационна служба. От пресцентъра на Министерския съвет тогава съобщиха, че към решението за отпускането на пари от централния бюджет \"не е приложена финансова обосновка\". С други думи - ремонтните дейности бяха \"Беше ни съобщено чрез министър Павлова (Лиляна Павлова, тогавашен министър на регионалното развитие и благоустройството и водач на кандидатдепутатската листа на ГЕРБ във Варна - бел. ред.), че кабинетът отпуска 5 млн. лв. за рехабилитация на бул. \"Владислав Варненчик. Така от разговора стана ясно, че ние трябва да напишем такова писмо\", обясни през 2013 г. Стоян Димитров, по това време директор на общинската дирекция \"Инженерна инфраструктура и благоустройство\" във Варна. отпреди пет години и строителството на бул. \"Васил Левски\" сега е, че и двата съвпадат с периоди преди предстоящи избори за местна власт. В началото на юни 2013 г. се състояха извънредни избори за кмет на Варна, които ГЕРБ спечели. Мащабната инфраструктурна трансформация за 113 млн. лв., която се извършва в момента, би трябвало да приключи до началото на 2019 г., когато също предстоят избори.", "date": "2018.04.03", "title": "И проверка на прокуратурата показа, че по булевард във Варна се строи без разрешителни"}
{"url": "https://www.dnevnik.bg/politika/2018/04/03/3157602_ninova_pita_borisov_za_metamorfozata_po_sdelkata_za/", "text": "Лидерът на БСП Корнелия Нинова поиска отговори и истината от премиера Бойко Борисов за ЧЕЗ. По-рано днес  министърът на финансите Владислав Горанов обяви, че държавата се отказва от сделката. \"На 1 март министър Горанов заяви, стоейки до Гинка Върбакова, след среща при Борисов: \"Заявихме ясно желанието си да участваме в тази сделка по един или друг начин. Ако продавачът се съгласи, държавата има възможността през средства от бюджета или частно придобиване – чрез някоя от енергийните компании, да влезе в подобна сделка. Ако държавата придобие дял от дружеството, този дял трябва да бъде най-малко контролен.\" Как така тогава беше целесъобразно, а днес вече не е? Какво се промени? Нещо се случва зад гърба на хората. Или тогава ги излъгахте, за да приспите гнева им от задкулисието? Днешното скриване на Борисов от комисията и изявлението на министъра на финансите доказват тезата ни, че правителството стои зад нечии неясни интереси, които ще придобият една трета от доставките на електрическа енергия. Кой взе решение държавата да не участва? Правителството или Борисов еднолично?\", попита лидерът на БСП, която е в Черна гора. Нинова изтъкна, че правителството не е обсъждало това решение и попита дали патриотите са съгласни с него, съобщи пресцентърът на БСП. \"Каква е тази метаморфоза - от разваляне на всички концесии до ненамеса на държавата в сделка, която засяга националната сигурност и живота на 3 млн. българи. Ясно е, че Борисов си променя позицията по три пъти на ден, но вие къде сте в това правителство? И още един въпрос - вярно ли е, че ЧЕЗ са внесли искане в КЕВР за увеличаване цената на тока, с колко и откога. Излезте и обяснете на българите - кой си играе със съдбата им\", обяви Корнелия Нинова. Тя каза, че БСП продължава да настоява държавата да защити националната сигурност и интересите на гражданите и да изкупи \"ЧЕЗ България\". \"С отказа си от ЧЕЗ правителството се отказва да защити националния интерес\", допълни Нинова. Лидерът на БСП участва в среща на левите лидери, организирана от президента на ПЕС Сергей Станишев в Албания и Черна гора. Срещата е в подкрепа на присъединяването на страните от региона към ЕС. \"Бъдещето на Западните Балкани е в ЕС. Особено сега, след като имаме конкретно описани стъпки, процесът на присъединяване неминуемо ще се ускори. Партията на европейските социалисти винаги е подкрепяла страните от региона в тяхната евроатлантическа ориентация. Особена заслуга за напредъка има и Върховният представител на ЕС по въпросите на външните работи и политиката на сигурност Федерика Могерини, с която разговаряхме по темата преди последния Съвет в Брюксел\", коментира Станишев.", "date": "2018.04.03", "title": "Нинова пита Борисов за \"метаморфозата\" по сделката за ЧЕЗ"}
{"url": "https://www.dnevnik.bg/bulgaria/2018/04/03/3157608_prokuraturata_proveriava_obvinitelia_narekul/", "text": "Инспекторатът на прокуратурата проверява Недялка Попова - наблюдаващия прокурор по делото за проповядване на антидемократична идеология, известно като процеса срещу 13-те имами, заради изказването й пред пазарджишки сайт, в което  нарече мюсюлманската общност \"монолитна маса\" , която \"лесно се манипулира и на избори\", \"почти като военизирана структура\". Това се разбра от отговора на главния прокурор Сотир Цацаров след заседание на временната парламентарна комисия за сделката за ЧЕЗ. Междувременно днес и Висшият мюсюлмански съвет прие декларация, в която остро осъжда изказването на Недялка Попова (повече за реакцията на вероизповеданието по-долу). От думите на Цацаров се разбира, че в прокуратурата е постъпила информация за интервюто на обвинителя \"чрез съответни сигнали\", които са били от главния мюфтия, от народни представители от ДПС и от граждани, които са изразили възмущение от изказването, както и от адвокатите, които защитават някои от проповедниците, обвиняеми по делото. Цацаров: Прокурор Попова противопостави българските граждани по недопустим начин \"Без да предопределям какъв ще е резултатът от проверката, прокурор Недялка Попова направи едно изявление, в което разграничи българските граждани на християни и мюсюлмани. Тя не ги разграничи на християни и мюсюлмани, чиято дейност е предмет на разследване по досъдебните производства, по които тя е наблюдаващ прокурор. Тоест тя противопостави по един, бих казал, много недопустим начин българските граждани на християни и мюсюлмани, защото предмет на разследване е проповядването на екстремистка идеология, а не просто определена религия. Казвам го предварително като лично отношение - за мен такива изказвания са недопустими, особено когато са направени от прокурор. Нещо повече - функцията на прокурора е да осъществява обвинението в наказателното производство, но не и да прави изявления, които противопоставят българските граждани на религиозна основа точно на плоскостта, на която тя го направи - християни - мюсюлмани\", заяви главният прокурор Сотир Цацаров. По думите му е започнала проверка, която е възложена на инспектората на прокуратурата, като в нейните рамки ще бъде изслушвано и становището на прокурор Попова.", "date": "2018.04.03", "title": "Прокуратурата проверява обвинителя, нарекъл мюсюлманите \"военизирана структура\""}
{"url": "https://www.dnevnik.bg/sport/2018/04/03/3157622_spas_rusev_se_sreshtna_s_futbolistite_na_levski_sled/", "text": "Собственикът на \"Левски\" Спас Русев се появи на  стадион \"Георги Аспарухов\"  преди тренировката на отбора. Бизнесменът, който в последно време не е гледал мачове на своя тим на живо, разговаря близо час с треньора Делио Роси и футболистите. Причината бяха двете поредни загуби, които сините записаха в първенството от  ЦСКА  и  \"Берое\" . След само два кръга в плейофите \"Левски\" изостана с 16 точки от втория ЦСКА и 19 от лидера \"Лудогорец\" и вече е само с две пред \"Берое\". По информация на \"Дневник\" Русев не е говорил за налагане на глоби на отбора, но е поискал по-сериозно отношение от футболистите в срещите до края на сезона. Бизнесменът е обявил цел пред тима – отстраняване на ЦСКА в турнира за Купата на България и спечелване на надпреварата. Следващата сряда е  първият полуфинал между двата отбора . Междувременно халфът Филипе Нашименто е с контузия, предаде \"Дарик радио\". Португалецът е пострадал на тренировката в понеделник и заради това се придвижва с патерици. Нашименто отпада за гостуването на \"Ботев\" в петък. Португалският халф пристигна на \"Герена\" през зимата от \"Динамо\" (Букурещ) срещу 200 хиляди евро.", "date": "2018.04.03", "title": "Спас Русев се срещна с футболистите на \"Левски\" след двете поредни загуби"}
{"url": "https://www.dnevnik.bg/bulgaria/2018/04/03/3157630_dvama_zatvornici_izbiagaha_ot_sofiiskiia_zatvor/", "text": "Двама затворници са нападнали служители на Софийския затвор и са избягали. Това съобщиха от пресцентъра на Министерството на правосъдието. Сигналът за бягството е подаден около 15:45 ч., когато двамата лишени от свобода са извършили въоръжено нападение над служители от затвора, след което са избягали. В момента двамата се издирват от полицията. Единият от избягалите затворници се казва Владимир Стефанов. Той е рецидивист, осъден на 30 години лишаване от свобода за грабеж, отвличане и опит за убийство на двама полицаи. Другият избягал е Радослав Колев. Той също е рецидивист, като е осъден на 26 години затвор за убийство. Двамата са били чакани от кола, като са били тежко въоръжени. На пресконференция пред сградата на затвора в късния следобед, беше съобщено, че двамата са избягали са по време на свиждане, по време на което затворниците получават вещи. Уточнено беше, че заплахата от затворниците е дошла с огнестрелно и хладно оръжие. Били са произведени три изстрела. От прокуратурата и МВР уточниха, че се проверяват действията на охранителния състав в затвора. Двама прокурори са започнали разследване. От столичната полиция предупреждават гражданите да сигнализират веднага, в случай че забележат двамата мъже. По данни на полицията те са агресивни, възможно е да са въоръжени и да окажат съпротива. Последният случай на бягство е от началото на септември миналата година, когато затворник избяга от трудово-поправителното общежитие във варненското село Разделна, като използва чаршаф, за да се спусне до първия етаж. Няколко часа след това обаче той беше задържан.", "date": "2018.04.03", "title": "Двама въоръжени затворници избягаха от Софийския затвор (обновена)"}
{"url": "https://www.dnevnik.bg/bulgaria/2018/04/03/3157664_blizki_i_priiateli_na_kristian_takov_uchrediha/", "text": "Близки и приятели учредиха фондация \"Кристиан Таков\", регистрирана в обществена полза Идеята е фондацията да спомага за утвърждаването на ценностите, които осмислиха живота на известния български юрист, преподавател и общественик, а именно: приобщаване на млади българи, бъдещи юристи и всички будни български граждани към идеите за справедливост, етика и морал, съобщиха до медиите от семейството. Преподавателят от Софийския университет и доцент по гражданско право Кристиан Таков  почина през юли 2017 година. От съобщението се разбира, че основните цели на Фондация \"Кристиан Таков\" са: - да подкрепя развитието на гражданското общество като ангажира, възпитава и образова студенти по право и практикуващи юристи в стремеж към висок професионализъм, самостоятелно мислене и активна гражданска позиция; - да разпространява идеите за справедливост и висок граждански морал в българското общество и др.; - да подпомага млади творци в областта на музикалното, сценичното и художествено изкуство. Учредители на Фондацията са майката на Кристиан – оперната прима Галя Йончева, и най-близките му приятели: Петър Иванов (Председател на Фондацията), Анна Ганева, д-р Георги Ганев, Иво Сърмаджиев, доц. д-р Мая Йорданова и Мартин Стоянов. В управителните органи на фондацията участват още доц. Боряна Мусева, проф. Венелин Ганев, д-р Венцислав Л. Петров, арх. Eмил Мечикян, проф. Мила Ганева, Росица Михова, Цвета Попова. Учредителите на Фондация \"Кристиан Таков\" получиха подкрепа за начинанието от множество българи с изявена гражданска позиция – представители на различни професии и привърженици на различни политически, икономически и социални идеи. \"Това съхранява надеждата на учредителите, че богатството от морални ценности на Кристиан Таков, въплътени в мисията на Фондацията, ще бъдат продължени\", е записано още в съобщението. Кристиан Таков е една от най-ярките личности на българското съвремие. Блести със своя интелект и ерудиция, с непримиримостта си към несправедливостта и с безкористната си всеотдайност към студенти, колеги, приятели и близки. Той е вдъхновител и пример за истински съвременен будител. Фондацията е отворена за подкрепата на всички, които споделят нейната кауза, пишат още близките.", "date": "2018.04.03", "title": "Близки и приятели на Кристиан Таков учредиха Фондация на негово име"}
{"url": "https://www.dnevnik.bg/sport/2018/04/03/3157671_pochti_nevuzmojno_e_durjavata_da_plati_globata_na/", "text": "Министерството на младежта и спорта няма законово основание да плати глобата на Българската федерация по вдигане на тежести (БФВТ) пред международната федерация, обяви министърът на спорта Красен Кралев. Според думите му ръководената от него институция може да опита да потърси спонсори, за да бъдат осигурени средствата. Българската федерация по щанги има срок до юни  да плати глобата от 250 хил. долара, наложена заради допинг скандала . \"Ще опитаме да помогнем по някакъв начин. Вратите ни винаги са отворени за разговори. Въпросът е да се намери правна форма. Но за мен е много трудно, да не кажа невъзможно държавата да участва\", каза Кралев. Преди ден председателят на БФВТ  Неделчо Колев изрази притесненията си  около приближаващия срок за плащане на сумата. Той каза, че ще търси разговор с министерството в опит да се намери решение.", "date": "2018.04.03", "title": "Почти невъзможно е държавата да плати глобата на българската федерация по щанги"}
{"url": "https://www.dnevnik.bg/bulgaria/2018/04/03/3157683_obvinen_v_opit_za_vzimane_na_podkup_sudiia_beshe/", "text": "Върховният касационен съд  потвърди присъдата на Софийският апелативен съд  и обяви за невинен обвинения в опит за получаване на подкуп съдия от Русе Николай Стефанов. Решението е окончателно и не подлежи на обжалване. Делото е образувано по касационен протест на Софийската апелативна прокуратура (САП) и жалба на частния обвинител срещу решението на САС, с което Стефанов повторно е оправдан. Тричленният състав на ВКС приема касационния протест на САП и жалбата на частния обвинител за допустими, но неоснователни. Върховните съдии намират за неоснователни оплакванията в протеста и жалбата за това, че не са оценени всички доказателства Съдията от Русе беше подсъдим по обвинение за искане и опит за получаване на подкуп, както и за изнудване на частния обвинител адвокат Свилен Стефанов. На първа инстанция Николай Стефанов беше осъден условно на 3 години затвор, след като съдът прие, че той е поискал 1000 лв. и опитал да получи подкуп от 500 лв. от адвоката, но без да го изнудва. Николай Стефанов беше арестуван при зрелищна акция на ДАНС и прокуратурата  в центъра на Русе на 14 февруари 2015 г. По време на делото обаче се разбра, че един от основните участници в операцията – бившият шеф на ДАНС в Пловдив Димитър Влахов, е осуетил евентуалното предаване на половината от парите, след като е прибързал с ареста. Затова и обвинението остава - опит да вземе подкуп.", "date": "2018.04.03", "title": "Обвинен в опит за взимане на подкуп съдия беше окончателно оправдан"}
{"url": "https://www.dnevnik.bg/sviat/2018/04/03/3157400_zashto_vladimir_putin_e_nai-vliiatelniiat_chovek_v/", "text": "Кой е най-влиятелният човек на планетата? Аз гласувам за Владимир Путин. Путин се утвърди като полюс в големия дебат на сегашната епоха - между авторитаризма и демокрацията. Той има последователна стратегия за пропагандиране на идеите на авторитарния лагер в този дебат. Притежава умението, когато си поиска, да унижи и подкопае позициите на своите демократични съперници и това да му се разминава. Навсякъде в културен план той се превърна в герой за  популистките консерватори  - във Франция, Италия, Филипините и Овалния кабинет. Постоянно се казва, че Путин е добър само тогава, когато трябва да изиграе своята ръка, а картите му са слаби. Всички очакват в крайна сметка той да се провали, защото руската икономика има толкова много проблеми. Ръката му всъщност обаче не е толкова слаба. Това е така, защото властовата му база не е икономическа; тя е културна и идеологическа. Както Кристофър Колдуел пише в изданието \"Импримис\", международният престиж на Путин започва от историята, която той разказва. Той дойде на власт, според неговата версия, след като западните реформатори почти бяха унищожили неговата страна. Екипите от американски икономисти смятаха, че ако се извърши приватизация по правилния начин, редът, законността и социалното единство ще се зародят от само себе си. Последва социална катастрофа. Средната продължителност на живота в Русия стана по-ниска от тази в Бангладеш. Държавата банкрутира. Представителите на някогашната комунистическа номенклатура разграбиха ресурсите на страната. На световната сцена И дойде  Путин и възстанови стабилността . Средната продължителност на живота в Русия сега е 71 години, исторически връх. Икономиката също се възстанови. Русия отново е световна сила, способна, както се видя само преди седмица, да приеме с насмешка комбинираната  дипломатическа атака  на цял куп западни страни. След 17 години на Путин във властта рейтингът му на одобрение у дома надхвърля 80%. Още повече че през следващите години авторитарните лидери от путински тип ще имат няколко ключови предимства във войната на идеи. На първо място, либералната демокрация се опира на представата, че властта трябва да е разпределена между система от отношения и институции.  Путин олицетворява представата, че властта трябва да е централизирана, с един лидер на върха и железни линии на упражняване на тази власт надолу по вертикалата. Той олицетворява идеята, че  либералната демокрация  неминуемо изпада в хаос, когато няма социално доверие, че тя е една измама, която позволява на хората с добри връзки да грабят от всички останали. Във времена на тревога и недоверие е много по-лесно да се застъпвате за модел с ясна и централизирана власт, отколкото за такъв, в който властта е разпръсната и аморфна. Второ, в крайна сметка лоялността към  либералната демокрация  е към нещо абстрактно - към конституция, убеждения и набор от демократични норми. Ние в демократичния лагер винаги сме обезпокоени, когато видим как някой като Путин или Доналд Тръмп, или Си Цзинпин погазва нормите, за да съсредоточи власт у себе си. Лоялността на авторитаризма по същество е към една личност. Към самия човек. Както се изразява М. Стивън Фиш в изданието \"Джърнъл ъв димокръси\": \"Путин е не само най-известният и най-влиятелен политик в Русия; той е единственият политик там.\" Нито поддръжниците на Путин, нито тези на Тръмп, нито онези на Си Цзинпин са особено притеснени от погазването на нормите, стига на върха да има човек, който да е готов да командва парада. Във времена на тревога и недоверие е много по-лесно да обедините хората около личност, отколкото около абстракция. Трето,  либералната демокрация  се опира на вяра, вяра в способностите на отделния гражданин. Вярата, както знаем, е увереност в неща, на които се надяваме и за чието сбъдване не сме видели доказателства. Ние, демократите, вярваме в идеята, че хората знаят най-добре как да управляват живота си и че този личен избор е възможно да намери място в обществената тъкан. Путинизмът, подобно на тръмпизма, се опира на цинизъм. Той се основава на представата, че не трябва да имаш никакви илюзии, че трябва да подхождаш мъдро към ставащото в света. На хората се гледа точно така, както ги е определил Макиавели - неблагодарни и лъжливи, боязливи пред опасността и жадни за печалба. Съперничеството е неизбежно. Всичко е политизирано. Всеки или всяка институция, която твърди, че е обективна и стои далеч от крамолите, лъже. В света всичко е пиар и защото хората ще повярват на всяко нещо, в което е в техен интерес да повярват. Във времена на тревога и недоверие е много по-лесно да продавате цинизъм, отколкото идеализъм. И накрая, либералната демокрация стъпва върху схващането, че  хората, които не са като вас,  също заслужават уважение и внимание, че в политиката става дума за постигане на компромиси с хора, с които дори не можете да изтърпите да стоите в едно и също помещение. Путинизмът се опира на схващането, че хората, които не са като теб, сеят културен хаос; те пречат на твоя начин на живот. Путин последователно ругае срещу  хомосексуалните,   мюсюлманите , атеистите и \"яловия и безполов\" Запад. Във времена на тревога и недоверие е много по-лесно да се продава на нас/тях различия, отколкото толерантност към  културното многообразие . Накратко, никога не подценявайте този човек или каузата му. Навсякъде по света политическите режими се приспособяват, ставайки или малко по-авторитарни, или малко по-демократични. В момента инерцията видимо е в посока към авторитаризъм. Донякъде това се дължи на брилянтната и дръзка фигура, която стои начело на този лагер. Това е така и защото, ако се спрете и запитате кой е глобалният предводител на либералния демократичен лагер, няма да се сетите за нито едно име. /БТА", "date": "2018.04.03", "title": "Защо Владимир Путин е най-влиятелният човек в света"}
{"url": "https://www.dnevnik.bg/sviat/2018/04/03/3157687_dostavkata_na_ruski_zenitni_raketi_e_sred_v/", "text": "Доставката на руските зенитно-ракетни системи С-400 Триумф в Турция е сред приоритетите на сътрудничеството между страната и Русия, каза днес Владимир Путин, който гостува на своя колега Реджеп Ердоган. Двамата са имали час и половина разговор на четири очи, съобщи ТАСС, цитирана от БТА. Договорът за покупка на руските ракети, на стойност 2.5 млрд. долара, беше сключен през декември. Те трябва да бъдат доставени в началото на 2020 година. На предстоящата среща на междуправителствена комисия ще бъдат обсъдени перспективите за по-нататъшно снабдяване на Турция със съвременна руска военна продукция. По-късно, на седмото заседание на Съвета за сътрудничество на високо равнище в Анкара, Путин изразил задоволство, че през 2017 година търговският обмен между Русия и Турция се е увеличил с 40% и е достигнал 22 милиарда долара, а взаимните инвестиции се доближават до 10 милиарда долара от всяка от страните. В състава на руската делегация, пристигнала заедно с Путин, участват осем министри, началникът на генералния щаб на руската армия и директорите на Газпром, Роснефт, Алфабанк. По-рано днес двамата президенти участваха чрез видеоконферентна връзка в церемонията за полагане на основите на първата турска АЕЦ, за чието изграждане Турция и Русия подписаха междуправителствено споразумение през 2010 година.", "date": "2018.04.03", "title": "Доставката на руски зенитни ракети е сред приоритетите в сътрудничеството с Турция, обяви Путин"}
{"url": "https://www.dnevnik.bg/photos/2018/04/03/3157501_fotogaleriia_svetovnite_snimki_na_denia_-_3_april_2018/", "text": "Участници в ежегодния великденски фестивал в Манхатън, Ню Йорк.", "date": "2018.04.03", "title": "Фотогалерия: Световните снимки на деня - 3 април 2018"}
{"url": "https://www.dnevnik.bg/sport/2018/04/03/3157673_datite_za_finala_vuv_voleibolnata_liga_dovedoha_do/", "text": "Волейболният шампион \"Нефтохимик\" и ЦСКА влязоха в противоречие за определянето на датите за финала в мъжкото първенство. В основата на казуса стои фактът, че зала \"Христо Ботев\", която е заявена от червените, е заета за определените от Суперлигата дни. Според предварителния план \"Нефтохимик\" трябва да приеме първите два мача на 12 и 13 април в Бургас. ЦСКА не може да използва своята зала \"Васил Симов\" и затова заяви \"Христо Ботев\", в която обаче от 13 до 21 април ще се проведе европейско първенство за девойки до 17 години, а третият и евентуалният четвърти мач в София трябва да са на 19 и 20 април. Треньорът на ЦСКА Александър Попов поиска \"Нефтохимик\" да направи компромис и датите за мачовете в София да се изместят с три дни съответно за 22 и 23 април. Спортният директор на шампионите Сашо Везенков коментира пред \"Дневник\", че това не може да се случи. \"Проблемът не е наш. Въпреки това сме готови да направим компромис и мачовете да се изтеглят напред - на 9 и 10 април да са в Бургас, а в София да са на 14 и 15 април в зала \"Универсиада\", заяви той. Червените не са съгласни с тази идея. По неофициална информация на \"Дневник\" този вариант е неприемлив и за \"Диема спорт\", където се излъчват срещите. Според \"Нова телевизия\" от българската федерация са дали срок до четвъртък двата клуба да се разберат. В противен случай ще бъдат вкарани в сила предварително определените дати, като ЦСКА ще трябва да търси вариант да домакинства извън София. \"Искаме отлагане на нашето домакинство с три, а не с 33 дни\", посочи Попов. И добави, че се надява на феърплей от страна на съперника. \"Ние сме за това да се спазват правилата. Не е нормално между втория и третия мач да има такава голяма разлика, каквато предлагат от ЦСКА. Волейболистите ще забравят, че са играли финал. Ние имаме млади състезатели, имаме и национали и трябва да се поддържа тренировъчен процес. Не е нормално и да има такава голяма разлика от края на полуфиналите до началото на финалната серия\", каза Везенков. Миналата година подобен казус имаше отново в ключова серия между двата отбора, но тогава той беше в полуфиналите. Заради липсата на зала  ЦСКА беше принуден да играе в Перник . Този сезон заради заетост на своята зала \"Нефтохимик\" се разбра с \"Марек\" да отложи с три дни домакинството си от четвъртфиналите. Ключово в случая беше съгласието на клуба от Дупница. Везенков припомни, че през 2015 г. \"Нефтохимик\" трябваше да домакинства в Правец срещу \"Добруджа\" заради проблем със залата си в Бургас. \"Тогава загубихме домакинското си предимство, но това са правилата\", посочи той.", "date": "2018.04.03", "title": "Датите за финала във волейболната лига доведоха до напрежение между \"Нефтохимик\" и ЦСКА"}
{"url": "https://www.dnevnik.bg/sport/2018/04/03/3157666_totnum_otchita_rekordni_prihodi/", "text": "Приходите на  \"Тотнъм\"  за миналата финансовата година са се увеличили с близо 100 милиона паунда, обявиха от клуба. \"Шпорите\" съобщиха, че за годината, която приключва на 30 юни 2017 г., приходите им са 306.3 милиона паунда в сравнение с 209.8 за предходните 12 месеца. Отстъпление в резултатите има единствено в средствата, получени от продажба на билети - 19 милиона срещу 22.2 в предишния сезон. Това се дължи на разрушаването на североизточния сектор на \"Уайт Харт лейн\" още преди края на сезон 2016-17. Във всички останали пера приходите са увеличени - тези от европейските турнири са 44.6 милиона срещу 18.7 милиона година по-рано, от домашните купи - 5 млн. паунда срещу 2.4 милиона, а от телевизионните права се повишават от 94.8 до близо 150 милиона паунда. Печалбата на клуба за този период след данъците е 41.2 милиона паунда. Активите на \"шпорите\" също са увеличени - 227.2 милиона паунда срещу 206.1 за предишния отчетен период. От \"Тотнъм\" обявиха още, че строежът на  новия стадион  продължава с много високи темпове. Покривът е в процес на издигане, монтират се седалки, както и информационните LED табла и видео екрани. \"Освен това продължаваме да създаваме нови работни места за всички хора в района, като до момента те са 1200\", съобщиха от клуба. Модеринизране се прави и на тренировъчната база, в която през май ще бъде отворена нова сграда. В нея ще има 46 стаи за футболистите, където те ще отсядат преди мачове, както и нов възстановителен център. Базата на \"Тотнъм\" ще бъде използвана от бразилския национален отбор преди световното първенство. \"Като попечители на клуба осъзнаваме необходимостта да осигурим бъдещата му стабилност, като същевременно управляваме неговия растеж. Намираме се в исторически период за \"Тотнъм\", но също така пред нас има и много предизвикателства, които ще посрещнем със същата решителност\", каза президентът на \"шпорите\" Даниел Леви.", "date": "2018.04.03", "title": "\"Тотнъм\" отчита рекордни приходи"}
{"url": "https://www.dnevnik.bg/sviat/2018/04/03/3157706_trump_se_samoopredeli_za_nai-tvurdiia_v_otnosheniiata/", "text": "Президентът на САЩ Доналд Тръмп заяви, че никой от предшествениците му не е бил толкова твърд в отношението си към Русия, колкото него, предаде ТАСС, цитирана от БТА. Изявлението дойде на среща в Белия дом с президентите на Литва, Латвия и Естония. \"Разбирателството с Русия е нещо хубаво, а не нещо лошо, и всеки е съгласен с това освен много глупавите хора. Ние се държим много твърдо с Русия, честно казано\", каза Тръмп и напомни, че САЩ \"сега изнасят петрол и природен газ, а това не е каквото би се искало на Русия\". Президентите на трите балтийски републики се надяват на ясно и твърдо послание на САЩ към Русия след обявената възможна среща между Тръмп и Путин в Белия дом. Последното посещение на Путин там бе през 2005 г. при управлението на Джордж Буш, отбелязва \"Франс прес\". На въпрос на журналист дали Путин е приятел или враг Тръмп отвърнал: \"Ще разберем. Ще ви кажа\", предаде \"Асошиейтед прес\". Тръмп настоява страните от НАТО да увеличат военните си бюджети до 2 процента от БВП и похвали трите балтийски републики, че са покрили този показател и че други страни трябва да последват примера им. Президентът на САЩ използва случая да атакува Германия, като обяви, че тя дава едва 1% от брутния си вътрешен продукт за НАТО, а в същото време има пари за съвместни проекти с Русия. \"Германия строи газопровод (\"Северен поток-2\") в Русия и се готви да плати на Русия милиарди долари за енергоносители. И аз питам какво става. Как така Германия плаща огромна сума на Русия за строежа на газопровода? Това не е хубаво\", каза Тръмп и напомни, че САЩ отделят почти 4% от своя БВП за отбрана.", "date": "2018.04.03", "title": "Тръмп се самоопредели за най-твърдия в отношенията с Русия американски президент"}
{"url": "https://www.dnevnik.bg/sviat/2018/04/03/3157720_opitite_da_se_otroviat_otnosheniiata_s_rusiia_gi/", "text": "Отношенията между Русия и Турция още повече са укрепнали, след като някои сили са се опитали да ги \"отровят\", каза днес Реджеп Ердоган на съвместна пресконференция със своя руски гост Владимир Путин, предаде ТАСС, цитирана от БТА. Ердоган изрази задоволство, че Путин е направил в Турция първото си посещение в чужбина след президентските избори. По думите му това има особено значение. Русия и Турция подписаха меморандум за киберсътрудничество - в областта на комуникациите и информационните технологии. В разговорите днес е било обсъждано и разширяването на военнотехническото сътрудничество. \"С президента на Турция разгледахме възможността за съвместни стъпки за уреждане на кризата в Сирия, за укрепване на прекратяването на огъня и създаване на условия за междусирийски преговорен процес\", добави Путин, като уточни, че тези въпроси допълнително ще бъдат обсъдени на тристранната среща утре с участието на президента на Иран. Той нарече Турция \"приоритетен и много надежден партньор\" за Русия. \"Към днешна дата не виждам никакви проблеми, които биха пречили на по-нататъшното развитие на отношенията с Турция\", подчерта Путин. Той изрази мнение, че строителството на газопровода \"Турски поток\" ще помогне да се повиши енергийната сигурност на Турция и на страните от Югоизточна Европа, ако те пожелаят това. \"Работата по изграждането върви по график, скоро ще започне подготовката за реализация на сухопътната част на проекта\", поясни Путин. Руският президент коментира и случая \"Скрипал\", като обяви, че разчита на сесията на Организацията за забрана на химическото оръжие утре да бъде поставена точка по темата.", "date": "2018.04.03", "title": "Опитите да се отровят отношенията с Русия ги укрепиха, обяви Ердоган"}
{"url": "https://www.dnevnik.bg/sviat/2018/04/03/3157722_napadatel_strelia_v_centralata_na_youtube/", "text": "Служител в компанията YouTube съобщи в профила си в \"Туитър\", че в централата има въоръжен нападател и че се е барикадирал в кабинета си с колеги. Според местно радио от болницата на Станфордския университет са потвърдили, че при тях са откарани няколко пострадали, свързани със стрелбата. Компанията \"Алфабет\", която е собственик на най-популярната платформа за споделяне на видео, потвърди, че се разследват съобщенията за инцидент със стрелба в района. Полицията в Сан Бруно потвърди, че са получили съобщения за инцидент на същия адрес на \"Чеви авеню\". Вадим Лаврусик, продуктов мениджър в YouTube, написа, че от кабинета си е чул изстрели и е видял тичащи хора из сградата. Около 15 минути по-късно той съобщи, че е евакуиран от сградата. Колегата му Тод Шърман описа, че е бил на заседание, когато чул тътен от много бягащи хора по етажите. \"Първо си помислих, че е земетресение.\" Полицията предупреди хората от калифорнийския град южно от Сан Франциско да стоят далеч от централата на YouTube, докато не изясни какво се случва. Телевизионната мрежа Си Би Ес показа в предаване на живо, че напускащите сградата вървят по улиците с вдигнати ръце, както и че от две болници съобщават за 7-8 приети ранени. Инцидентът става броени дни след като YouTube обяви, че е въвела ограничения за видеозаписите с оръжие. Забранени са клипове за рекламиране на огнестрелни оръжия или на адреси в интернет, на които се предлагат такива оръжия или аксесоари за тях. По-строгият режим обхваща и видеоинструкции как човек да си направи или сглоби огнестрелно оръжие.", "date": "2018.04.03", "title": "Нападател стреля в централата на YouTube"}
