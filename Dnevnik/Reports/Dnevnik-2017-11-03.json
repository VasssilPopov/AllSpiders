{"url": "http://www.dnevnik.bg/bulgaria/2017/11/03/3071468_novite_telefonni_izmamnici_izpolzvat_imeto_na_cacarov/", "text": "Полицейска акция, ръководена лично от главния прокурор и приключваща с награда лично от премиера Бойко Борисов. Ако чуете по телефона за такова нещо от някой, който се представя за полицай, бъдете сигурни, че може да станете жертва на телефонен измамник. Това е една от най-новите схеми, за които двама полицаи от 4-то районно управление в София, разказаха в читалище \"Светлина 1940\" в ж.к. \"Стрелбище\". В тъмната и хладна зала бяха дошли неколцина пенсионери. Служителите на МВР изрично помолиха да не се цитират имената им, защото те се използват от измамниците за подлъгване на жертвите. Телефонните измами съществуват от няколко години, но схемите им постоянно се доразвиват. Вече рядко се звъни да се искат пари за пострадал близък, който е в болница и има нужда от лечение. Сега се прилагат развити стратегии, чиято цел е да се въздейства психически на жертвата и тя да се подчинява безпрекословно на измамника. Телефонните номера се избират на случаен принцип, подчертаха двамата полицаи. Допълниха, че измамниците звънят от провинцията с временни карти или такива на румънски оператор, а в София \"муле\" взема парите, което също се избира на случаен принцип. Какви са схемите на измамниците – Обаждащият се представя за полицейски служител, който информира човека, че в квартала му стават серия от телефонни измами и го моли за съдействие на полицията по разкриването на престъпната схема. Приканва човека да се обади на телефон, който е с някаква цифра отпред последвана от 112 като 02112 или 9112 или др., за да провери той дали има такъв полицай. След това иска мобилния телефон на жертвата за връзка. Целта е да държи обекта на измама на линия и да отвлича постоянно вниманието му. Предупреждава го, че скоро ще му се обадят измамници на домашния телефон и заявява, че той се подслушва от \"полицията\". \"Това не е вярно, вие не сте извършили престъпление да ви се подслушва телефона\", предупредиха служителите на МВР. След това друг измамник се обажда на стационарния телефон като се представя, че е медицинско лице например и иска пари за лечението на пострадал роднина на обекта на телефонна измама. Тогава измамникът, който се е обадил вече на мобилния телефон казва на човека да изпълнява указанията на измамника от стационарния телефон, за да може \"полицията\" да го залови. Този, който се е свързал през стационарния телефон започва с агресивни, брутални заплахи, за да изкара човека от психологическо равновесие. Така той по-лесно се доверява на \"полицая\", който държи мобилния телефон на линия. Измамника от мобилния телефон кара обекта на измама да \"опише\" всички банкноти и техните серийни номера в дома. Целта тук отново е да се отвлича вниманието на жертвата, която вместо да звънне на полицията или роднини ще брои пари и проверява скъпоценностите в дома си. От МВР предупреждават, че последователността на обажданията може да е друга. Да се обади първо измамник, който иска пари за пострадал близък например и след това да се обади вторият измамник, който се представя за полицай и който иска да предпази жертвата от първия. Днес в читалището полицаите обърнаха внимание на събралите се пенсионери. Първо телефон 112 се набира без никакви цифри пред него и ако някой иска да се набере нещо различно е веднага сигнал, че това е измама. Освен това, когато някой представящ се за служител на някоя институция иска пари това също е знак за измама, защото Другото важно за измамниците е, че те не знаят имената на жертвата, а само телефона ѝ. Когато се обади наистина полицейски служител, той се представя с две имена, казва от кое районно управление е, казва кого търси - като му посочва трите имена и след това го кани в сградата на полицията. Никога не го вика на кафе, не желае да отиде в тях или да се видят пред блока. Уговорката е за удобно за гражданина време, в което да посети сградата на най-близкия полицейски участък. Освен това полицаите винаги имат служебни карти, които показват при легитимация, както и нагръдни знаци. Те дават време на човек да се обади на дежурния полицай или на тел. 112 за проверка, че такъв служител има. Служителите на МВР предупредиха да не се обръща внимание на заплахите, които идват от стационарния телефон, колкото и да са брутални, защото са нереални. Те идват от хора, които са в провинцията и не искат саморазправа. Измамниците не знаят и адресите на своите жертви, нито някаква информация за тях. За това е много важно да не се дават каквато и да е лична информация по телефона на непознат. – Друг вид измама е познатата от много време. Да се обади \"пострадал роднина\" плачейки. След инцидент като катастрофа или в болница с птичи грип или падане на лед - каквито предстоят да бъдат \"модите\" с наближаващата зима. Служителите на МВР предупредиха, че в такъв случай обектът на измама трябва да опита да се свърже със своя близък или да звънне в болницата, където уж е той, за да провери дали има такъв пациент. – Трети вид измама е да се обади отново представящ се за полицай като каже в районното управление на МВР е задържан чужденец или близък на обекта на измама. След това да иска пари за храна, адвокат или ваучер на задържания да може да се обади. \"Ние не искаме пари за такива неща. Всеки задържан има право да се обади лично на близките си. Осигурява му се служебен защитник при нужда, разходите за който не се плащат от задържания или роднините му. – Една от \"най-модерните\" схеми е да измамникът да каже на човек, че се организира полицейска акция по залавяне на телефонни измамници. Тя ще бъде проследена и отразена от националните телевизии. Ще обяснят, че операцията е под личното ръководство на главния прокурор и участниците в нея ще бъдат наградени лично от премиера. Така обектът на измама чувства, че влиза в ролята на таен агент. Могат да сменят предлога, предупредиха служителите на МВР и дадоха друг пример. – Телефонен измамник се обажда на вече измамен човек като се представя за прокурор. Пита кой полицай разследва случая, след като жертвата отговаря се обяснява, че \"прокуратурата\" знае за случая и го наблюдава, но ѝ трябват пари. – Друга схема е да звънне измамника и да каже: \"Здрасти, как си\". След въпроса кой се обажда, следват думите: \"Е, как кой. Ти колко близки имаш в чужбина\". Обикновено след това обектът на измамата казва нещо като \"Петьо, ти ли си?\". Измамника потвърждава и казва, че иска да прати пратка на адреса на обекта на измама. В пратката има билки и някакви пари - примерно 10 или 15 хил. евро и казва, че трябва да се платят на куриера 3 хил .лв. След реакция, че жертвата няма толкова, той казва - добре, ще разговарям с куриера, колко пари имаш? – Последната схема, която днес описаха полицаите бе, че измамник звъни и се представя за служител на ЧЕЗ например. Казва, че в квартала няма ток и пита обекта на измама дали той има, след потвърждение, че има измамника реагира: \"А, как така. Какъв е адреса Ви.\" След това пита дали партидата е на произволно избрано от него име - Иван Стоянов например и обикновено следва реакция от обекта на измама: \"Не на мъжа ми\" или \"Не, на мое\" и се казва името. Измамникът обяснява, че служебно ще оправи партидата и затваря. Обажда се след ден или по-късно, но вече знае адрес и имена. Съветите на полицията – Ако \"полицай\" каже, че телефонът ви се подслушва е сигурен сигнал за измама; И още: – Ако иска да наберете телефон 112 с някаква цифра отпред, за да проверите дали има полицейски служител с името, което се представя той е друг знак, че става дума за измама; – Ако иска обектът на измама да брой пари и серийните им номера. Питат дали има други скъпоценности в дома или дали друг човек живее там. След това могат да искат и неговия телефон, за да ангажират и неговото внимание. Означава, че отново става дума за измама. – Ако жертвата се съгласи да даде пари, но трябва да отиде до банката да ги вземе, измамниците искат да останат на линия на мобилния телефон, да не би жертвата да се усети по пътя и да се обади на някого. Иска да е на линия и в банката. Ако някой дълго време ви държи на телефона, това е сигурен знак, че е измамник, посочиха служителите на МВР. – След това на измамниците остава само да посочат мястото, където жертвата трябва да остави парите. Обикновено той ще стигне от банката дотам пеша. През цялото време измамникът е на линия на телефона и иска от жертвата да се опише как изглежда, за да може \"мулето\" да го познае. Измамниците държат паралелно връзка и с него. На жертвата се казва, че след като остави парите, не трябва да се обръща и трябва да бъда бързо, защото може да има престрелка. \"Полицията пази живота и здравето на гражданите, никога не бихме стреляли в такава акция\", обясняват служителите на МВР. Те отново допълниха, че заплахите за физическо насилие са нереални, защото извършителите не са в София, а \"мулетата\" не биха се саморазправили с жертвата на измама. Истории на пострадали от измами или от опити за измама След презентацията на полицаите, събралите се хора можеха да задават въпроси. Йорданка Дичкова заяви, че тези срещи и презентации са много важни, защото тя не е знаела за този нов вид измама, при която измамникът се представя за полицаи и тя е \"изгоряла\" с хиляда лева и скъпи - не само като цена, вещи. Обясни, че гласът, на който се е подвела е бил много интелигентен и всичко е било префинено измислено. Измамникът се представил за комисар Попов и искал от нея точно да \"опише\" всички пари и ценни вещи у тях, да ги даде на \"полицията\", след което ще ѝ бъдат върнати. Миналата година са ѝ звънели три пъти за сина ѝ, който бил в болница, тя обаче казвала добре, ще се обадя в полицията. Когато обаче ѝ се е обадила \"полицията\", тя се е съгласила да съдейства. Казва, че я е било срам и дъщеря ѝ казала да не го разказва, тя обаче вярва, че е по-добре да се говори, за да знаят и другите. Тя няма мобилен телефон и не гледа телевизия и за нея срещи с полицията и разкази на приятели са най-полезни. Полицаите потвърдиха това като разказаха за случай, при който баба от един апартамент \"изгаря\" с 1000 лв. На следващата седмица служителите на МВР са отново на същия адрес, защото измамена е била нейна съседка. Униформените питат жените - добре де, вие не си ли говорите, живеете една срещу друга, отговорът на втората пострадала бил отрицателен, защото първата била много любопитна. От думите на друга жена се разбра, че тя е отбивала 5 или 6 опита за измама. Каза, че с хората в 4-то районно управление са си близки. Така обаче тя отклонявала позвъняванията на истинските служители на МВР, които искали да я извикат в полицията да дава показания. В крайна сметка те дошли в 22 часа в тях да ѝ връчат призовка за разпит, тя обаче не отворила и не им обърнала внимание. Днес пита дали е нормално да получава призовка в толкова часа. Полицаите обясниха, че е възможно и нейният случай е бил точно такъв. Те са предали преписката на колегите си нощна смяна, защото тя не ги отразявала през деня. Служителите на МВР обаче подчертаха, че предпочитат всички да са така, защото макар това да забавя работата им, те ще намерят начин да се свържат с хората, гарантираха те. В крайна сметка днес снеха показания на жената след срещата.", "date": "2017.11.03", "title": "Новите телефонни измамници използват името на Цацаров и Борисов"}
{"url": "http://www.dnevnik.bg/morski/2017/11/03/3071650_kmetut_na_varna_otdava_bezplatno_imot_na_asociaciia/", "text": "Кметът на Варна Иван Портних (ГЕРБ) е предложил общински имот в центъра на Варна да бъде предоставен за безвъзмездно ползване на сдружение, оглавявано от печално известния му предшественик Кирил Йорданов. Същото сдружение е ползвало в продължение на повече от десет години без правно основание и решение на Общинския съвет във Варна друг общински, жилищен имот, предназначен за настаняване на крайно нуждаещи се. Предложението на Иван Портних е изпратено до Общинския съвет и Постоянната комисия \"Собственост и стопанство\" във Варна на 24 октомври т.г. То е за \"учредяване на безвъзмездно право на ползване върху недвижим имот, находящ се на ул. \"Драгоман\" №14\". Помещението, намиращо се на този адрес трябва на \"Асоциацията на българите по света\". Йорданов  стана председател на сдружението през ноември 2013 г.  - девет месеца, след като оставката му е поискана от ГЕРБ и бе принуден да я подаде под натиска на безпрецедентни улични протести.  Заради избора на Йорданов, дни по-късно, членове на асоциацията се разграничиха от ней.  От предложението на Портних до Общинския съвет във Варна става ясно, че до момента Сдружение \"Асоциация на българите по света\" е ползвало без правно основание т.е. като друг общински имот на ул. \"Джеймс Баучер\" №38. Той се състои от двор с над 240 кв.м. и близо 50 кв. м. жилищни помещения. От предложението на Портних става ясно също, че той е бил информиран и за друга сериозна нередност, свързана с ползването на имота от асоциацията, оглавявана от Йорданов. В текста изрично е записано, че къщата на ул. \"Джеймс Баучер\" №38 е жилищен имот. Според действаща и в момента наредба на Общинския съвет във Варна , Въпреки това в продължение на повече от десет години сдружението я е ползвало именно по този начин – като офис. Към момента то продължава да е регистрирано именно на този адрес. Сега Иван Портних не само не налага санкция на Асоциацията на българите по света за акта на самонастаняване и нарушаването на общинските разпоредби, но предлага да й бъде отдаден за ползване друг имот, намиращ се този път в идеалния център на Варна. Според Закона за общинската собственост като сдружение с нестопанска цел \"Асоциация на българите по света\" има право да получи имота на ул. \"Драгоман\" №14 безвъзмездно – Предоставянето на тази възможност обаче зависи единствено от решението на Общинските съветници, които биха могли да решат и обратното. Точно тази възможност е станала повод за разнобой по време на последното заседание на Постоянната комисия \"Собственост и стопанство\" във Варна. При разглеждане на предложението, направено от Иван Портних, съветникът Григор Григоров (Реформатори и патриоти) е настоял общинският имот да бъде отдаден за ползване срещу месечен наем. След проведения дебат част от групата на ГЕРБ в комисията е подкрепила предложението на Григоров, а това е станало със съпартийците им. Според съветник от групата на ГЕРБ, пожелал да не бъде назоваван, преди заседанието на комисията той и колегите му са били инструктирани да подкрепят именно безвъзмездното отдаване на имота, записано и в предложението на Портних. С него на Общинския съвет се дава и възможност освен от наем да освободи сдружението, оглавявано от Кирил Йорданов и от дължимите режийни разноски в размер на 466 лв. До 2013 г. Кирил Йорданов бе почетен председател на \"Асоциацията на българите по света\", оглавявана от Алексъндър Чирков. В това си качество и като кмет на Варна (1999 г. - 2013 г.) той е позволил на сдружението да ползва без правно основание жилищен имот, предназначен за настаняване на крайно нуждаещи се граждани за нежилищни нужди.", "date": "2017.11.03", "title": "Кметът на Варна отдава безплатно имот на асоциация, самонастанила се в сграда за крайно нуждаещи се"}
{"url": "http://www.dnevnik.bg/sviat/2017/11/03/3071623_sasht_zapochvat_da_presledvat_po_sveta_vseki_koito/", "text": "Отделът към министерството на финансите на САЩ, следящ за прилагането на санкции,  разясни  как ще действат те срещу чуждестранни лица и компании, които помагат на руснаци и руски юридически лица, попаднали под американско ембарго. Става дума за т.нар. вторични санкции, които досега бяха характерни предимно за ембарго срещу Иран или Северна Корея. Те произтичат от закона CAATSA, наложен на президента Доналд Тръмп с почти единодушно одобрение в двете камари на парламента във Вашингтон. Той бе подписан от президента на 2 август, а в края на октомври се появиха и първите конкретни решения за прилагането му, включително разширяването на санкционираните с нови руски компании, спецслужби и организации. Част от него се задължава президентът на САЩ да въвежда санкции срещу чуждестранни финансови институции (банки, посредници, инвестиционни дружества, клирингови къщи и др.), за които финансовият министър знае, че съдействат за \"значителни финансови транзакции\" в полза на руски лица, санкционирани заради конфликта в Украйна и намесата в изборите в САЩ. Действието на този режим е от септември 2017г., а сред възможните наказания за нарушителите е забраната да се откриват и водят кореспондентски сметки в САЩ. Това на практика означава изолиране от световната система за законни операции с американски долари. Вторични санкции срещу чуждестранни банки бяха предвидени и в Закона за подкрепа за свободата на Украйна (UFSA) от 2014г., но администрацията на президента Барак Обама не бе задължен да ги прилага. След разкритията за намеса на Русия в предизборната кампания в САЩ през 2015-2016г. конгресмени и сенатори решиха, че обитателят на Белия дом трябва да бъде задължен да използва този инструмент. Отново няма точно определение какво е \"значителна транзакция\" и какъв е най-малкият размер на сумата, попадаща в подобен превод. Вместо това държавният секретар на САЩ с помощта на комисия ще определя кой е нарушител случай по случай и ще задейства наказанието. Факторите, които имат тежест в случая са мащабът, броят и честотата на сделките, характерът на транзакциите, доколко ръководството на финансовата институция знае, че това се случва, каква е степента на заинтересованост на руското лице, наличието на схеми за измама и т.н. Определението за \"значителна\" и за \"съдействие\" е широко и включва предоставяне на валута, финансови инструменти, ценни книжа, всякакъв вид \"предаване на ценности\", както и оказване на всякакъв вид услуги, предоставяне на персонал, софтуер и технологии. Условията за бизнес с лица, компании и организации, заради което САЩ може да санкционират чуждестранна финансова институция, се усложняват и от това, че задействането може да стане и заради услуги в полза на близки роднини на санкционираните - съпруг/съпруга, родители, братя/сестри, деца. Реакцията на Дмитрий Песков, говорителят на Кремъл, бе, че Русия се обявява \"крайно негативно\" против санкциите и особено срещу екстериториалния им характер.", "date": "2017.11.03", "title": "САЩ започват да преследват по света всеки, който помага на санкционирани руснаци"}
{"url": "http://www.dnevnik.bg/politika/2017/11/03/3071666_bsp_i_patriotite_v_spor_losho_li_e_dimitrovgrad_pak_da/", "text": "В какво качество Димитър Главчев иска от сръбския президент промяна в наименованието на сръбския град Димитровград - акция, която може да влоши двустранните отношения? Това попита в декларация от името на БСП Валери Жаблянов. Според Жаблянов поставянето на въпроса при срещата на председателя на парламента и президента на Сърбия Александър Вучич не е допустимо \"от гледна точка на всички норми на международното право\". \"Искам да обърна внимание на уважаемите народни представители, че Балканската история е противоречива и че всяка от съседните държави на Балканите може да предяви подобни желания към нейна съседка\". Жаблянов смята, че \" .\" Жаблянов каза, че Димитровград са проведени два референдума – през 1993 и през 2004 г., на които гражданите на Димитровград гласуват за запазване на името на града, а в България има град, който носи същото име. За това нямало никакво основание председателят на българския парламент да поставя този въпрос пред сръбския президент от името на българите в Сърбия. Депутатът от \"Обединени патриоти\" (ВМРО) Милен Михов, пак в декларация, изрази възмущение от позицията на БСП. Сега  . Михов декларира, че държавата трябва да защитава всеки един българин, където и да се намира той. Михов обърна внимание върху успешната през последните месеци външна политика на страната, като напомни за пробива в отношенията с Македония, както и извоюването на признаването на българско национално малцинство в Албания. Изразяваме учудване, че парламентарната група на БСП декларира официално подкрепа на идеята за запазване на името на стария български град Цариброд в Западните покрайнини, каза Михов. Той припомни и за бивш български министър-председател от БСП, който е наричал Западните покрайнини Източна Сърбия и е декларирал, че проблеми за българското малцинство, признато по силата на Ньойския договор в Кралството на сърби, хървати и словенци, няма в съвременна Сърбия. Днес от БСП чухме същите внушения, възмути се Патриотът и заяви, че такива констатации работят срещу сънародниците ни в Западните покрайнини и засилват чувството им, че са изоставени от Майка България. Според съобщението на пресцентъра на парламента от 31 октомври президентът Александър Вучич заявил, че няма проблем за връщане на името, ако хората го желаят.", "date": "2017.11.03", "title": "БСП и \"Патриотите\" в спор лошо ли е Димитровград пак да се казва Цариброд"}
{"url": "http://www.dnevnik.bg/zdrave/2017/11/03/3071669_sedem_bolnici_v_sofiia_shte_preglejdat_bezplatno_za/", "text": "Безплатни прегледи за мъжете над 40 години ще се проведат до края на ноември в седем големи държавни и общински болници в столицата. Кампанията е по повод месеца за борба с рака на простатата и в нея са се включили Университетска специализирана болница за активно лечение по онкология (УСБАЛО), Военномедицинска академия, УМБАЛ \"Александровска\", УМБАЛ \"Св. Анна\", Първа специализирана акушеро-гинекологична болница \"Света София\", както и Четвърта градска и Пета градска болница. На съвместна пресконференция днес специалистите по урология и онкоурология от седемте болници представиха кампанията и също статистика за засегнатите мъже и рисковите фактори. Простатният карцином е вторият най-разпространен вид рак в България след този на белия дроб и на трето място като причина за смъртност от онкологичните заболявания след белодробния и рака на дебелото черво. Мъжете с рак на простатата са 16.2% от всички хора с онкологични болести у нас, докато белодробнияте случаи са 19.3%. Простатният карцином е втория по честота вид рак при мъжете като цяло. За 2012 г. в света има 1.1 млн. нови случая, което е 15% от всички видове новодиагностицирани онкологични заболявания. Под 30 години честотата му е под 5%, но над 79 години вече засяга почти две трети от всички мъже. В Западна Европа болните са средно 95 на 100 000 население, а за 2013 г. в България честотата е от порядъка на 80 към 100 000, най-често във възрастта между 74-79 години. Петгодишната преживяемост на болните за страната ни обаче е много ниска – 53.7% към средно 84% за Европа. на първо място са прекомерната употреба на алкохол, както и на храни, съдържащи белтъци, например млечни продукти, също и на пържени храни. Съществува риск при високата концентрация на витамин Д, но за неща, за които преди се считаше, че влияят като повишават или понижават риска, вече има научни опровержения и вече е известно, че нямат съществено значение - например селен и витамин Е, ликопени каротен, както и употребата на червено месо. Вариантите за лечение са пълното хирургично отстраняване на простатата, лъчелечение или палиативно лечение - хормонална терапия, бифосфонати, химиотерапия. График и контакти за безплатните прегледи: Д-р Александър Заимов и д-р Светлин Димитров от Клиника по урология към УМБАЛ \"Александровска\" Телефон за контакт и записване на часове: 02/9230 352 или 02/9230 356 от 08 ч. до 16 ч. Прегледите ще бъдат извършвани в Приемен кабинет на Клиника по урология – кабинет № 2 (сутерен) от 08.30 ч. до 13.30 ч. Дати за прегледите между 15 и 18 ч.: 6 ноември - д-р Владимир Василев; 9 ное. - д-р Николай Василев, 17 ное. - д-р Тодор Терзиев, 23 ное. - д-р Милена Арсова. Консултациите ще се проведат в 242 урологичен кабинет, на 2-ри етаж в поликлиниката на ВМА. Записване за консултации може да става на тел.: 02/9225334 от 12 до 15 ч. Обемът на прегледа ще включва попълване на IPSS въпросник, физикален преглед, ултразвуково изследване на простатата. При необходимост от лабораторни изследвания пациентите ще бъдат насочвани към личния лекар. От понеделник до петък: от 10 ч. до 12 ч. - д-р Петър Павлов от 12 ч. до 14 ч. - д-р Атанас Доков За записване на тел.: 02/9268136 От понеделник до петък от 11 ч. до 12 ч. - д-р Георги Лазаров За записване на тел.: 02/4470 211 Безплатните прегледи ще се проведат 4 дни – на 3, 10, 17 и 25 ноевмри (всеки петък от месец ноември). Те ще бъдат от 9 до 14 часа. Прегледът ще включва ехография и физикален преглед от уролог. Записването се осъществява на регистратурата на болницата на телефон 02/9759319. Безплатните прегледи за рак на простата ще се осъществяват от 5 ноември – 30 ноември, от 10 до 12 ч. след предварително записване всеки работен ден на телефон 02/8076299. Прегледите ще включват PSA изследване за мъжете, които не разполагат с такова през последните 12 месеца. То ще се извършва в Клиниката по нуклеарна медицина, кабинет 148 от 8.30 до 10.00 ч. Прегледите при уролог ще се извършват от 10.00 до 12.00 ч. в Поликлиниката в кабинет 107. Мъжете с PSA, направен през последните 12 месеца могат директно да отидат на преглед при уролог. Останалите първо трябва да си направят безплатно изследване на PSA в УСБАЛО и след това да отидат на преглед при уролог. Всеки делничен ден през месец ноември от 12 до 13 ч. Записването ще става на регистратурата на болницата на тел.: 02/953-24- 85.", "date": "2017.11.03", "title": "Седем болници в София ще преглеждат безплатно за рак на простатата до края на ноември"}
{"url": "http://www.dnevnik.bg/photos/2017/11/03/3071637_snimka_na_denia_roboti_se_sustezavat_na_kamili_v/", "text": "Момент от надбягване с камили в пустинята Вади Рум в Йордания. Камилите трябва да пробягат 5-километрово трасе, яздени не от хора, а от роботи-жокеи. За да могат да направляват животните, техните собственици също обикалят покрай трасето, но в автомобили и с дистанционни в ръка.", "date": "2017.11.03", "title": "Снимка на деня: Роботи се състезават на камили в Йордания"}
{"url": "http://www.dnevnik.bg/sport/2017/11/03/3071751_cska_1948_prizova_boiko_borisov_da_prekrati_dogovorite/", "text": "Третодивизионният \"ЦСКА 1948\" се обърна към министър-председателя Бойко Борисов с искане договорите за ползване на базите на фалиралия ПФК ЦСКА АД, сключени между спортното министерство (ММС) и \"ЦСКА - София\", да бъдат прекратени. Според аматьорския клуб са погазени Законът за физическото възпитание и спорта (ЗФВС), Законът за държавната собственост (ЗДС) и правилникът за прилагането му (ППЗДС). \"Имоти - публична държавна собственост, а именно спортен комплекс \"Българска армия\" и тренировъчна футболна база \"Панчарево\", са предоставени за ползване без провеждане на задължителния в такива случаи търг. Преди ден от министерството обясниха пред Би Ти Ви, че договорите са за временно ползване срещу заплащане и затова не е нарушен законът. \"Дневник\" зададе въпроси до спортното министерство за това дали \"ЦСКА - София\" е плащал наем или сумите се приспадат изцяло от ремонтите по базите, както и кои ремонти влизат в сметките. До публикуването на материала отговор не е получен. ММС и \"ЦСКА - София\" дълго отказваха да представят договорите, но  го направиха в началото на месеца . В него е записано, че клубът от Първа лига ползва базите до провеждането на търг за дългосрочното им отдаване под наем, като в това време трябва да плаща наем от малко над 80 000 лева месечно. \"Възможността да се извършват подобрения, вкл. трайни, както от дружеството, на което са предоставени имотите, така и от трети лица срещу прихващане от дължимия наем, създава риск отчетените суми за подобрения многократно да надхвърлят наемните цени и държавата да се окаже в позиция на длъжник спрямо търговското дружество. – чл. 11 от споразуменията\", пишат от \"ЦСКА 1948\". Те искат \"уважаемите депутати\" от Народното събрание да извикат по темата с базите на ЦСКА спортния министър Красен Кралев. \"Според нас г-н Красен Кралев е длъжен да обясни по време на парламентарно питане всички свои действия и бездействия по прекратяване договора за базите на ЦСКА, споразумението с Литекс (така от \"ЦСКА 1948 наричат \"ЦСКА - София) и последвалия отказ да предостави документите пред обществото.\" При разкриването на договорите \"ЦСКА - София\" обяви, че го прави \"за да стане ясно на всички, че ЦСКА е единственият отбор, който продължава да плаща, за да използва собствените си бази\". \"Ясно е, че има закон, който трябва да се спази. Ясно е къде са феновете, но има процедури, законови правила и трябва да си извървим пътя. Колкото и да ми е тежко, колкото и бързо да искам това да приключи. Всеки ден общувам с фенове в социалните мрежи. Бързат хората, притеснени са, искат този въпрос да реши. Аз го искам повече от тях\",  каза наскоро Кралев . В момента се чака обявяването на конкурс за дългосрочното ползване на базите. Стадион \"Българска армия\" и комплексът в Панчарево  влизат в новосъздаденото държавно дружество \"Сердика спортни имоти\" ЕАД  като стъпка от процедурата към конкурса. Спортният министър Кралев обяви, че документацията и критериите за участие са изготвени. \"ЦСКА 1948\"  изрази притеснение, че министърът е подложен на натиск . В последните седмици клубът, представящ се като клуб на фенове на ЦСКА, започна масирана кампания с платени публикации в социалните медии. В тях се набляга на противопоставянето с \"ЦСКА - София\", като се използва хаштаг \"Ние сме ЦСКА, те са \"Литекс\". Доскоро от \"ЦСКА 1948\" твърдяха, че \"не се представят като наследник на фалиралия ЦСКА\".", "date": "2017.11.03", "title": "\"ЦСКА 1948\" призова Бойко Борисов да прекрати договорите за базите на фалиралия ЦСКА"}
{"url": "http://www.dnevnik.bg/sviat/2017/11/03/3071533_nov_kmet_v_makedoniia_spria_chasti_ot_sporniia_proekt/", "text": "Кметът на Скопие Петре Шилегов спря изграждането на 95 барокови фасади в центъра на столицата, поръчано като част от проекта \"Скопие 2014\", съобщиха македонски издания. Планът беше да се промени обликът на редица сгради в столицата така, че да добият бароков вид и да създадат единна визия на градския център. Шилегов, избран на  местния вот  през октомври, вече обяви, че Скопие се отказва от панорамно \"виенско колено\" над река Вардар, което също е част от проекта. В България \"Скопие 2014\" се прочу най-вече с редица скулптури и паметници, свързани с личности, които са част от българската история. Проектът, започнат от уравлявалия почти 10 години бивш премиер Никола Груевски, обаче включваше цялостно преустройство на градския център и импозантни сгради на различни държавни институции, включително музеи. За сайта \"Сакамдакажам.мк\" Шилегов е заявил, че наредбата, която е дал, е \"устна\" и че разходите, предвидени за спряната дейност, са били предвидени около 90 милиона денара (близо 1.46 милиона евро) - \"пари от гражданите, които ще бъдат спестени.\" Същевременно за проекта вече са похарчени десетки, а според някои анализи дори стотици милиони евро. Допълнително ще се правят анализи какво да се случи със сградите. Преди по-малко от два месеца македонският министър на културата  обяви , че \"Скопие 2014\" е \"вирус\" и че проектът трябва да се постави под карантина", "date": "2017.11.03", "title": "Нов кмет в Македония спря части от спорния проект \"Скопие 2014\""}
{"url": "http://www.dnevnik.bg/bulgaria/2017/11/03/3071665_konstitucionniiat_sud_shte_razgleda_pitaneto_na/", "text": "Конституционният съд (КС) допусна за разглеждане питането на президента Румен Радев за икономическото и търговско споразумение между Канада и ЕС (СЕТА). В питането си държавният глава иска задължително тълкуване на разпоредби от Конституцията. Докладчик е посочената от квотата на президента Мариана Карагьозова Финкова, а определението за допустимост е подписано от петима съдии с особено мнение.  Искането на президента е в четири точки, като за разглеждане са допуснати първите три точки, а отклонена е четвъртата -  допустими ли са отклонения от принципа на равнопоставеността на всички граждани и фирми за извършване на стопанска дейност при еднакви правни условия, когато това се налага за защита на ценности като балансирано развитие на отделните райони в България и как това може да се приложи в контекста на предимството на международните договори пред вътрешното право на страната. Така Конституцинния съд (КС) ще обсъжда при какви условия СЕТА може да стане част от вътрешното право, доколкото тя е споразумение със смесен характер – страни по договора са ЕС и държавите членки, от една страна, и Канада, от друга.  С определението КС отправя покана да предложат становище до Българската асоциация за европейско право и до Съюза на юристите в България. Освен това поканени са проф. д - р Огнян Герджиков проф.д-р Снежана Начева, проф. д – р Георги Близнашки, проф. д- р Пенчо Пенев, проф.д-р Пламен Киров, проф. д - р Жасмин Попова, проф. д-р Николай Натов, проф. д-р Благой Видин проф. д-р Атанас Семов и доц. д- р Юлия Захариева да дадат писмено правно мнение по предмета на делото. Трима съдии Румен Ненков, Кети Маркова и Атанас Атанасов са подписали с особено мнение определението за допустимост, като според тях то противоречи флагранто на досегашната практика на съда. \"Казано в най- синтезиран вид, искането за тълкуване на Конституцията е недопустимо изцяло, а не частично, ще следва да упражни суверенно в предстоящия законодателен процес по ратификацията на Всеобхватното икономическо и търговско споразумение (ВИТС). Многократно в своите актове Конституционният съд е изразявал категоричната си позиция срещу упражняването, в каквато и да е форма, на предварителни консултативни функции спрямо парламента по отношение на негови бъдещи актове, подлежащи на контрол за конституционност. Сама по себе си подобна възможност би отклонила съда от качеството му на арбитър по конституционни спорове, правейки го като начало участник в принципно неприсъщия за него политически дебат, развиван в Народното събрание, а като резултат- и позитивен законодател, което също е недопустимо. Изцяло в този смисъл е трайно установената практика на съда, а разграничаването от нея чрез приемане на напълно противоположни решения, при това без да се излагат мотиви, за нас остава неприемливо. Друг е въпросът и че не намираме основание за ревизирането на юриспруденцията на Конституционния съд, последователно изградила, формулирала и утвърдила критериите за допустимост на исканията за тълкуване на Конституцията. Освен че самият вносител не предлага повече от една възможна интерпретация на смисъла и съдържанието на конституционните разпоредби, чието тълкуване иска, в случая не се открива и реален правен проблем, който да обоснове необходимост от задължително тълкуване. При очевидния фокус на вносителя върху едно конкретно споразумение /ВИТС/, видно от обстоятелствената част на искането, следва да се отбележи също, че по отношение на него президентът би могъл успешно да упражни други свои правомощия: за сезиране на Конституционния съд- по чл. 149, ал. 1, т. 4 предл. 1 или предл. 2, или по чл. 149, ал. 1, т. 2 от Конституцията, както и за връщане на евентуално приет ратификационен закон за ново обсъждане, по реда на чл. 101, ал. 1 от Конституцията. Поставените въпроси, разглеждани и поотделно, и в тяхната съвкупност, не са от характер, осигуряващ решаването им по пътя на задължителното тълкуване на Конституцията. В заключение, намираме, че няма очертан с искането предмет на тълкуването, няма обоснован правен интерес, няма формулирана неяснота или нееднозначност на смисъла и съдържанието на визираните конституционни разпоредби, пораждаща реален или дори хипотетичен правен спор, поради което в случая изцяло липсва необходимост от тълкуване\", пишат съдиите.", "date": "2017.11.03", "title": "Конституционният съд ще разгледа питането на президента Радев за СЕТА"}
{"url": "http://www.dnevnik.bg/sviat/2017/11/03/3071652_bezraboticata_v_katalunia_riazko_narastva_na_fona_na/", "text": "Регистрираната безработица се е увеличила рязко в Каталуня през октомври, месеца, в който кризата заради референдума за независимост достигна връхната си точка. Това сочат данни на икономическото министерство, цитирани от \"Ройтерс\" и \"Ел паис\", без да говорят за пряка връзка между политическата обстановка с пазара на труда. Броят на регистрираните безработни в Испания се е увеличил за трети пореден месец. През октомври той е нараснал с 1.67% (56.844 души) в сравнение със септември. Общият брой на безработните е 3.47 милиона души. В Каталуня обаче скокът е с 3.67 на сто, или с 14 000 души, най-голямата промяна в абсолютна стойност (и четвъртата в относителна) из всички автономни области. В други области, като Мадрид, броят на безработните се е увеличил едва с 0.08 на сто. Останалите, където безработицата се е увеличила по-рядко, отколкото в Каталуня, са силно зависими от туризма и промяната е циклична - свързана с края на летния сезон (който в Каталуня се отразява по-слабо заради силната индустрия). Според испанската централна банка продължителна несигурност, подобна на сегашната заради опитите на властите в Барселона да обявят независимост, би забавила икономическия ръст и създаването на работни места в национален план. \"Ел паис\" отбелязва, че \"все още е рано да се правят заключения за това как напрежението от последния месец се отразява на трудовия пазар в страната. Въпреки това има индикации, които говорят за известно охлаждане.\" Числата за Каталуня през последния месец са по-лоши от тези за октомври в предишните години - от 2013 г. насам стъпката, с която се увеличава броят на безработните, спада постоянно в сравнение със септември и достига близо 7.3 на сто миналата година. \"На практика спира създаването на работни места в Каталуня, защото политическата стабилност е фундаментална за създаването на работни места и възможности,\" каза в петък министърът на труда на Испания Фатима Баниес на национален форум. Тя поиска отговорност и компромис от всички обществени институции и представители в Каталуня и политическа стабилност, защото \"голямата цел е тези 400 000 каталунци да имат възможност за работата, която заслужават, и това да се случи най-бързо.\" От друга страна регистрираната стойност на безработицата за третото тримесечие - 16.38% от хората в трудоспособна възраст - достигна най-ниската си точка от началото на кризата през 2008 г.", "date": "2017.11.03", "title": "Безработицата в Каталуня рязко нараства на фона на кризата"}
{"url": "http://www.dnevnik.bg/zelen/2017/11/03/3071739_ozonovata_dupka_e_nai-malka_ot_blizo_30_godini_nasam/", "text": "Озоновата дупка над Антарктида е най-малка от 1988 г. насам, съобщи НАСА. Огромната дупка в защитния озонов слой е достигнала максимума си през септември, като е била 19.6 млн. кв. километра, което е близо два пъти и половина повече от територията на САЩ. Тази година максимумът на озоновата дупка е с 3.37 млн. кв. км по-малък от миналогодишния и с 8.5 млн. кв. км по-малък, отколкото през 2015 г. Смаляването на озоновата дупка се дължи на бури в горната атмосфера, които са я затоплили и са попречили на хлора и брома да изчерпат озона. Явлението е преди всичко естествено, но се наслагва върху тенденцията за постоянно смаляване на озоновата дупка след забраната на изчерпващите озона химикали през 1987 г., съобщава БТА. Най-голяма озоновата дупка е била през 2000 г. - 29.86 млн. кв. км. Озонът е безцветна комбинация от три кислородни атома. Той предпазва повърхността от ултравиолетовите лъчи, които предизвикват рак и увреждат посевите. Учени обявиха преди няколко години, че без договора от 1987 г., до 2030 г. болните от рак на кожата щяха да са с 2 милиона повече. Озоновата дупка се възстановява заради забраната на химикали, използвани в хладилниците и аерозолите.", "date": "2017.11.03", "title": "Озоновата дупка е най-малка от близо 30 години насам"}
{"url": "http://www.dnevnik.bg/video/novinite_na_bnt/2017/11/03/3071761_video_drugite_novini/", "text": "- Най-влиятелните жени в медиите и шоу бизнеса.", "date": "2017.11.03", "title": "Видео: Другите новини"}
{"url": "http://www.dnevnik.bg/politika/2017/11/03/3071777_kmetut_na_batak_izleze_v_ednomesechen_bolnichen/", "text": "Кметът на Батак Петър Паунов не се появи на заседанието на общинския съвет въпреки поисканата му оставка, съобщава БиТиВи. Паунов беше обвинен от прокуратурата, че е превишил правата си при продажба на част от държавен имот. Групата на ГЕРБ пък му поиска оставката с мотива, че уронва престижа на общината. По закон общинарите могат да се произнесат за оставката на кмета, ако той не изпълнява задълженията си 6 месеца. Сега Паунов е в едномесечен болничен. Депутатът от БСП Р умен Гечев коментира пред телевизията, че когато става дума за доказани нарушения \"няма БСП, няма ГЕРб, няма Патриоти\", а който е сгазил закона трябва да носи отговорност. Хората искат да има възмездие, за да няма такива случаи, допълва той. Според него престъпленията не са по партии и по цветове, а са по хора. В отговор на коментар на водещата, че очевидно ГЕРБ си връща на БСП заради случая в Хасково, Гечев коментира, че не трябва да се гледа на случая в тази плоскост и замерването с кметове няма да доведе доникъде.", "date": "2017.11.03", "title": "Кметът на Батак излезе в едномесечен болничен"}
{"url": "http://www.dnevnik.bg/sport/2017/11/03/3071659_doktorite_mi_kazaha_che_shte_buda_shtastliv_ako/", "text": "Полузащитникът на \"Арсенал\" Сантиаго Касорла говори за изпитанията около вероятно най-трудния момент във футболната си кариера. Испанецът беше измъчван от множество контузии през годините, като при последната е бил изправен пред опасността десният му крак да бъде ампутиран. За последно Касорла игра на 19 октомври 2016 г. при домакинството срещу \"Лудогорец\" в групите на Шампионската лига. След това последваха осем операции на глезена, но вместо раната да зарасне, тя се е инфектирала. 32-годишният футболист сподели пред \"Марка\", че това е \"изяло\" осем сантиметра от кожата до глезена му. Лекуващите го доктори са били скептични за пълното му възстановяване. \"Ще бъдеш доволен, ако се разхождаш със сина си в градината, ми казваха докторите\", заяви испанският полузащитник. Последната операция на 29 май се е оказала сполучлива. Докторите взели кожа от предмищницата на лявата ръка на футболиста и са я зашили към инфектираното място на глезена. В момента Касорла преминава през интензивна възстановителна програма, а надеждите му са да се завърне в игра след Нова година. Испанецът има амбицията да докаже, че все още не е приключил с футбола. \"Облекчен съм. Всичко, през което преминах, не беше толкова лесно, колкото си представят хората. Няма да доставя удоволствие на тези, които не искат да ме видят да играя отново\", каза още Касорла. Полузащитникът благодари също на своите съотборници от националния отбор на Испания, които са били близо до него през последната година.", "date": "2017.11.03", "title": "Докторите ми казаха, че ще бъда щастлив, ако изобщо проходя отново, заяви играч на \"Арсенал\""}
{"url": "http://www.dnevnik.bg/sport/2017/11/03/3071195_arsenal_ne_specheli_sreshtu_curvena_zvezda_no_se/", "text": "Арсенал\" и \"Цървена звезда\" завършиха наравно 0:0 в мач от група Н на  Лига Европа . След три поредни победи \"артилеристите\" не успяха да вземат трите точки, но въпреки това си осигуриха участие във фазата на директните елиминации. Тимът на Арсен Венгер има 10 точки и не може да бъде изместен от едно от първите две места в оставащите си два мача. Френският мениджър отново заложи на експериментален състав, пълен с резерви и млади играчи, но \"Арсенал\" доминираше. Той реши да запази основните си футболисти за двубоя с  \"Манчестър сити\"  във Висшата лига през уикенда. Въпреки това мерникът на играчите в червено им изневери от общо 12 удара, те уцелиха само два пъти очертанията на вратата. \"Цървена звезда\" действаше на контраатаки и на няколко пъти затрудни домакините. Това е 16-и пореден мач във всички турнири, в който \"Арсенал\" не губи у дома (14 победи и две равенства). Освен това за първи път от май насам \"топчиите\" не успяха да спечелят на \"Емиратс\". За последно това се случи срещу \"Сити\" през месец май – 2:2. \"В началото на турнира знаехме, че трябва да се класираме за следващата фаза и това вече е факт. Ако не можеш да спечелиш един мач, то поне не трябва да го губиш. Не мисля, че играхме много добре, даже през първата част противникът се представи по-добре\", каза след двубоя халфът Джак Уилшър. В другия мач от групата \"Кьолн\" разгроми с 5:2 БАТЕ (Борисов). \"Козлите\", които до момента имаха три поредни загуби, най-накрая спечелиха и вече имат шансове да продължат напред. В група К \"Лацио\" постигна четвърта победа от четири мача и също е сигурен участник на 1/16-финалите. Римските \"орли\" надвиха с минималното 1:0 \"Ница\" на \"Олимпико\". Домакините пропуснаха отлични шансове за гол, а единственото попадение падна в третата минута на добавеното време. Тогава Максим льо Маршан се разписа в собствената си мрежа. В другия мач от тази група \"Зулте Варегем\" победи като гост \"Витес\" с 2:0. В класирането \"Лацио\" има 12 точки, \"Ница\" е с шест, \"Варегем\" е трети с четири, а на последното място са холандците с едва една. Към фазата на директните елиминации продължават още ФЧСБ (\"Стяуа\" - бел. ред.), \"Динамо\" (Киев) и \"Зенит\".", "date": "2017.11.03", "title": "\"Арсенал\" не спечели срещу \"Цървена звезда\", но се класира за директните елиминации в Лига Европа"}
{"url": "http://www.dnevnik.bg/bulgaria/2017/11/03/3070993_rabotosposobnostta_shte_se_oceniava_spored_umeniiata/", "text": "В хода на стареенето човек получава заболявания и увреждания, но те няма да бъдат взимани под внимание при експертизата на работоспособността. Ще се оценяват обаче физическите и умствените способности на човека по показателите движение, контрол на изпълнението, комуникация, гледане, слушане, говорене, съзнание и грижа за себе си, изучаване и прилагане на знания, приемане на промени и възприемане на безопасността, междуличностно взаимодействие, въздействие на алкохол и наркотични вещества.  Това предвижда концепция за реформиране на експертизата на работоспособността, внесена в Народното събрание от министъра на труда и социалната политика Бисер Петков. Документът е обоснован с факта, че от 2001 до 2015 г. включително с трайно намалена работоспособност са оценени 728795 души, а разходите за инвалидни пенсии са се увеличили от 244.3 млн. лв. през 2001 г. на 1.7 млрд. лв. или седем пъти. Предвижда се съществуването на сегашните трудово-експертни лекарски комисии (ТЕЛК) да се замени от две нови звена. Едното ще се занимава само с медицинската експертиза, която ще установява вида и степента на увреждане. След това друга комисия - за оценка на работоспособността, ще оценява дали с това увреждане конкретният човек ще може да работи и в каква степен на точно определено работно място. Ще се оценява работоспособността само на онези хора, чиято медицинска експертиза е установила увреждане на физическото, психическото и умственото здраве за повече от 6 месеца спрямо нормалното за съответната възраст състояние. Заболявания и увреждания, обусловени от възрастта, няма да са предмет на оценката на работоспособността. На тази база ще се определя срокът на загубената работоспособност в зависимост от нейната степен и възможностите за възстановяване. Той няма да е по-дълъг от 5 г. освен в случаите, когато възстановяването е невъзможно. При тях решението ще е безсрочно. В документа не се изключва вероятността човек да има заболяване, но да е запазил изцяло своята работоспособност. Когато тя е загубена частично, работодателят ще получава препоръки за условията на труд и оказване на помощ и подкрепа. Процедурата ще бъде максимално опростена като се предвижда възможност за електронно подаване и обработка на документи, се казва в концепцията. При шест състояния на здравето работоспособността е изключена - рак 4-та степен, диализно лечение, контролирано дишане, деменция, тежка или дълбока умствена недостатъчност, постоянна прикованост към леглото.", "date": "2017.11.03", "title": "Работоспособността ще се оценява според уменията за гледане, слушане, учене, грижа за себе си"}
{"url": "http://www.dnevnik.bg/sport/2017/11/03/3071184_da_sreshtnesh_futbolnata_ludost_kak_al_ahli_prekrati/", "text": "Египетският шампион \"Ал Ахли\" неслучайно е наричан най-обичаният клуб в страната. \"Червените дяволи\" усетиха какво е истинска подкрепа преди решителния втори мач от финала на Шампионската лига на Африка срещу \"Уидад\" (Казабланка). Над 45 хиляди зрители пристигнаха на тренировъчната база на \"Ал Ахли\", за да гледат едно от последните занимания на отбора. Тренировъчното игрище се оказа тясно, за да приеме всички желаещи да подкрепят треньора Хосам Ел-Бадри и неговите футболисти. Затова тренировката беше прекратена. Предвождани от ултрас групировката \"Ахлави\", феновете създадоха страхотна атмосфера. Наличието на толкова много хора обаче доведе и до сблъсъци, които трудно бяха овладени от полицията. Органите на реда в Кайро не бяха получили заявка, че присъстието на заниманието ще бъде толкова масирано. Първият мач между \"Ал Ахли\" и \"Уидад\", който се игра на стадион \"Бурж ел Араб\" в Александрия завърши наравно 1:1. Закария изведе египтяните напред още в третата минута, а Ашраф Беншарки изравни за мароканците. Първият финален двубой се игра пред 60 хиляди зрители. Решителният двубой е тази събота \"Стад Мохамед V\" в Казабланка. \"Ал Ахли\" преследва рекордна девета купа в Шампионската лига на Африка (1982, 1987, 2001, 2005, 2006, 2008, 2012 и 2013 г.), докато \"Уидад\" се надява на второ отличие след това през 1992 г.", "date": "2017.11.03", "title": "Да срещнеш футболната лудост: как \"Ал Ахли\" прекрати тренировка заради 45 000 фенове"}
{"url": "http://www.dnevnik.bg/zelen/2017/11/03/3071020_250_kompanii_v_sveta_sa_otgovorni_za_edna_treta_ot/", "text": "Най-големите замърсители с въглероден диоксид в световен мащаб са 250 компании – те са отговорни за една трета от всички вредни емисии парникови газове, предизвикани от човека. Едва 30% от тези фирми имат достатъчно амбициoзни цели, за да ограничат покачващите се температури под критичната точка. Това показват ново проучване, публикувано тази седмица, цитирано от агенция \"Ройтерс\". Въглищната индустрия в Индия, \"Газпром\" и \"Ексон Мобол\" са начело на списък при измерване на емисиите въглеродния диоксид, отделени от компани и от потребители, които използват техните продукти. \"Без постоянен спад на емисиите от тази група компании, не е възможно ефективното намаляване  на дългосрочните рискове от изменението на климата\", прогнозира проучването на  . През последните три години емисиите от групата на тези 250 компании са запазили едно и също ниво. За да ограничат температурите в съответствие с целите, поставени от Парижкото споразумение за климата през 2015 г., в същия период е трябвало те да намаляват с около три процента годишно, изчисляват в доклада. Изследването констатира, че тези фирми отделят общо една трета от световните въглеродни емисии и че едва 30% от тях са поставили амбициозни цели, за да успеят да ги ограничат ефективно. Според Парижкото споразумение от 2015 г. почти 200 държави обещаха да намалят емисиите, за да ограничат ефектът от климатичните промени и заявиха, че ще работят за включването на частния сектор в тези усилия. Президентът на САЩ Доналд Тръмп, който се съмнява, че човешката дейност е основната причина за изменението на климата, планира да оттегли държавата от сделката в Париж. Дейвид Любин, съавтор на доклада обяснява пред Ройтерс, че 250 изпълнителни директори на тези компания е е сравнително малка аудитория, която може да бъде събрана заедно. \"Това са лидерите, които наистина имат значително влияние върху съдбата на планетата\".", "date": "2017.11.03", "title": "250 компании в света са отговорни за една трета от всички емисии парникови газове"}
{"url": "http://www.dnevnik.bg/sviat/2017/11/03/3071250_slujitel_na_tuitur_pred_napuskane_deaktivira_profila/", "text": "Служител на \"Туитър\" си направи шега вчера, в последния си работен ден за американската компания, като деактивира акаунта на американския президент Доналд Тръмп, предаде \"Франс прес\", цитиран от БТА. В продължение на 11 минути посетителите на акаунта @realDonaldTrump, имащ 41.7 милиона последователи, виждаха съобщението: \"Съжаляваме, тази страница не съществува\". Профилът на Тръмп обаче бързо беше възстановен. Първоначално компанията съобщи, че става дума за човешка грешка и че деактивирането на акаунта е станало по невнимание, но след направено разследване установи, че е дело на напускащ неин служител. \"Туитър\" е любимата социална мрежа на американския президент и най-често там той реагира на едно или друго събитие. Случилото се с личния профил на американския държавен глава (официалният му, @POTUS, не беше засегнат) породи множество спекулации в социалните мрежи в краткото време, в което потребители не можеха да го открият. Някои предположиха, че може самият Тръмп - съзнателно, но са изненада на всички - да е решил да деактивира профила си. Други потърсиха връзка с  \"руското разследване\"  за намеса на Москва в американските избори и съглашателство с  предизбория щаб  на президента. \"Така ли се прави преврат в днешни времена?\" беше друг популярен коментар. Някои от публикациите в \"Туитър\" бяха с  изображения  на ръкопляскащи хора, други отбелязаха, че са \"преживели\" краткия срив на профила. Стотици споделиха публикацията \"В този момент \"Съжаляваме, тази страница не съществува!\" действително стана президент\". Журналистката от \"Блумбърг\" Дженифър Епстайн измери времето, в което профилът не е бил наличен, като  \".003 Скарамучита\" , имайки предвид Антъни Скарамучи, директора на комуникациите на Белия дом, който остана  едва десет дни  на поста. \"Часовникът на страшния съд се премести още с минута назад, докато профилът беше деактивиран,\" написа друг потребител. Сред постовете, най-често споменавани в американски медии, беше: \"Когато бъдещите поколения питат: \"Къде беше по време на Covfefe и срива на (профила в) \"Туитър\" на Тръмп през 2017 г.? Човече, трябва да е било невероятно!\" (Повече за Covfefe можете да прочетете  тук .) \"Ако (профилът на) Тръмп в \"Туитър\" е свален, това означава ли, че технически той вече не е (президент на САЩ)? Това е единствената част от работата, на която обръща внимание,\"  написа  Джон Шиндлър, експерт по сигурността и бивш служител на американското разузнаване. За служителя, спрял за кратко профила, се появиха различни спекулации. В. \"Дейли мейл\" писа, че \"Туитър\" нарочно е заглушил Тръмп. Несъгласни с политики и реторика на държавния глава пък предположиха, че въпросният служител по-скоро трябва да бъде повишен. След като получи достъп до профила си, Тръмп продължи да публикува, без да коментира \"срива\".", "date": "2017.11.03", "title": "Служител на \"Туитър\" пред напускане деактивира профила на Тръмп"}
{"url": "http://www.dnevnik.bg/sviat/2017/11/03/3071063_trump_i_diplomaciiata_mu_na_morkov_i_toiaga_v_tuitur/", "text": "В началото на септември, когато на Корейския полуостров нарастваше напрежението заради последните ядрени и ракетни тестове на Пхенян, президентът на САЩ Доналд Тръмп използва \"Туитър\", за да критикува съюзника си Южна Корея заради нейното \"помиряване\" със севернокорейското правителство. \"Южна Корея разбира, както аз им казах, че техните приказки за помиряване със Северна Корея няма да сработят\", написа Тръмп. \"Те разбират само от едно нещо!\", добави Тръмп, като вероятно имаше предвид, че действията на Северна Корея може да бъдат спрени само чрез заплаха с военна сила.  Публичните укори на президента на САЩ срещу отдавнашния регионален партньор изпратиха противоречиви сигнали на Сеул, където президентът Мун Дже-ин от избирането си през май се стреми да засили натиска върху Северна Корея и да я накара да се върне на масата за преговори. Критиките на Тръмп дойдоха и по време, когато той открито обсъждаше възможността за анулиране на търговското споразумение между САЩ и Южна Корея - политически деликатна тема за двете страни, - срещу което Търговската камара на САЩ се противопостави \"по възможно най-категоричен начин\".  Седмици след туита за \"помиряването\" и след като САЩ се съгласиха да продадат още високотехнологично военно оборудване на Южна Корея и Япония, Тръмп премина към ласкателства, казвайки каква \"голяма чест\" е била за него да се срещне с Мун в Ню Йорк в кулоарите на сесията на Общото събрание на ООН.  Смесени сигнали При Тръмп световните лидери никога не знаят дали получават морков или тояга. Един ден това е похвала, а на следващия е присмех, като традиционният дипломатически протокол е изместен от стратегическа непредвидимост - както за съюзници, така и за неприятели. \"Това изнервя съюзниците. Това изпраща смесени сигнали на противниците\", каза през август за \"Гласът на Америка\" Терънс Шуплат, съставител на външнополитическите речи на бившия президент Барак Обама. \"Това просто отслабва и обезценява ролята на този президент\", добави Шуплат.  Още преди да стане президент, Южна Корея е била повод за оплаквания на Тръмп по въпроси като военната помощ на Вашингтон за Сеул от началото на Корейската война през 1950 г. И неговите критики често бяха доста остри. \"Не мога да повярвам, че не искаме нищо от Южна Корея. Те направиха състояние на наш гръб, а ние похарчихме състояние да ги браним - колко глупаво!\", написа Тръмп в \"Туитър\" през 2013 г.  Разбира се Южна Корея не е единствената \"боксова круша\" на Тръмп в социалните медии. По отношение на Китай той прескача от похвала (\"Имам голямо доверие в Китай, че ще действа както трябва спрямо Северна Корея\" - 13 април) към презрение (\"Много съм разочарован от Китай\" - 29 юли). В серия туитове на 29 юли Тръмп написа: \"Нашите глупави предишни лидери допуснаха Китай да трупа стотици милиарди долари годишно от търговия досега [. . .] Те не направиха НИЩО за нас със Северна Корея. Само приказки. Ние няма да позволим това да продължава още. Китай може лесно да реши този проблем!\".  \"Пристрастеността на Тръмп към \"Туитър\" дипломацията\" В началото на януари, малко преди да поеме президентския пост, Тръмп нападна в \"Туитър\" Китай за това, че \"взема огромно количество пари и богатство с изцяло едностранна търговия, но не иска да помогне със Северна Корея. Чудесно!\". Часове по-късно последва рядко срещан отговор от чуждестранно правителство - официалната китайска агенция \"Синхуа\" публикува материал на китайски език, в който се отправяше предупреждение, че \"пристрастеността към \"Туитър\" дипломацията е неразумна\" и че \"дипломацията не е детска игра и не може да бъде водена като бизнес\".  Доста любопитен е фактът, че след това смъмряне Тръмп не спомена Китай в своите туитове в продължение на повече от месец.  Сега, когато наближава деветдневна обиколка на Тръмп из Азия (тя започва на 5 ноември и включва посещения в Япония, Южна Корея, Китай, Виетнам и Филипините), той е смекчил подхода си в социалните мрежи и е възприел по-традиционен дипломатически тон. \"Говорих с президента Си на Китай да го поздравя за неговото изключително повишение\", написа Тръмп на 25 октомври. \"Мелания и аз очакваме да бъдем заедно с президента Си и мадам Пън Лиюан в Китай след две седмици в това, надяваме се, историческо пътуване\".  Правителството, което не е получавало такива ласкателства от президента на САЩ, е това на Северна Корея, чийто лидер Ким Чен-ун е наричан от Тръмп в \"Туитър\" и в речи \"малкия човек ракета\", намек за многократните ракетни тестове на Пхенян. В хода на войната на думи между Тръмп и Ким през септември севернокорейският водач отвърна на огъня и окачестви президента на САЩ като \"изкуфял старец\". /БТА", "date": "2017.11.03", "title": "Тръмп и дипломацията му на \"морков и тояга\" в \"Туитър\" изнервят азиатските съюзници"}
{"url": "http://www.dnevnik.bg/biznes/2017/11/03/3069413_gradovete_v_es_privlichat_hora_s_dostup_do_uslugi_no/", "text": "През 2016 г. 41% от населението на ЕС е живяло в градове докато 31% - в малки населени места и предградия. Общо 28% е било населението на селата. Това показват данни на Евростат. Най-много жители на градовете има в Малта - 90%. Половината или над този дял живеят в градовете на Великобритания(59%), Холандия(55%), Испания(51%) и Кипър(50%). В България те са 73.3% по данни на Националния статистически институт като в тези данни влизат всички, а не само големите градове. В противовес, по-малко от 1 на четирима души живеят в градовете на Люксембург(13% по данни от 2015 г.), Словения(20%) и Словакия(23%).  На градовете обикновено се гледа като на центрове на растеж, осигуряващи възможности за учене, работа и иновации. В същото време те предлагат и ред социални и екологични предизвикателства. И също - висока цена на жилищата. В градовете обичайно живеят по-голям дял хора с високо образование. През 2016 г. един на трима граждани на ЕС, живеещ в град, има висше образование (35%) докато това се отнася за 1 от четирима живеещи в малки градчета и предградия и 1 от петима в селата. Цената на жилищата си остава голямо предизвикателство. Данните на Евростат показват, че 13% от градското население харчи повече от 40% от разполагаемия си доход за жилището. Като цяло в общността цената на жилищата е по-висока в градовете като индексът на претоварване е 11% за малките градчета и предградията и 9% за селата. Този индекс показва процента население, живеещ в домакинства, в които разходите за жилище надхвърлят 40% от разполагаемия доход. Така по данните на Евростат този показател е най-висок в Гърция като обхваща 45% от населението. Следват Дания(23%), Германия(20%), България(19%) и Белгия(16%). В целия Европейски съюз този показател е по-висок в градовете в сравнение със селата. Изключение правят България, Румъния, Хърватия, Унгария и Литва.", "date": "2017.11.03", "title": "Градовете в ЕС привличат хора с достъп до услуги, но отблъскват със скъпи жилища"}
{"url": "http://www.dnevnik.bg/sviat/2017/11/03/3071258_eksploziia_izbuhna_pred_noshten_klub_v_malmyo/", "text": "Мощна експлозия е избухнала пред популярния нощен клуб \"Бабел\" в шведския град Малмьо, съобщи телевизия RT. Причината за взрива още не е обявена, но не се изключва версията за бомба. \"Бяха чути няколко мощни експлозии\", коментира местен жител. Взривът е избухнал в 00:30 часа местно време (1:30 българско) и е бил чут в целия град. По време на инцидента клубът не е работел. Все още няма данни за жертви. На мястото са пристигнали полицейски служители и сапьори, които са отцепили района. \"В момента не знаем какво се е взривило, единствено, че е причинило материални щети\", съобщава местната полиция в официално свое заявление. Преди година входът на клуба и кола, паркирана наблизо, също бяха взривени, като експлозияа изпочупи прозорците до третия етаж на сградата, в която е дискотеката. Популярният шведски влогър и журналист Петер Имануелсен изчисли, че това е 12-та експлозия в Швеция за последните 24 дни. В повечето случаи взривовете се обясняват с разчистване на сметки между гангстерски банди, които са особено силни в южна Швеция, където е разположен и град Малмьо. Наскоро градът беше определен от полицията като едно от местата в Швеция, където налагането на закона е най-сложно. В града има цели райони, през които не се препоръчва да се минава. Те са населени предимно с емигранти, който са бедни и безработни. Според статистическите данни 31% от жителите на Малмьо са родени извън Швеция, а 41% са наследници на хора, които не са шведи.", "date": "2017.11.03", "title": "Eксплозия избухна пред нощен клуб в Малмьо"}
{"url": "http://www.dnevnik.bg/sport/2017/11/03/3070845_triatlonut_luvsko_surce_shte_predstavi_videoto_si_na/", "text": "Премиерата на видеото от триатлона \"Лъвско сърце 2017\" ще се състои в рамките на So Sport Film Fest, който е част от So Independent Film Festival. Зрителите ще могат да видят петминутния клип тази неделя от 20.30 ч. в кино \"Одеон\" в София. \"Кадрите, заснети от Never Know Productions, оживяват благодарение на мистичните звуци в музиката на Иван Шопов и Авигея. Те докосват зрителя до преживяванията на атлетите в трите етапа от надпреварата и разкрива необятната красота на Приморско, Странджа и региона\", заявиха организаторите на \"Лъвско сърце\". Видеото проследява пътя и изпитанията на 145 състезатели от старта в морето над потъналия древен град Ранули, през древните светилища и резервати на Странджа до живописните боруни на Маслен нос. През 2018 г. триатлонът ще се проведе на 1 септември 2018 г. Организаторите ще разкрият подробности за предстоящото състезание по време на премиерата в неделя. Очаква се до края на годината да бъде направен късометражен филм за състезанието.", "date": "2017.11.03", "title": "Триатлонът \"Лъвско сърце\" ще представи видеото си на So Sport Film Fest"}
{"url": "http://www.dnevnik.bg/zdrave/2017/11/03/3071263_bjudjetut_za_zdrave_krie_riskove_ot_faliti_na/", "text": "Предвидените в бюджета средства за общопрактикуващите лекари и Диагностично консултативните центрове (бившите поликлиники, б.а.) са недостатъчни, обяви днес по Нова телевиция председателят на Българския лекарски съюз д-р Венцислав Грозев. Той уточни, че при поискани от съюза през юли допълнителни 23 милиона лева за сектора, увеличението е с едва 9.9 млн. лева. За общопрактикуващите лекари са предвидени със 7 млн. лева повече, при поискани 10 млн, а за ДКЦ-тата 2.9 млн, при искани 13 млн, уточни д-р Грозев. Според него, ако бюджетът бъде одобрен в настоящия си вид, бившите поликлиники ще дават между 80 и 85% от парите си за заплати. \"Какво остава за разплащане с контрагенти, плащане на ток, вода и отопление\", попита председателят на Българския лекарски съюз. Той не изключи фалити, като най-застрашени били ДКЦ-тата, които имат най-много работа. Според д-р Грозев начинът на разпределение на парите за здраве не кореспондира с идеята на правителтво за изнасяне на част от ангажиментите на болниците към бившите поликлиники.", "date": "2017.11.03", "title": "Бюджетът за здраве крие рискове от фалити на поликлиники, смятат от лекарския съюз"}
{"url": "http://www.dnevnik.bg/sviat/2017/11/03/3070951_predsedateliat_na_evroparlamenta_otiva_na_pogrebenieto/", "text": "Днес в Малта е погребението на журналистката  Дафне Каруана Галиция , която бе убита с взрив, поставен в колата ѝ.  Галиция , чийто блог бе една от най-четените медии в страната, загина минути, след като бе публикувала последната си статия. Убийството отприщи  остри критики  от гражданското общество, Европейската комисия и Европарламента.  Семейството на Галиция  заяви, че тя е била  убита заради смелите си позиции  и разследвания, които разкриваха корупцията по-най-високите етажи на властта. На церемонията ще присъства и председателят на Европейския парламента  Антонио Таяни . Той уточнява, че присъствието му е по покана на семейството. След церемонията Таяни ще посети редакцията на вестник \"Малта индипендънт\", където Галиция списваше колонка в последните 11 години. Непосредствено след убийството на Галиция семейството ѝ бе поканено и прие да присъства на дебат в Европейския парламент, посветен на защитата на журналистите. Залата за пресконференции в ЕП в Страсбург бе наречена на нейно име. /БТА", "date": "2017.11.03", "title": "Председателят на Европарламента отива на погребението на убитата малтийска журналистка"}
{"url": "http://www.dnevnik.bg/sport/2017/11/03/3071198_zaslujavahme_da_pobedim_braga_zaiaviha_futbolistite_na/", "text": "Футболистите на \"Лудогорец\" се обединиха около мнението, че са заслужавали да победят  португалския \"Брага\" . Българският шампион водеше с 1:0, но седем минути преди края на редовното време Франсерджо донесе точката на гостите. Марселиньо, който отбеляза гола за българския тим обясни, че всички в съблекалнята са ядосани от крайния изход. \"Искахме добър резултат и това, което стана накрая малко ни ядоса. Направихме добър мач, но те ни вкараха гол и си тръгват с точка. Второто полувреме футболистите на \"Брага\" бяха много агресивни\", каза Марселиньо, който изигра 50-ия си мач за \"Лудогорец\" в евротурнирите. Бразилецът изрази съжалението си, че разградчани не са решили по-рано двубоя, особено през първата част, когато доминираха на терена. Светослав Дяков, който се появи като резерва, именно на мястото на Марселиньо спомена и късмета. Българският халф се надява скоро да си върне титулярното място. \"Съжалявам заради късния гол, искахме да затворим мача, но не се получи. Не ни достигна един гол повеч, затова не спечелихме. Щом не съм титуляр значи нещо при мен не е наред. Аз съм амбициран да си върна титулярното място, но какво не е наред трябва да питате треньора, не мен\", каза Дяков. На същото мнение беше и  Върджил Мисиджан . Холандецът започна като титуляр в евротурнирите за първи път от доста време насам и се подвизаваше на върха на атаката. \"От \"Брага\" трябва да са доволни, че си тръгват с точка от тук. Ако имаше отбор, който повече да заслужаваше победата, това бяхме ние. Следващият мач е много важен за нас и трябва да го спечелим, за да си гарантираме мачове и след Нова година\", каза Мисиджан. Той обясни, че все още свиква на позицията, на която го ползва Димитър Димитров.", "date": "2017.11.03", "title": "Заслужавахме да победим \"Брага\", заявиха футболистите на \"Лудогорец\""}
{"url": "http://www.dnevnik.bg/razvlechenie/2017/11/03/3071269_chlenove_na_ekipa_ot_kushta_ot_karti_obviniavat_kevin/", "text": "Бивш помощник-продуцент на американския сериал \"Къща от карти\" обвини актьора Кевин Спейси в сексуален тормоз, а още няколко членове на снимачния екип твърдят, че демонстрирал \"хищническо\" поведение по време на снимките, предаде ДПА, цитирана от БТА. Според репортаж на телевизия Си Ен Ен Спейси пускал ръце на помощник-асистента и веднъж го приклещил в караваната си. Осем настоящи и бивши служители в продукцията на \"Нетфликс\", чиито имена не се съобщават, твърдят, че актьорът създавал \"отровна работна среда\", тъй като опипвал млади мъже без тяхното съгласие и правил груби коментари. \"Нетфликс\" обяви във вторник,  че прекъсва за неопределено време снимките на шестия и последен сезон на хитовия сериал. Два дни по-рано американският актьор Антъни Рап обвини Спейси в непристойно поведение, на което е станал обект, когато е бил тийнейджър. Актьорът се извини за случая и  обяви, че е избрал  да живее живота си като гей мъж.", "date": "2017.11.03", "title": "Членове на екипа от \"Къща от карти\" обвиняват Кевин Спейси в сексуален тормоз"}
{"url": "http://www.dnevnik.bg/biznes/companii/2017/11/03/3071273_starbuks_obiavi_razocharovashti_finansovi_rezultati_za/", "text": "Американската верига кафенета \"Старбъкс\" обяви вчера разочароващи финансови резултати за тримесечието, приключило на 1 октомври, предаде \"Асошиейтед прес\", цитирана от БТА. Ръстът в продажбите е от едва 2%, при очаквани 3.3 на сто от анализаторите на Уолстрийт. Печалбата за тримесечието е 788.5 милиона щатски долара, като за същия период на миналата година тя е била 801 милиона, а общите приходи са в размер на 5.7 милиарда - със 100 милиона по-малко от прогнозите на анализатори. Според \"Ройтерс\" слабите резултати на компанията се дължат, от една страна, на поредицата урагани, които тази година засегнаха САЩ, а от друга - от силната конкуренция на съперници, вариращи от бутиковите кафенета \"Интелидженсия\" до предлагащите по-евтини продукти вериги като \"Макдоналдс\". \"Старбъкс\" обяви, че ще продаде марката чайове \"Тазо\", която купи преди 18 години за сумата от 8.1 милиона долара, на компанията за потребителски стоки \"Юниливър\" за 384 милиона долара. Тази зима банка \"Джей Пи Могран Чейс\" ще започне да издава кредитни карти, брандирани с логото на \"Старбъкс\", чиито притежатели ще печелят награди от веригата кафенета, когато пазаруват с нея.", "date": "2017.11.03", "title": "\"Старбъкс\" обяви разочароващи финансови резултати за тримесечието"}
{"url": "http://www.dnevnik.bg/bulgaria/2017/11/03/3071261_zaharieva_ochakva_obektiven_monitoringov_doklad/", "text": "Вицепремиерът Екатерина Захариева, която отговаря за съдебната реформа, очаква мониторинговият доклад, който ще излезе този месец, да е обективен. В интервю за Би Ти Ви тя посочи, че не всички от 17-те конкретни препоръки от предишния доклад са изпълнени, но има план \"кое къде да се върши\". \"Докладът ще бъде обективен, както всеки път. Ще се отчетат немалкото положителни неща, но със сигурност има какво да се желае и какво да работим. Имаме ясен план кое къде да се свърши. Знаем проблемите\", каза Захариева. Тя припомни, че в Брюксел са искали да видят как ще се приложат измененията в съдебния закон и оцени положително процеса на избор на нови членове на Висшия съдебен съвет и на ръководител на Върховния административен съд, налагането на съдийското самоуправление и поредицата законодателни инициативи на Министерството на правосъдието, между които внесения антикорупционен закон, подготвените изменения в Наказателния кодекс, свързани с корупционните престъпления, и предстоящи изменения на Наказателно-процесуалния кодекс.  Сред нещата, които не са свършени докрай, Захариева посочи напредъка по делата за корупция по високите етажи на властта. \"От години наред, откакто съществува механизмът за сътрудничество и проверка, се повтаря в докладите, включително и в румънските, че искат да видят необратимост на процесите и напредък в делата с голям общ интерес\", припомни Захариева. И докато, по думите й в делата срещу организираната престъпност е постигнат напредък, не е така за корупцията, което се признава и от българската страна. В същото време тя посочи, че вече има доста дела в съдебна фаза и доста разследвани министри, депутати и кметове. ", "date": "2017.11.03", "title": "Захариева очаква обективен мониторингов доклад"}
{"url": "http://www.dnevnik.bg/bulgaria/2017/11/03/3071270_turskite_granichni_vlasti_se_izvinili_za_poboia_nad/", "text": "Българската \"Гранична полиция\" е сигнализирала турските си колеги за побоя над българин на пункта Лесово - Хамзабейли. Получено е извинение и уверения, че ако информацията се потвърди, виновният служител ще бъде наказан. Това съобщи пред Би Ти Ви министърът на външните работи Екатерина Захариева. Инцидентът е станал на 29 октомври. Пострадалият разказа пред телевизията, че заедно със съпругата си и нейна приятелка пътували за Турция. След като преминали българската контрола от турска страна започнали да им искат някакви липсващи печати. Мъжът не разбрал какво точно му казват на турски език и решил да се върне в България. Докато обяснявал на спътничките си какво става, към колата се приближили няколко души, отворили вратата и му нанесли удари. Вчера  прокуратурата съобщи , че е сезирана за инцидента от служителка на банково гише на граничния пункт и е започнала разследване. Установено е, че инцидентът е станал на българска територия, а нападателите са чуждестранни длъжностни лица. Захариева съобщи, че са иззети записите от охранителните камери и увери, че българската прокуратура ще разследва казуса независимо от заключенията на турската страна. ", "date": "2017.11.03", "title": "Турските гранични власти се извинили за побоя над българин"}
{"url": "http://www.dnevnik.bg/na_put/2017/11/03/3068764_istoriiata_na_stara_sofiia_prez_pogleda_na_dvama/", "text": "Пет часа, шест километра и 84 обекта - това са параметрите на \"Историческия маршрут на София\", по който от месец двама варненци водят любопитните софиянци и гости на столицата. Това е маршрут-пътеводител към познати, непознати или позабравени места, които пазят духа на София и разказват нейната \"шарена\" история, коментират Здравко Петров и Явор Киряков. Единият е урбанист, другият - учител, общото помежду им е че са от Варна, че обичат и София и се вдъхновяват от нейната история, която е и част от историята на страната.  Това е проект, който проследява различните периоди от развитието на града и ги представя не по отделно, а в единството на тяхното съществуване и въздействие. Всяко \"парченце от пъзела на историята\" има своето точно определено място в облика на столицата. И въпреки, че някои от \"парченцата\" не винаги ни допадат, те също са част от историята и ни носят познание и памет\", казват те. Разходката е в две части в два последователни дни. Участниците преминават през различните архитектурни стилове и епохи на столицата, а също така и през разрухата на две световни войни, царуването на трима монарси и управлението на 72-ма министър-председатели и 48 софийски кмета. Най-старата сграда е от 4 в, най новата по маршрута - от 1976 г. Балове, модни дефилета, любовни истории, интриги и противоборства, политически убийства и военни жертви - всичко е преплетено в разказа на двамата ентусиасти. Участниците в разходката преминават покрай домовете на някои от строителите на съвременна България, покрай софийските дворци, каквито в края на 19 и началото на 20 в. са били банките, научават повече за архитектурните стилове и за приноса на българските архитекти към развитието им. Кой е първият софийски паметник, от къде са излъчвани първите предавания на радиото, коя е първата жилищно-строителна кооперация и къде най-известната софийска модистка е приемала знатните дами... Разказът обаче не е хронологичен, а накъсан и прескача от една епоха в друга според обектите покрай които се преминава. Организаторите предварително са избрали най-добрите гледни точки, от които дори и познати сгради се разкриват от необичайна гледна точка. Авторите на Историческия маршрут предпочитат групата да не е по-голяма от 10 души, така че хората да чуват ясно разказа, да се чувстват свободни да общуват помежду си, да питат, да коментират, да допълват и коригират. В хода на обиколките се е случило две обитателки на сграда - образец на сталиновия \"барок\" на бул. \"Дондуков\", да поканят участниците да я разгледат отвътре. Установили, че всеки вход е с различна планировка, а колкото е по-висок етажът, толкова по-тесни са стълбищата и коридорите.  Обиколките се провеждат всяка събота и неделя. Всеки желаещ може да се запише за участие в сайта на  \"Историческия маршрут\".  Цената е 15 лв. за един ден и 25 лв. за двата дни.", "date": "2017.11.03", "title": "Историята на стара София през погледа на двама варненци"}
{"url": "http://www.dnevnik.bg/tehnologii/2017/11/03/3071280_aifon_x_e_na_pazara_ot_dnes/", "text": "Продажбите на най-новия  \"АйФон Х\" (iPhone X)  тръгват от днес, съобщи \"Франс прес\", цитирана от БТА. Луксозният модел е създаден специално за десетата годишнина на първия смартфон на \"Епъл\". Продажбите тръгват едновременно в 50 страни в цял свят, като в САЩ цените започват от 999 долара. \"Епъл\" представи \"Айфон Х\" в средата на септември, заедно с нова версия на \"Айфон 8\". Продажбите на най-луксозния телефон на компанията ще се следят с особено внимание, най-вече заради появилите се слухове за разочароващи продажби на \"Айфон 8\", който е на пазара от 22 септември. Технологичният гигант положи усилия през последните дни да изостри апетита на феновете, приканвайки ги в сайта си да отидат \"рано\" в магазините, за да си купят \"X\", подхранвайки ширещите се предположения, че моделът е с ограничена наличност. В съобщението се допълва, че \"търсенето е много голямо\", но без да се посочват цифри. Шефът на \"Епъл\" Тим Кук представи \"Айфон Х\" като \"бъдещето на смартфона\" и за него поръчки можеха да се правят от 27 октомври, а обявените бройки се разпродадоха за няколко минути, според анализатори и американски медии. Сега вече доставката може да се проточи до шест седмици. От появата на първия \"Айфон\" през 2007 година вече са продадени над 1.2 милиарда устройства. \"Епъл\", която контролира около 12 процента от световния пазар на смартфони, е продала над 40 милиона айфона между април и юни, но има признаци за забавяне на темповете на търсене.", "date": "2017.11.03", "title": "\"Айфон X\" е на пазара от днес"}
{"url": "http://www.dnevnik.bg/skorost/avtomobilna_industriia/2017/11/03/3071285_purviiat_avtomobil_turska_razrabotka_se_chaka_prez/", "text": "Турският президент Реджеп Тайип Ердоган резервира за себе си първия автомобил разработен и произведен в Турция, който се очаква да бъде пуснат в продажба през 2021 г., пише днес в. \"Миллиет\", цитиран от БТА. Той прие вчера представителите на пет големи турски компании, които ще се обединят в консорциум, за да създадат модела, чиито прототип се очаква през 2019 година. \"Отсега обявявам, че съм кандидат за първата кола, при условие че платя нейната цена\", обяви турският държавен глава. \"Вече я няма старата Турция, на която в миналото контролираха всяка стъпка и с чието бъдеще си играеха така, както си пожелаят\", каза още той. Петте компании, които ще участват в консорциума, са \"Анадолу грубу\", \"Бе Ме Дже\" (BMC), \"Кърача холдинг\", \"Тюрксел\" и \"Зорлу холдинг\", пише \"Хабертюрк\". Срамота е, че го правим чак сега, обяви Ердоган \"Срамота за нашата страна е, че досега в Турция, където годишно се продават 757 хиляди автомобила, не е направена подобна стъпка\", коментира Ердоган. Президентът обеща, че лично ще подкрепя проекта. Той даде да се разбере, че не иска и най-малко забавяне в осъществяването му, тъй като този проект има специално място в целите на Турция за стогодишнината от основаването на републиката, която ще се чества през 2023 г. Ердоган нарече \"храбреци\" ръководителите на петте компании, които ще се заемат със създаването на турски автомобил, и им пожела на добър път, пише днес и в. \"Стар\". Вестникът цитира и думите на директорите на петте фирми, които споделят радостта и гордостта си от предстоящото начинание. От горе до долу турски Директорът на \"Бе Ме Дже\" Етхем Санджак заяви, че гледа на задачата като национален дълг. Неговият колега от Кърача холдинг Инан Кърач каза, че Турция няма нужда от външен партньор, за да направи свой собствен автомобил. Шефът на \"Тюрксел\" Ахмет Акча цитира поговорката, че \"Съдбата обича онези, които полагат усилия\". \"Този път няма да може да ни спрете\", пише в заглавие днес в. \"Гюнеш\". \"Турция, чиито проекти за местен самолет и местни оръжия бяха спъвани в миналото чрез различни саботажи, натисна копчето на 56-годишната си мечта - да произведе местен автомобил\", пише вестникът. Изданието подчертава, че автомобилът ще бъде \"от горе до долу турски\", като целта е от каросерията до гумите всичко да бъде на 100 процента местно производство. Проектът ще осигури работа на хиляди хора. Стремежът е новият автомобил също така да бъде на достъпна цена за турските граждани. В Турция има десетки заводи за производство на автомобили на компании като \"Тойота\", \"Хюндай\", \"Форд\", \"Пежо\" и т.н. От 1968 година съществува и турската марка автомобили \"Тофас\", който произвежда по лиценз модели на \"Фиат\". Капиталът на компания е поравно разпределен между \"Коч холдинг\" и \"Фиат Крайслер\", които държат по 38.7%, а останалите дялове са на частни акционери.", "date": "2017.11.03", "title": "Първият автомобил турска разработка се чака през 2021 година, Ердоган вече си поръча"}
{"url": "http://www.dnevnik.bg/sviat/2017/11/03/3071317_siriiskata_armiia_obiavi_che_e_otvojuvala_poslednata/", "text": "Силите на сирийския президент Башар  Асад  съобщиха, че са поели контрол над последния голям град, досега владян от \"Ислямска държава\", предаде държавната телевизия на страната, цитирана от \"Ройтерс\" и Би Би Си. Информацията бе потвърдена и от групи, наблюдаващи конфликта като Сирийската обсерватория за правата на човека. Според медията джихадистите напълно са изтласкани от града, който в продължение на три години беше една от най-важните им \"крепости\", докато армията не  проби обсадата му  заедно с ливанското шиитско движение \"Хизбула\" и с помощта на  руски сили  и не влезе в сражения за ключови квартали в града. \"Градът е напълно освободен от тероризма,\" се казва в съобщението. \"Въоръжените сили, в сътрудничество със съюзници, освободиха града напълно от организацята \"Даеш\",\" казва военен източник, имайки предвид съкращението, използвано на арабски за \"Ислямска държава\". Армията е поела контрол над три от най-големите квартали в последните няколко атаки. Други източници съобщават, че са останали съвсем малко райони в града, където присъстват джихадисти и войските се опитват да ги ликвидират. Дейр аз Зор, разположен на западния бряг на река Ефрат, е най-големият и най-важен град в Източна Сирия. Той е и центърът на сирийската петролна индустрия. Няколко седмици по-рано \"Ислямска държава\" загуби и града, който смяташе за своя \"столица\" в страната -  , която беше отвоювана от коалиция на кюрди и араби, водена от САЩ. Двете победи означават, че територията на \"Ислямска държава\" в Сирия в момента се свежда до малки ивици земя южно от Дейр аз Зор. В петък иракската армия обяви, че започва офанзива, за да превземе последните територии, контролирани от групировката.", "date": "2017.11.03", "title": "Сирийската армия обяви, че е отвоювала последната крепост на \"Ислямска държава\""}
{"url": "http://www.dnevnik.bg/sport/2017/11/03/3071319_s_cherven_karton_oshte_predi_macha_patris_evra_napomni/", "text": "Футболистът на \"Олимпик\" (Марсилия) Патрис Евра се оказа в центъра на скандал преди мача с \"Витория\" (Гимараеш) в Лига Европа. Френският защитник получи червен картон още по време на загрявката, след като изрита привърженик на своя отбор в главата. Според \"Екип\" Евра е бил обиждан от запалянковци в продължение на половин час. Бившият футболист на \"Манчестър юнайтед\" отишъл да говори с тях, но се създало напрежение и играчът изпуснал нервите си. Той беше отстранен от отбора, но все пак \"Олимпик\" започна с 11 души. Френският отбор отстъпи с 0:1 в мача. Евра получи критики от треньора Руди Гарсия. \"Пат е повече от опитен футболист и не бива да реагира. Не можеш да отговаряш на обидите, колкото и тежки да са те. Трябва да се научи да е спокоен\", заяви Гарсия. Инцидентът върна спомените за известния \"кунг-фу\" ритник на Ерик Кантона срещу запалянко по време на мач на \"Манчестър юнайтед\" срещу \"Кристъл палас\" през януари 1995 г. Тогава французинът беше наказан за девет месеца. Сега се очаква решението на дисциплинарната комисия на УЕФА по случая с Евра. Френският футболист е известен с веселия си нрав, като често публикува забавни клипове и снимки в социалните мрежи. Преди време  той се облече като панда с призив срещу расизма .", "date": "2017.11.03", "title": "С червен картон още преди мача: Патрис Евра напомни за Кантона след ритник срещу \"свой\" фен"}
{"url": "http://www.dnevnik.bg/skorost/2017/11/03/3071327_bmv_daimler_ford_i_folksvagen_suzdavat_suvmestno/", "text": "Четири от най-големите концерни за производство на автомобили обединяват сили в изграждането на мрежа от високоскоростни станции за зареждане на електрически автомобили за пътуване на дълги разстояния. Зад проекта IONITY застават БМВ груп, \"Даймлер\", \"Форд мотър къмпани\" и \"Фолксваген груп\". Те създават съвместно дружество, което има амбицията да изгради около 400 станции за бързо зареждане на основните европейски магистрали до 2020 година. Партньорите имат равен брой акции в съвместното предприятие, докато другите автомобилни производители са поканени да разширят мрежата. Базираната в Мюнхен съвместна компания се ръководи от Михаел Хайеш, главен изпълнителен директор и Маркус Грол, главен оперативен директор, като екипът ще се разшири до 50 души до началото на следващата година. На всеки 120 км зарядна станция Общо 20 станции ще отворят още тази година, разположени на централни пътища в Германия, Норвегия и Австрия, като те ще са на максимално разстояние от 120 км една от друга. Партньори в първата част на проекта са веригите бензиностанции \"Tank & Rast\", \"Circle K\" и \"OMV\". През 2018, мрежата ще се разшири с повече от 100 станции, всяка от които ще даде възможност на множество кленти, собственици на различни марки автомобили да зареждат едновременно. С капацитет от до 350 kW на всяка точка на зареждане, нужното време за запълване на акумулаторите на електромобилите ще се намали драстимно, спрямо сега използваните станции.", "date": "2017.11.03", "title": "БМВ, \"Даймлер\", \"Форд\" и \"Фолксваген\" създават съвместно дружество за изграждане на зарядни станции"}
{"url": "http://www.dnevnik.bg/gradska_sreda/2017/11/03/3070727_tanur_dudli_imoten_konsultant_za_da_se_promeniat/", "text": "- Основните проблеми на градовете в САЩ са едни и същи вече 50 години. Това са социалното неравенство, неравният достъп на всичките им жители до транспорт и добро качество на живот. Освен това в Америка има голямо разделение между градския и селския живот. Централните зони на много големи градове в САЩ са ядрото на икономиката. В тях са концентрирани много офиси, услуги, работни места, но и много задръствания, защото американецът не слиза от колата си. Един от начините това да се ограничи е осигуряването на алтернативен транспорт. Така на места по големите пътни трасета се обособяват платна за движение единствено на автобуси от градския транспорт. Трябва да се изграждат и допълнителни железопътни връзки между градовете - значителна инвестиция, която се изплаща трудно, но има ефект върху трафика. Освен това в централните зони трябва да има и жилищни сгради. Именно тук идва проблемът със социалното неравенство, защото обикновено цените там са високи и не всички могат да си ги позволят. - Развиваме публично-частните партньорства. Често местната власт не разполага с достатъчно финанси, за да строи жилищни сгради, а инвеститорите не искат да поемат големи рискове. Най-често намираме терен, собственост на градската управа, където инвеститор да построи жилищна сграда, а част от апартаментите в него да са по-евтини. Има различни федерални и местни програми за финансиране на жилища, които и хората с по-нисък стандарт да могат да си позволят. В Ню Йорк, например, има изискване всяка нова сграда да има определен брой по-евтини апартаменти, без те да се различават от останалите в сградата.  За да се решат проблемите, първо трябва да има отворена и откровена дискусия, каквато е например \"Визия за София\". Също така е важно да се използват много данни, за да се развият политики за промяна към по-добро.  - В САЩ имаме много добра база данни. На базата на тях местната власт взима своите решения. Демографската служба на САЩ събира информация за населението на всеки 10 г., а отделно на няколко месеца се правят анкети сред американците по различни въпроси, всеки месец се публикуват данни за нивата на безработица по градове. Информацията е достъпна, можеш да влезеш в уебсайта и да я свалиш. Така и гражданите могат да вземат информирани решения - например, когато избират жилище. Тя е полезна и когато гражданите искат да обосноват съществуването на определен проблем и да настояват за решения.  Звучи, сякаш в България достъпната информация не е много, което може и да затрудни решаването на проблемите ви. - Да, определено. Нашата компания изработи планове за ограничаването на ефектите от климатичните промени в Бостън и Ню Йорк. Двата града са разположени на брега на океана, което ги прави уязвими за наводнения, за което трябва да се мисли отсега, защото нивото на водата се покачва с годините. В част от Бостън и в долен Манхатън предвидихме зоните, които са близо до океана, да станат паркове и отворени пространства вместо места за жилищно строителство. Работим много активно в Ню Орлиънс, Луизиана, след урагана \"Катрина\" и се опитваме да направим така, че градът и жилищата да не бъдат разрушени от евентуален нов ураган, но и цените им да са достъпни за повече хора. Важното е обаче да въвлечем повече хора в тези процеси, защото в САЩ мнозина не вярват в климатичните промени по политически причини. Разбрах, че в София имате  проблеми с качеството на въздуха . Така че, за да решите проблема, трябва повече граждани да го осъзнаят, за което са необходими и много данни.", "date": "2017.11.03", "title": "Танър Дъдли, имотен консултант: За да се променят градовете, са необходими данни"}
{"url": "http://www.dnevnik.bg/sviat/2017/11/03/3071332_makedonskoto_pravitelstvo_obmislia_i_mejdunarodno/", "text": "Произнесените от Скопския наказателен съд вчера присъди в процеса \"Дива населба\" за въоръжения сблъсък в Куманово през май 2015 г., при който бяха убити осем  македонски полицаи , са в центъра на вниманието на днешия македонски печат. Седем от присъдите  са доживотни , а 13 - по 40 години.  Адвокатът на осъдените Насер Рауфи заяви, че всички те ще обжалват присъдите, тъй като имало информации за доказателства, че процесът е монтиран. \"Случаят ще бъде решен с международно разследване. Тайните служби монтираха процеса\", твърди Рауфи пред телевизия \"Телма\". Според него осъдените извършители са били прехвърлени от косовска територия от македонската служба за сигурност и контраразузнаване УБК. \"Изманипулирали са ги и са ги довели до Куманово, за да бъдат ликвидирани,\" казва адвокатът, според когото участниците в случилото се дори не са имали намерение да стават част от въоръжен инцидент.  Министърът на вътрешните работи Оливер Спасовски каза неотдавна, че ще иска международно разследване. От Демократичния съюз за интеграция - най-голямата етническа албанска партия в Македонияя - вчера поискаха същото, съобщава информационният сайт \"Фактор\", цитиран от БТА. Фактор напомня, че имена на високопоставени политически функционери често пъти бяха споменавани на съдебните заседания. Депутатът от социалдемократите Фросина Ременски, цитирана от Нова ТВ, пък каза, че съдебният процес само отварял въпроси, които все още нямат отговор. Според нея не може да се очаква международно разследване, но може да се консултират експерти от региона, които ще направят експертиза. Според \"Фактор\" процесът е бил съпътстван от редица особености. Ниметула Абдулаи, един от ключовите свидетели за заподозряната терористична група, която извърши нападенията в Дива населба, почина по време на процеса. Той работел в Управлението за сигурност и контраразузнаване в Куманово и част от обвинените от Куманово и от Косово искали той да свидетелства на процеса, тъй като като работещ в Управлението познавал дейността на Кумановската група. Протестирайки против решението на съда, членове на семействата на осъдените и други албанци в Косово - в Гнилане и Печ запалиха снощи публично македонското знаме, съобщава сайтът МКД. В палежа участваха и членове на фен клуба \"Соколи\", протестирйки срещу присъдите на седем косовски албанци от Кумановската група. Демонстрантите на площадите в Гнилане и Печ призоваха всички албански държавници да се противопоставят на \"несправедливостта, извършена против нашите герои от страна на славянската марионетна държава, и да защитят албанския народ в Илирия. Албания ще го направи\", заявиха \"Соколите\".", "date": "2017.11.03", "title": "Македонското правителство обмисля и международно разследване на случая в Куманово"}
{"url": "http://www.dnevnik.bg/intervju/2017/11/03/3071316_viktor_bojinov_rejisyor_vuv_vuzvishenie_me_provokira/", "text": "Възвишение\" - екранизацията по едноименния роман на Милен Русков, тръгва по кината на 67 екрана - най-широкото разпространение за български филм в новата история на българското кино, на 10 ноември. В датата не е търсена особена символика, каза екипът му на пресконференция вчера - просто възможността да стигне до най-много хора във вече пълния с нови български филми календар. След като бе показан на Деня на народните будители в Котел - мястото, където се ражда идеята за романа на Милен Русков, \"Възвишение\" вчера за пръв път се срещна с публика от журналисти в София, любопитни как изградената върху монолози книга ще бъде превърната в киноповествование. Любителите на романа няма да бъдат предадени. Във филма участва цяло съзвездие обичани български актьори - Филип Аврамов, Васил Михайлов, Юлиан Вергов, Захари Бахаров, Герасим Георгиев-Геро, Малин Кръстев, Христо Петков, Кирил Ефремов, Димитър Рачков, Стефан Денолюбов, Параскева Джукелова, плюс изпълнителите на главните роли - Александър Алексиев и Стоян Дойчев. \"Дневник\" разговаря с режисьора Виктор Божинов след прожекцията. Димитър Общи се е опитал да буни народа. Много хора твърдят, че е бил сръбски шпионин, вкаран, за да разруши цялата работа. Но по отношение на историята може да се говори страшно много. Идеята във филма е нещата да не се представят в черно и бяло, категорично в едната или другата посока. Не мога да кажа дали будителят е европейски интелектуалец - може да бъде и такъв. \"Будител\" означава човек, който е намерил смислени неща и се опитва да зарази останалите с тях, за да се движим нагоре. Развитието напред е част от природните закони. Въпросът е да намерим онези хора, които ще го направят и движение нагоре. Защото можеш да се движиш и напред и надолу. Това е смисълът на самата дума \"възвишение\".  - Аз си представям, че е поискал да си уговорят среща. Защото много често се случва едни хора да говорят за едни и същи неща, но да не се разбират. Вярвам, че двамата са искали да говорят за едно и също нещо, но може би просто не са се харесвали. Към края на филма Гичо достига до прозрението, че \"народ не существува\". Какво има предвид? - Ами да го питаме него Какво всъщност значи изразът \"народ\"...? Нация е едно, народност - друго. А народ малко звучи като безпринципно събиране на разни хора. Някакво събрание, но не от география, не от идея Затова винаги ми е много смешно, когато някой се опитва да говори \"от името на народа\". Да не забравяме, че най-ужасните неща, са извършени \"в името на народа\". Присъдите и до днес продължават да се произнасят \"в името на народа\", в което има доста безотговорност и спекулация. - Не, категорично. Ако го виждах в тази линия, изобщо нямаше да се занимавам. Във \"Възвишение\" ми хареса, че става въпрос за хора, че нещата не са разделени на черно и на бяло, че погледът към този исторически период е според мен единственият възможен - верен и честен към сложността на периода. Не се опитва да го ситуира в параметри, които да обслужат някаква идеология, концепция или виждания за света. Това е голямото предизвикателство - усещането за истина. Тя може би затова толкова лесно кореспондира със съвременността. Категориите за истина се разполагат върху времето. Най-ценното, което ме провокира във \"Възвишение\" е усещането за съвременност.", "date": "2017.11.03", "title": "Виктор Божинов, режисьор: Във \"Възвишение\" ме провокира усещането за съвременност"}
{"url": "http://www.dnevnik.bg/detski_dnevnik/2017/11/03/3069390_s_decata_v_pochivnite_dni_4_i_5_noemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота - На безплатен демонстративен урок по програмиране кани деца от 4 до 6 клас SoftUni Kids. От 12 до 13 часа в учебна зала \"Люлин\" на ул. \"Арх. Георги Ненов\" 31 децата ще се запознаят със Scratch, визуален език за програмиране, разработен специално за начинаещи и ще направят първия си алгоритъм. Ще видят в действие неограничените възможности и приложения на Micro:bit, платката, използвана във всяко училище във Великобритания по време на часовете по програмиране и разработена с подкрепата на BBC. А за отмора ще посвирят на пиано от банани, програмирано чрез Scratch – защото в света на технологиите всичко е възможно. - В детския научен център \"Музейко\"  \"Био игри\"  организира ателието  На него децата ще научат отговорите на следните въпроси: Кой е открил първите вкаменелости на един от най-извесните видове динозавър? Какво значи да си палеонтолог? Какво можем да научим от Г-н \"Кости\"? Кой е той ли? Децата ще търсят останките на непознат динозавър; ще разгадаят кой е той изследвайки ги; ще научат повече за него по време на вдъхновяваща история за неговия откривател. Накрая всяко дете ще си изработи играчка отливка за спомен и ще участва в експедиция за търсене на динозаври в \"Музейко\". Занятията са от 10 до 11.30 ч. за деца между 5-7-годишна възраст и от 12 до 13.30 ч. за деца между 8-10 годишна възраст. Необходимо е записване на  info@bio-game.org . При необходимост, информация можете да получите на 0882 523281. Ще могат да участват само предварително записани деца. От 17 часа  организира арт  . Децата ще развят уменията и познанията си за това как да рисуват бухал. Ще развихрят фантазията си като използват различни материали, водни бои, маркери и пастели. Работилницата е подходяща за деца на възраст от 4 до 12 г. и е с продължителност 60 мин. Всички материали са осигурени. Необходимо е предварително записване, като се обадите на тел: 0887764649, оставите съобщение на страницата във FB, или изпратите e-mail на:  nevenadacheva@gmail.com . Цена за едно посещение: 15 лв. А за най-малките от занятието е от 10.30 часа, в което деца от 3 до 5 години с помощта на родителите ще изработят бухал - с лепене, изрязване, рисуване с ръце. Работилницата е с продължителност 45 минути. Цената е 25 лева, като всички материали са осигурени. - в театър \"Ателие 313\" в кв. \"Красна поляна\", ул. \"В. Д. Стоянов\", до бл. 7 от 11 часа децата могат да гледат спектакъла . - Програмата  \"Концерти на възглавници\" , която запознава най-малките с класическата музика, гостува в Национална художествена галерия \"Петко Задгорски\". От 17 часа деца и родители са поканени на камерния концерт по случай празника Вси Светии. Те могат да се появят преобразени в любимите си герои и образи от киното, литературата и музиката. Организаторите обещават, че най-смелият костюм сред всички вещици, тикви, принцеси и други чудати същества ще бъде отличен със специална награда. Неделя   - Aтелие   очаква децата в природонаучния музей. От 11 до 12.30 ч. деца от 5 до 7-годишна възраст са поканени да научат интересни факти за много от минералите. Накрая всяко дете ще си изработи пано с полускъпоценни камъни. Необходимо е записване на  info@bio-game.org . Информация можете да получите на 0882/ 523281. Ще могат да участват само предварително записани деца.  - в театър \"Ателие 313\" в кв. \"Красна поляна\", ул. \"В. Д. Стоянов\", до бл. 7 от 11 часа децата могат да гледат спектакъла  . От 17 часа  организира арт  . Децата ще развят уменията и познанията си за това как да рисуват бухал. Ще развихрят фантазията си като използват различни материали, водни бои, маркери и пастели. Работилницата е подходяща за деца на възраст от 4 до 12 г. и е с продължителност 60 мин. Всички материали са осигурени. Необходимо е предварително записване, като се обадите на тел: 0887764649, оставите съобщение на страницата във FB, или изпратите e-mail на:  nevenadacheva@gmail.com . Цена за едно посещение: 15 лв. А за най-малките от занятието е от 10.30 часа, в което деца от 3 до 5 години с помощта на родителите ще изработят бухал - с лепене, изрязване, рисуване с ръце. Работилницата е с продължителност 45 минути. Цената е 25 лева, като всички материали са осигурени. - Програмата  \"Концерти на възглавници\" , която запознава най-малките с класическата музика, гостува в Регионалния исторически музей. От 11 и от 17 часа деца и родители са поканени на камерния концерт по случай празника Вси Светии. Те могат да се появят преобразени в любимите си герои и образи от киното, литературата и музиката. Организаторите обещават, че най-смелият костюм сред всички вещици, тикви, принцеси и други чудати същества ще бъде отличен със специална награда.", "date": "2017.11.03", "title": "С децата в почивните дни (4 и 5 ноември)"}
{"url": "http://www.dnevnik.bg/photos/2017/11/03/3071311_fotogaleriia_treska_za_aifon/", "text": "Най-новият \"АйФон Х\" (iPhone X) е вече на пазара. Продажбите тръгнаха едновременно в 50 страни в цял свят, а на много места пред магазините се извиха опашки. Сидни, Австралия", "date": "2017.11.03", "title": "Фотогалерия: Треска за \"Айфон\""}
{"url": "http://www.dnevnik.bg/zelen/2017/11/03/3071286_opasnite_otpaduci_krai_svishtov_ne_zastrashavat/", "text": "Няма опасност за здравето на населението, както и за замърсяване на въздуха заради откритите  опасни отпадъци в нерегламентирано сметище край Свищов . Това обяви пред Би Ти Ви началник-отдел \"Управление на отпадъци\" при РИОСВ - Велико Търново Станислав Станчев. Той обаче уточни, че все още не са направени каквито и да е проби. Към момента е установено какво точно е изхвърлено. Това са живачни и оловни съединения, които се извличат от акумулатори. Отпадъците са изкупени от софийска фирма, като преди това са били на завода за производство на акумулатори в Монтана \"Монбат\". От компанията обявиха, че нямат нищо общо с рециклирането на отпадъците и уточниха, че са сключили договор за транспортирането им с лицензирана от екоминистерството фирма. Според Станчев изхвърлените около 80 тона отпадъци е трябвало да бъдат насочени към лицензираната площадка за подобни боклуци в Пловдив. Фирмата, която е извозила опасните отпадъци има подобни площадки още в Стара Загора и Русе. Той обаче не успя да обясни защо отпадъците са били изхвърлени край Свищов, но допълни, че е получил уверение, че всичко ще бъде преместено на сметището край Пловдив. Фирмата превозвач има заявено инвестиционно намерение в РИОС-Велико Търново за дейност, свързана със същия отпадък, но не за този район. Не им е издадено разрешително да извършва такава дейност в района на Свищов, уточни Станчев. Проверката на случая продължава, като вече е направено предписание, след което ще се състави и санкция. Тя е в размер между 10 хил. и 30 хил. лв.", "date": "2017.11.03", "title": "Опасните отпадъци край Свищов не застрашават населението и въздуха, увери експерт"}
{"url": "http://www.dnevnik.bg/sport/2017/11/03/3071283_goldun_steit_specheli_derbito_sus_san_antonio_v/", "text": "Шампионът в НБА \"Голдън стейт уориърс\" спечели дербито със \"Сан Антонио спърс\" в Западната конференция. \"Воините\" се наложиха със 112:92 след обрат, дошъл през второто полувреме. \"Уориърс\" е втори в конференцията след шест победи и три загуби, като изостава от \"Лос Анджелис клипърс\". След четвъртата си поредна загуба \"Сан Антонио\" се смъкна десети. \"Шпортите\" започнаха много силно и още в първата част поведоха с 18 точки при 30:12. Те имаха преднина постоянно до почивката. \"Воините\" обаче постепенно успяха да се доближат. Още в началото на второто полувреме настъпи обрат. След равенството 57:57 ролите се размениха и шампионите заиграха много по-добре. Те започнаха да трупат преднина, която в четвъртата част стана двуцифрена, като това ги отведе до успеха. Съществен принос имаха най-резултатният играч в мача Клей Томпсън, завършил с 27 точки, както и Кевин Дюрант, който вкара 24. Стеф Къри добави още 21 за \"Голдън стейт\". В другата среща \"Лос Анджелис лейкърс\" допусна петата си загуба от осем мача след 110:113 срещу \"Портланд трейл блейзърс\".", "date": "2017.11.03", "title": "\"Голдън стейт\" спечели дербито със \"Сан Антонио\" в Западната конференция на НБА (видео)"}
{"url": "http://www.dnevnik.bg/sviat/2017/11/03/3071339_rusiia_obiavi_che_chervenata_armiia_e_spasila/", "text": "Външното министерство на Русия  заяви , че армията на Съветския съюз е спасила десетки хиляди български евреи и че онези, които в края на октомври са оставили надпис върху Паметника на Съветската армия в София нямат никакво понятие за собствената си история. Това стана с официално изявление на Мария Захарова, говорителка на министерството, по време на брифинг в Москва. Сред десетките въпроси, които засегна говорителката, е и този \"За поредният акт на оскверняване паметника на Съветската армия в София\". В текста се изразява \"възмущение от поредния акт на оскверняване\" на паметника в нощта на 31 октомври. Това, както определянето на извършителите като \"вандали\", е повторение на позиция от преди няколко дни, когато един от барелефите бе изрисуван с жълта боя. Новото е, че \"сега те надминаха себе си, като оставиха на мемориала лозунги с откровено антисемитски характер\". Всъщност, става дума не за антисемитски лозунг, а и надписът в никакъв случай не е насочен срещу Съветската армия. За изписването \"100 години ционистка окупация\" съобщи на страницата си във \"Фейсбук\" зам.-министърът на външните работи Георг Георгиев, който преди две седмици бе назначен от правителството за национален координатор за борба с антисемитизма. В съобщението му никъде не се говори, че надписът е срещу воините от Съветската армия, макар той да говори за \"противно посегателство\". В текста пише, че това е антисемитски акт, докато всъщност става дума за антиционистка проява. Надписът и датата, на която се появи, са свързани със съвършено различно събитие - Декларацията на Балфур, с която на 2 ноември 1917г. външният министър на Британската империя заявява за пръв път готовност Лондон да създаде в Палестина дом за евреите. Това писмо е почитано като основополагащ документ на държавността на Израел и ненавиждано от араби и палестинци като пренебрегване на правата им върху земи, на които живеят от векове. Премиерите Тереза Мей и Бенямин Нетаняху почетоха с високопоставени лица едновековния юбилей на вечеря в Лондон, на която британският премиер заяви, че страната ѝ няма за какво да се извинява заради Декларацията на Балфур. Захарова обаче продължава: \"Този трик е особено циничен в светлината на това, че в годините на Втората световна война благодарение на нашите воини бе предотвратена депортацията на евреите от България и по този начин около 50 000 души бяха спасени от неминуема гибел. Най-страшното е, че това дори не е оскърбителен акт, а че в приведените от мен данни няма особен смисъл, защото хората, занимаващи се с оскверняване, нямат и понятие от собствената си история. Ето това е страшно.\" \"Фактите, които посочих, имат ценност и значение за тези, които знаят историята и никога не си позволяват дори да се съгласят с нещо подобно. Онези, които идват с чукове, лопати и боя и оскверняват паметници, за съжаление, въобще не знаят за славните страници дори на собствената си история, да не говорим за нещо повече\", ппродължава Захарова. Позицията ѝ завършва с \"убеждението, че подобни престъпни акции никога няма да срещнат съчувствие и разбиране сред широките слоеве на българския народ\" и настояване \"ръководството на България най-после да направи всичко да не се допуска повече поругаване паметта на съветските воини, отдали живота си за спасяване на европейския континент от нацизма\". Георг Георгиев е лидер на младежката организация на ГЕРБ, бакалавър по политология и магистър по политическо консултиране от СУ \"Св. Климент Охридски\". През май едва на 25 години той стана зам.-министър на външните работи без нито един ден работа в дипломатическата сфера. Бил е сътрудник на български евродепутати и за кратко бе народен представител в 43-ото Народно събрание. Надявам се да е станало някакво недоразумение, наистина, беше  първата реакция на министърът на външните работи  Екатерина Захариев. Червената армия беше на хиляди километри, когато българи спряха влаковете на смъртта, се казва в  официалното изявление на МВнР.", "date": "2017.11.03", "title": "Русия обяви, че Червената армия е спасила българските евреи"}
{"url": "http://www.dnevnik.bg/sviat/2017/11/03/3071343_isliamska_durjava_poe_otgovornost_za_napadenieto_v/", "text": "Извършителят на атентата в Ню Йорк, който отне във вторник живота на  осем души , е \"воин\" на \"Ислямска държава\". Това заяви вчера джихадистката групировка, цитирана от SITE - американския център, специализиран в следенето на джихадистки движения в интернет, предаде \"Франс прес\". \"Един от воините на \"Ислямска държава\" атакува кръстоносци на улица в Ню Йорк\", се казва в статия на онлайн седмичника на групировката \"Ан Наба\".  \"По волята на Аллах операцията вся страх в Америка на кръстоносците и ги накара да засилят мерките за сигурност и механизмите за ограничаване на имигрантите в Америка\", допълва изданието.  Извършител на атентата с пикап е 29-годишният  узбек  Сайфуло Саипов, който също заяви, че е бил вдъхновен от  \"Ислямска държава\"  и каза, че е \"горд\" с постъпката си. /БТА", "date": "2017.11.03", "title": "\"Ислямска държава\" пое отговорност за нападението в Манхатън"}
{"url": "http://www.dnevnik.bg/bulgaria/2017/11/03/3071361_regionalnoto_ministerstvo_otdeli_155_mln_lv_za/", "text": "Министерството на регионалното развитие и благоустройството е предвидило 15.5 млн. лв. за укрепване на свлачища през 2018 г. Парите са част от допълнителните 17.5 млн. лв. разходи, които са заложени в бюджета на ведомството, който беше представен пред ресорната парламентарна комисия. Един милион ще отидат за благоустройствени дейности в населените мести, 500 хил. лв. са за ремонт на общински пътища, а останалите 500 хил. лв. са за увеличение на минималната работна заплата и осигурителните вноски за фонд пенсии с 1%. Регионалният министър Николай Нанков уточни, че с 6 млн. лв. повече ще бъдат средствата за ВиК проекти. Парите ще бъдат използвани за реконструкция на водопроводни мрежи в населените места. Освен това е предвидено цената за издаване на скица на поземлен имот в неурбанизирана територия да бъде намалена с 50% - от 10 на 5 лева. По централния бюджет са предвидени още допълнително 85 млн. лв. За строежа на магистрала \"Хемус\", 110 млн. лв. за обходния път на Габрово – фази 1 и 2, както и 160 млн. лв. за разплащане към Българската банка за развитие по Националната програма за енергийна ефективност. До края на годината към банката се очаква да бъдат разплатени общо 693 млн. лв. за въведени в експлоатация сгради, а през периода 2018 г. до 2020 г. разплатените средства се очаква да достигнат 1.3 млрд. лв.", "date": "2017.11.03", "title": "Регионалното министерство отдели 15.5 млн. лв. за укрепване на свлачища през 2018 г."}
{"url": "http://www.dnevnik.bg/sviat/2017/11/03/3071354_puchdemon_moje_da_prekara_50_godini_v_zatvora_dopusna/", "text": "Уволненият каталунски премиер Карлес Пучдемон, заместникът му и бившите министри може да прекарат до 50 години в затвора, ако бъдат признати за виновни от испански съд. Това сочат съдебни документи, цитирани от испанските медии, след като съдия Кармен Ламела поиска всички (без един) членове на уволнения кабинет да  останат в ареста  безсрочно и каза, че ще се съобрази с искането да бъде издадена заповед за арест на Пучдемон. По думите ѝ е възможно те да получат 25 години затвор за  обвиненията  в бунт, 15 - за подбудителство към размирици и 8 - за разхищение на обществени средства. Последното обвинение може да донесе и 10 години, ако се докаже счетоводна измама. Според Ламела именно \"бягството\" на  Пучдемон в Белгия  е причина да се наложи тежка мярка на кабинета, чиито членове по думите ѝ са играли важна роля в опита за отделяне на Каталуня в Испания. Бившият премиер, който смята, че все още управлява в изгнание, първоначално настоя, че не решението му да отиде в Брюксел не е  бягство , а начин да отстоява каталунската кауза пред европейските институции. По-късно негов адвокат заговори за несигрен политически климат в Испания. В четвъртък вечерта деветима бивши каталунски министри - сред тях уволненият вицепремиер Ориол Жункерас - бяха откарани след 12-часови показания в Националния съд до ареста, където ще останат за неопределено време. От тях единствено  Санти Вила , бивш министър на труда, отказал да подкрепи независимостта, излиза още в петък с гаранция от 50 000 евро. За останалите гаранцията е 6.2 милиона евро. Задържаните може да престоят в затвора до 2 години, преди делото срещу тях да започне, отбелязва \"Ла вангуардия\". Пучдемон: \"Изисквам министрите да бъдат освободени\" Малко след решенията на съдията  Пучдемон  обяви, че е \"като легитимен (премиер) на Каталуня\" отправя призив към Мадрид. \"Изисквам освобождаването на министрите, които вече са арестувани, и край на \"политическите репресии\", каза той, определяйки членовете на уволнения си кабинет като действащи министри. Към неговите искания се присъединиха и протестиращи в Барселона и други каталунски градове, които настояха съдебните власти да освободят \"политическите затворници\". Това определение вече се използва от привържениците на независимостта за двама каталунски активисти - Жорди Санчес и Жорди Кушарт - които бяха задържани през октомври заради връзката им с кампанията на независимост. В посланието на Пучдемон имаше призив и към подкрепящите независимостта, които според него трябва да са готови за \"дълга и жестока репресия\": \"Не само трябва да се съпротивляваме, трябва да се борим с това без насилие, с мир и с уважение към всички мнения.\"\" Към 11 часа българско време все още не беше издадена  европейска заповед за арест  на Пучдемон, нито на бившите му министри, които са с него в Брюксел. Адвокатът на Пучдемон, Пол Бекарт, каза за белгийската обществена телевизия VRT, че \"решението е взето\" снощи, но не потвърди, че документът е издаден. Той допълни, че климатът в Испания \"не е добър\" и затова в момента е по-добре клиентът му да остане в Брюксел. \"Перфектна подготовка\" на кампанията за независимост Мярката за неотклонение е наложена, защото ако останат на свобода, това им позволява \"лесно да напуснат испанската територия и да отидат в чужбина.\" Съдията Кармен Ламела от Националния съд, която се съобрази с искането на главната прокуратура и одобри ареста на бившите минстри, казва, че примерите от последните дни потвърждават опасенията на съда: някои бивши министри вече са отишли в други страни, бягайки от \"наказателните отговорности\", които биха могли да понесат. Пучдемон не се споменава поименно, нито другите четирима, които са с него в Брюксел. \"Особено важна (е) ролята на всички обвинени заради публичните им постове, без които процесът на независимостта не би имал силен подтик,\" отбелязва съдията. В документа Ламела посочва още, че действията на уволнения кабинет са \"перфектна подготвени и организирани\" и че в продължение на повече от две години те са отговорни за системно неизпълнение на резолюции на Конституционния съд, работейки \"в подкрепа на независимостта.\" ", "date": "2017.11.03", "title": "Пучдемон може да прекара 50 години в затвора, допусна испански съдия"}
{"url": "http://www.dnevnik.bg/bulgaria/2017/11/03/3071442_sauditska_arabiia_zabrani_vnosa_na_jivi_ptici_i_iaica/", "text": "Саудитска Арабия наложи временна забрана за внос на живи птици и яйца от България, съобщи министерството на околната среда, водите и агрокултурите в кралството. Причина за решението е откритото огнище на инфлуенца (птичи грип) в Добричко. Властите в Саудитска Арабия са взели под внимание доклад на Световната организация за здравето на животните, в който е посочено, че има реална възможност от разпространението на болестта, ако кралството започне да внася птици от България. Преди две седмици беше установено огнище на инфлуенца тип А във  ферма за патици в добричкото село Стефаново . Веднага след това беше издадена заповед за унищожаването на всички 11 хиляди птици там. Четири дни по-късно беше открито ново огнище на  птичи грип в хасковското село Узунджово. ", "date": "2017.11.03", "title": "Саудитска Арабия забрани вноса на живи птици и яйца от България"}
{"url": "http://www.dnevnik.bg/zelen/2017/11/03/3071414_kladenci_v_gorna_oriahovica_sa_zamurseni_s_preparat_za/", "text": "В четири от пет кладенци на БДЖ в Горна Оряховица е установено наднормено съдържание на тетрахлоретен , съобщи кореспондент на БНР. От тези кладенци се водоснабдява и жилищният квартал \"Гарата\" в града. Тетрахлоретиленът е безцветна течност, широко използвана за химическо чистене и обезмасляване. Замърсяването с химикала е засечено по време на рутинна проверка на водопроводната мрежа в квартал \"Гарата\". По разпореждане на здравните инспектори, от БДЖ са преустановили веднага водоснабдяването от замърсените кладенци. Шахтовите водоизточници са в промишлената зона на Горна Оряховица, където работят няколко химически предприятия. Предстои собственикът на кладенците, Басейновата дирекция и Екологичната инспекция да установят източника на замърсяване. В момента жителите на квартал \"Гарата\" пият чиста вода, уверяват от Здравната инспекция. Предприети са незабавни мерки за изолиране на замърсените кладенци и превключване на водопроводната мрежа за населението към централното водоснабдяване от ВиК \"Йовковци\", съобщиха от Регионалната здравна инспекция.", "date": "2017.11.03", "title": "Кладенци в Горна Оряховица са замърсени с препарат за химическо чистене"}
{"url": "http://www.dnevnik.bg/kultura/2017/11/03/3057958_otkus_ot_roman_za_polanski_na_roman_polanski/", "text": "Сензационната автобиографична книга на Роман Полански \"Роман за Полански\" вече има българско издание! Роден през 1933 година в Париж, Роман Полански е един от най-големите съвременни кинорежисьори, известен продуцент, автор и актьор. Макар и покорил света с филмите си, той постоянно се намира под светлината на прожекторите с трагичните и скандални събития в своя живот: като се започне от смъртта на първата му съпруга Шарън Тейт и се стигне до обвиненията в изнасилване, които се сипят и днес. В тази книга Полански описва откровено всички свои възходи и падения, трудности и успехи. Разказва за детството си в окупираната от нацистите Полша, за годините си на учение в Лодзката филмова школа през 50-те години, за първите си години в Париж и усилията си да се наложи като режисьор, както и за международните си успехи в лондонския и холивудския си период през 60-те. Режисьорът не спестява подробности за браковете и приятелствата си, за годините, изпълнени с разочарования, арест и затвор. Заради мрачната си, уникална перспектива и нихилистичния си подход към воденето на разказа, Роман Полански се спряга като забележителна фигура в световната кинематография. Филмите му често се сравняват с тези на Алфред Хичкок - заради характерната употреба на черен хумор, напрежение и сюрреализъм. Той често разказва аморални истории за обикновени хора, борещи се с един враждебен и ироничен свят. Сред най-обсъжданите негови творби се нареждат: Бебето на Розмари, Китайски квартал, Пианистът, Деветата порта, Горчива луна. превод Галина Меламед Бих желал читателят да си спомни, че тази книга е написана преди повече от трийсет годи- ни. Като я чете днес, човек има чувството, че сме живели на друга планета. Забравили сме колко толерантно и свободно е било нашето общество. Роман Полански Есента на 2015 г. Колкото и далеч да се връщам в спомените си, границата между действителност и фантазия е отчайващо неясна. Беше ми нужен почти цял живот, за да разбера, че точно в това е ключът към съществуването ми. Стигнах до тази истина след много скърби, сблъсъци, катастрофи и разочарования. Но пък видях как се разтварят пред мен врати, които в противен случай биха останали затворени завинаги. Изкуството и поезията, фантазията и измислицата винаги са ми изглеждали по-реални от ограничения свят на комунистическа Полша, където израснах. Бях съвсем млад, но имах чувството, че съм различен от околните; живеех в друг свят, който беше само мой, защото бе плод на въображението ми. Не можех да присъствам на колоездачно състезание в Краков, без веднага да си представя, че съм бъдещ шампион. Не можех да гледам филм, без да видя себе си в главната роля и дори като режисьор зад камерата. Седнал на последния балкон в театъра, нито за миг не се съмнявах, че рано или късно именно аз ще привличам погледите на всички от сцената във Варшава, Москва и дори – защо не – в Париж, културната столица на света, толкова далечна и толкова романтична. Всички деца мечтаят по същия начин. Но за разлика от повечето, които скоро се примиряват със сивотата на ежедневието, аз нито за миг не се съмнявах, че мечтите ми ще се осъществят. Бях обладан от наивната и глуповата увереност, че това не само е възможно, но е и неизбежно, предопределено и ще се сбъдне, точно както и унилото съществуване, което нормално би ми било отредено. Приятелите и близките ми, свикнали с тази мания за величие, много скоро започнаха да се отнасят с мен като със смешник. Винаги съм обожавал да разсмивам и на драго сърце играех тази роля. Не се засягах. На моменти пред мен се изправяха такива препятствия, че имах нужда от цялото си въображение само за да оцелея. Не много отдавна, през една януарска вечер в театър \"Марини\" в Париж една от детските ми мечти се сбъдна като надмина всичките ми фантазии. Облечен като Моцарт по френска мода и с напудрена перука се готвех да изляза на сцената в двойната роля на режисьор и изпълнител на една от главните роли в представлението. Публиката на премиерата, смес от политици и филмови звезди, от известни личности и светски величия, беше това, което журналистите обичат да назовават блестяща. Естествено бях очарован и поласкан, но мислех повече за старите си приятели, които бяха дошли да ме подкрепят с присъствието си. Някои идваха от другия край на света и това означаваше, че за тях значех нещо, че в крайна сметка имах в най-широкия смисъл на думата семейство. Пиесата, която щяхме да играем, беше \"Амадеус\" от Питър Шафър. От началото до края на представлението неуморните. \"вентичели\", както наричат клюкарите, обявяват и обясняват действието подобно на античния хор. Тъй като чаках зад кулисите, заслушан в тяхното змийско съскане, сякаш чух неясното шушукане на гласове от миналото ми. Някои ми се караха и ме упрекваха за вечните ми бленувания, но долавях и онези, чиито насърчения ми помогнаха да ги осъществя. В този миг границата между действителност и въображение наистина престана да съществува. В крайна сметка те се бяха слели в едно. В определеното време излязох на сцената и започнах да играя със същата лекота и липса на задръжки, както играех като дете пред приятели. Но докато изживявах последните трагични години на Моцарт, отново започнах да бленувам. Внезапно открих, че някаква театрална нишка свързва различните привидно разпокъсани събития в живота ми – моментите на възход и драма, радостите и мъките, страстите и напълно реалните с жестокостта си страдания. Еднакво трудно ми беше да различавам лицата, забелязани отвъд светлината на рампата, и фантомите от миналото ми. Сякаш играех пред всичките си приятели, пред всички хора, които съм обичал някога и сега, пред живите и мъртвите. \"Амадеус\" свърши. Залата светна; публиката стана на крака и ни аплодираше, викайки ура. Многократно ни извикаха на сцената. Все още замаян, преминах пеша стотината метра, които ме отделяха от нашия клуб, където от няколко години бях постоянен посетител. С помощта на шампанското открих, че разликата между минало и бъдеще продължава да ми се изплъзва, макар че междувременно празнуването на премиерата ни бе в разгара си. В ума ми този празник се смеси с подобни моменти, които бях преживял в Лондон, Ню Йорк, Лос Анджелис и съвсем наскоро във Варшава. Всъщност бях режисирал и играл в полска постановка на \"Амадеус\" малко преди да започна работата по спектакъла в Париж. Престоят ни във Варшава се състоя преди военния преврат, който попречи на много мои полски приятели да дойдат на парижката ми премиера. Дори баща ми, който никога не би пропуснал такъв случай, не успя да излезе от Краков. \"Войната\", както ние поляците казвахме, хвърляше зловещата си сянка върху онова, което би трябвало да бъде най-веселият и най-светъл момент от кариерата ми. Премиерата ни във Варшава бе особено вълнуваща, защото присъстваха много от хората, които ме бяха учили и създали. Срещайки ги, говорейки с тях, посещавайки места, които не бях виждал от детството си, се потопих в спомени. Детето възприема нещата с яснота и непосредственост, които никога повече няма да притежава. Първите ми спомени са от улица \"Коморовски\" в Краков, където живеехме, когато бях на четири години. Над всяка външна врата имаше каменна скулптура на животно в стил сецесион – слон, бизон, таралеж. Митичното животно над номер девет беше някакъв грозен хибрид – полуорел, полудракон. По онова време къщата бе новопостроена и все още миришеше на прясна боя. Имаше два апартамента на площадката на втория етаж. Нашият бе вдясно, малък, светъл, слънчев, модерен с изключение на традиционните фаянсови печки. Двете основни помещения гледаха към улица \"Коморовски\" – спокойна и богаташка. Зад кооперацията имаше оживен пазар. По онова време селянките все още продаваха маслото и яйцата от врата на врата и техният мирис на ферма се смесваше с незабравимото ухание на самуните хляб, разнасяни от чираците на хлебарите. Майка ми беше много подредена жена. Апартаментът ни беше безупречно чист. Единственото кътче на безпорядък бе малък килер до страничната стена на балкона, където бе пълно с всякакви вехтории, сред които и един тайнствен апарат. Баща ми твърдеше, че това опасно нещо му показвало кога го лъжа. Донякъде склонен да вярвам в съществуването на такъв уред, страшно ме беше яд, че го държим в дома ни. Подлагаха ме на този домашен детектор на лъжата всеки път, когато ме подозираха, че не казвам истината. Много по-късно успях да разбера, че всъщност става дума за стара лампа с много чудновата конструкция. Баща ми не беше богат, но нищо не ми липсваше. При все това бях във всяко отношение взискателно, трудно и нахално дете, изпадах в нервни кризи – гадно, разглезено хлапе. Защо? Може би заради дългите руси коси, които ненавиждах, защото заради тях възрастните често ме взимаха за момиче. А може би по този начин реагирах на онези, които ми се подиграваха и имитираха моето френско \"р\". Родил съм се в Париж в годината, когато Хитлер идва на власт, и съм прекарал там първите три години от живота си, за които нищо не помня, но бях възприел френски акцент и се отървах от него едва на пет или шест години. На всичко отгоре имах проблем и с малкото си име. В желанието си да ми дадат нещо френско, родителите ми ме бяха записали като Реймон, като погрешно бяха решили, че то съответства на доста баналното име Роман. За жалост обикновен поляк не може да произнесе Реймон и казва Ремо. Екзотизмът на това име ме дразнеше и ме изпълваше с такъв гняв, че побързах да го сменя при първа възможност. От този ден за всички, с изключение на някои възхитени роднини, станах Роман и дори, както казваха умалително на полски, Ромек. Винаги трябваше да стане моето. Както баща ми впоследствие ми натякваше, крещял съм, когато искал да ме държи за ръка по ескалатора в метрото. Удрях с крак и посинявах от яд. Реагирах по същия начин, когато той искаше да си вземе скъпоценния фотоапарат, който влачех зад себе си като играчка. Сърдех се за нищо и никакво. На 18 август, за петия ми рожден ден, леля Теофила ми подари разкошна червена пожарна кола с истински гумени колела, подвижни стълби и отряд пожарникари. Докато родителите ми и гостите им разговаряха с наслаждение – тържеството май бе повече в тяхна чест, отколкото в моя, – аз се оказах изоставен и реших да се възползвам от случая и да разгледам по-подробно подаръка. След като свалих членовете на отряда, реших да махна и шофьора от седалката. Фигурката се счупи в ръката ми – беше залепена. Ужасèн, бързо я скрих в най-близката печка. Когато възрастните решиха най-сетне да ми обърнат внимание, забелязаха липсата на шофьора на колата ми. Престорих се, че не знам нищо, но майка ми веднага намери липсващата фигурка. Хорът от снизходителни смехове за малката ми пакост ме нарани повече и от най-строгото наказание. Всички тези сцени нахлуват в паметта ми безразборно, но са останали невероятно живи и отчетливи. Тъй като все още няма нито едно предубеждение, което да му служи за сравнение, умът на детето с цялата си свежест и непокътнатост възприема новите впечатления и ги натрупва в безпорядък.", "date": "2017.11.03", "title": "Откъс от \"Роман за Полански\" на Роман Полански"}
{"url": "http://www.dnevnik.bg/citat_na_deniia/2017/11/03/3071455_citat_na_denia_dnes_gledah_sobstvenoto_si_pogrebenie/", "text": "С тези думи треньорът на \"Милан\" Винченцо Монтела показа чувство за хумор след поредния неуспешен резултат. Изказването му дойде след нулевото равенство с АЕК като гост в мач от Лига Европа. \"Росонерите\" направиха една от най-мащабните селекции в историята на футбола това лято, като вложиха над 200 млн. евро. Въпреки това отборът е осми в италианското първенство. Съставът спечели само един от последните си седем мача във всички турнири, но остава начело в групата си в Лига Европа. , заяви Монтела.", "date": "2017.11.03", "title": "Цитат на деня: Днес гледах собственото си погребение"}
{"url": "http://www.dnevnik.bg/biznes/2017/11/03/3071461_do_sedmica_angelkova_shte_obiavi_poruchkata_za_vruzka/", "text": "Обществената поръчка за разработването на Единна система за туристическа информация, която да свърже хотелите с НАП и МВР, ще бъде обявена идната седмица. Това съобщи министърът на туризма Николина Ангелкова по време на парламентарния контрол. Тя изрази надежда, че ако няма обжалвания, изпълнител ще бъде избран в началото на следващата година, а преди началото на следващия зимен сезон системата ще премине първите тестове. Ангелкова припомни, че предишната поръчка беше обявена преди година - през декември 2016 г., но заради обжалване беше спряна и до съставянето на кабинета \"Борисов 3\" по нея не е имало никакво движение. Документите на новата поръчка са съгласувани с новосъздадената Агенция за електронно управление, уточни министърът. Тя припомни, че за системата са осигурени 1.2 млн. лв. Прогнозният срок за изработването й е между 9 и 12 месеца като министерството ще държи на по-краткия срок, за да има време за тестове.", "date": "2017.11.03", "title": "До седмица Ангелкова ще обяви поръчката за връзка между хотелите и НАП"}
{"url": "http://www.dnevnik.bg/photos/2017/11/03/3071454_snimka_na_denia_bojidar_dimitrov_poluchi_nagrada_za/", "text": "На церемония в Министерството на културата историкът и довчерашен директор на Националния исторически музей Божидар Димитров получи награда за цялостен принос към развитието и утвърждаването на българската култура и идентичност. Освен грамотата Димитров, който е в пенсия от 1 ноември, получи реплика на съд с глава на овен, част от съкровището от Над Сент Миклош. Честта да получат реплика от съкровище е оказвана само на чуждестранни министри. Експонатът \"е част от така нареченото съкровище на Кубрат, който по някакъв начин на мен поне ми кореспондира с Божидар. И овенът ми кореспондира с Божидар\", пошегува се министърът на културата Боил Банов. В официалното си слово той нарече историка \"корифей на българщината\".", "date": "2017.11.03", "title": "Снимка на деня: Божидар Димитров получи награда за цялостен принос"}
{"url": "http://www.dnevnik.bg/regioni/2017/11/03/3071479_s_pari_za_infrastruktura_durjavata_shte_se_opita_da/", "text": "Държавата ще се опита да осигури допълнителен финансов ресурс на Община Плевен за ремонта на няколко мемориала в града. Това заяви финансовият министър Владислав Горанов по време на днешния парламентарен контрол. На 10 декември Плевен ще чества 140 години от освобождението си от турско робство. За целта на общината са нужни около 1.5 млн. лв., за да възстанови част от паметниците в града, посветени на Плевенската епопея. Горанов уточни, че правителството няма как да отпусне пари за ремонт на мемориали, тъй като бюджетът на всяка община е договорен. Единственият шанс държавата да помогне бил само, ако средствата се насочат за поддръжка на общинската инфраструктура. Именно по тази тема ще се водят разговори между правителството и общината. Финансовият министър каза още, че ще се направи опит да се помогне и на община Свиленград за ремонта на улицата, която отвежда до митническия терминал в кв. \"Капитан Петко войвода\", през която преминават всички камиони за щателна проверка при влизането си в страната.", "date": "2017.11.03", "title": "С пари за инфраструктура държавата ще се опита да плати ремонта на мемориали в Плевен"}
{"url": "http://www.dnevnik.bg/bulgaria/2017/11/03/3071476_valentin_radev_12_pojarni_shte_budat_zakriti_no_nikoi/", "text": "                        12 пожарни ще бъдат закрити, но работещите в тях няма да загубят работните си места, стана известно от отговор на вътрешния министър Валентин Радев по време на парламентарния контрол \"Пампорово, Боровец, помня Брацигово и още няколко. Знам защо е направено и то е направено по правилния начин. Има карта на ситуацията - пожари, наводнения, земетресения всичко като катаклизми, което се е случвало\", заяви Радев. Той даде пример, че в Пампорово и Боровец е имало три пожара за година. По думите не се променя нищо, а структурите се пренасочват към там, където има нужда. Според вътрешния министър промяната е дебатирана и със синдикатите. Радев цитира данни, според които годишно пожарникарите реагират на около 50 хиляди сигнала за произшествия, предизвикани от пожари. В началото на октомври пожарникари  протестираха  заради \"неадекватните политики, прилагани от политическото ръководство на МВР, водещи до закриване на районни и участъкови служби за пожарна безопасност и защита на населението\".", "date": "2017.11.03", "title": "Валентин Радев: 12 пожарни ще бъдат закрити, но никой няма да загуби работата си"}
{"url": "http://www.dnevnik.bg/sport/2017/11/03/3071473_ferari_zaplashi_che_moje_da_napusne_formula_1_zaradi/", "text": "Президентът на \"Ферари\" Серджо Маркионе заяви, че отборът може да напусне Формула 1 заради новите правила в спорта, предложени от Liberty Media. Така той направи още по-голяма крачка, след като \"Мерцедес\" и \"Рено\" вече се изказаха критично за идеите. Маркионе подчерта, че \"Формула 1 е била част от ДНК-то на \"Ферери\" от деня, в който сме родени\". Но допълни: \"Ако променим прекалено много пясъчника и той стане неузнаваем, не искам да играем повече\". Острата реакция идва след представените във вторник планове за промени в двигателите. Идеята на ФИА и собствениците на Формула 1 е те да влязат в сила от 2021 г. Предложенията са двигателите да останат 1.6-литрови V6, хибридни, но оборотите им да бъдат с 3000 по-високи и ще бъде премахната едната хибридната система MGU-H. Батерията и електрониката ще бъдат стандартизирани. \"Liberty има добри намерения, едно от които е да се намалят разходите на отборите, което смятам за добро. Има и няколко неща, с които не сме съгласни, едно от които е фактът, че задвижващите системи няма да са уникални и няма да се отличават една от друга. Аз няма да подкрепя това\", каза Маркионе. \"Разбирам, че от Libery предлагат своята визия за спорта, но трябва да е ясно, че освен ако не открием необходимото положение, резултатите от което да са благоприятни за марката и нейното място на пазара, и това да води до укрепването на уникалната позиция на \"Ферари\" в спорта, Ферари няма да участва. \"Не искаме да участваме в първенство, който се е превърнало глобално в Наскар\", добави той.", "date": "2017.11.03", "title": "\"Ферари\" заплаши, че може да напусне Формула 1 заради новите правила"}
{"url": "http://www.dnevnik.bg/skorost/2017/11/03/3071489_asociaciia_iska_elektromobilite_da_mogat_da_se_dvijat/", "text": "Разрешаване на електрическите превозни средства да се движат в бус лентите и облекчаване на административните процедури за изграждане на зарядни станции трябва да са краткосрочните мерки за стимулиране на навлизането на екологичните превозни средства, се казва в пътеводителя \"Чисти коли за чист град\", разработен от \"Българска асоциация електрически превозни средства\" с финансовата подкрепа на Столична община. Документът посочва още, че градовете, в които мярката не е въведена, трябва да се разреши безплатното паркиране в платените зони за престой, както е в София. От асоциацията смятат, че този бонус трябва да действа докато брой електромобили достигне 1% от всички. Към момента в страната има регистрирани 364 леки и лекотоварни електромобила при над 3 млн превозни средства. Като средносрочни мерки, с хоризонт на реализация от 2 до 5 години, се посочват въвеждане на прогресивно данъчно облагане на старите и замърсяващи превозни средства и постепенно въвеждане и разширяване на зони за достъп в градския център само с енергоефективни и нискоемисииони превозни средства. Обновяване на общинските автопаркове само с електрически превозни средства в случаите, когато режимът на ежедневно използване го позволява, е друга средносрочна мярка. До 15 години да се ррегистрират само електромобили Сред мерките в дългосрочен план (с хоризонт 10-15 години) се посочват подмяна на всички превозни средства от обществения градски транспорт с електрически и постепенно повишаване на изискванията за нива на емисии и енергоефективност на превозните средства до пълно прекратяване на регистрацията на превозни средства с двигатели с вътрешно горене в София. Следващата стъпка е пълна забрана на достъпа на превозни средства с двигатели с вътрешно горене до уличната мрежа на Столична община. В пътеводителя се посочва, че въвеждането на електрическите превозни средства в градската мобилност не е самоцел, а е дирекно свързано с подобряване на градската среда чрез намаляване замърсяването на въздуха и шума от трафика, както и подобряване на енергийната ефективност на транспорта в градовете.", "date": "2017.11.03", "title": "Асоциация иска електромобилите да могат да се движат в бус лентите"}
{"url": "http://www.dnevnik.bg/biznes/2017/11/03/3071488_jenite_v_es_pecheliat_s_163_po-malko_ot_mujete_grafika/", "text": "Жените в Европейския съюз печелят с 16.3% по-малко от мъжете, показват данните на Евростат за 2015 г. при сравнение на средното им брутно почасово възнаграждение. Жените получават по-малки възнаграждения от мъжете във всяка страна-членка. Най-голяма е разликата в заплащането в Естония – 26.9% в полза на мъжете, Чехия (22.5%), Германия (22%), Австрия (21.7%) и Великобритания (20.8%). На другия полюс са Люксембург и Италия с по 5.5%, Румъния (5.8%), Белгия (6.5%) и Полша (7.7%). България е в средата на класацията с разлика от 15.4 на сто, като е под средното ниво за ЕС (графиката долу). По отношения на разликата в заплащането според позицията, тя е най-голяма при мениджърите. През 2014 г. Разликата в заплащането между мъжете и жените на ръководни постове е била 23% в полза на мъжете. Най-малка е разликата при служителите в канцеларии (офис асистенти, секретари и т.н.) и в продажбите – по 8%, но Евростат отбелязва, че това са секторите с най-ниски заплати. Част от разликата в доходите може да се обясни с индивидуалните характеристики, например опит и образование, със секторни и професионални сегрегации (например по пол). Разликата в заплащането е свързана с редица културни, правни, социални и икономически фактори, които надхвърлят единния въпрос за равно заплащане за равен труд, посочва статистическата служба.", "date": "2017.11.03", "title": "Жените в ЕС печелят с 16.3% по-малко от мъжете (графика)"}
{"url": "http://www.dnevnik.bg/bulgaria/2017/11/03/3071495_bulgarskiiat_cherven_krust_shte_razpredeli_218_hil_lv/", "text": "Българският червен кръст (БЧК) успя да събере 218 хил. лв. от дарения, които ще разпредели между община Бургас и община Камено. Те пострадаха най-много при наводненията в Югоизточна България миналата седмица. Парите ще се разпределят в съотношение 75% за пострадалите домакинства от община Камено и 25% за пострадалите от община Бургас. Камено ще получи 163 500 лв. Средствата ще отидат за неотложни строително възстановителни работи на 36 най-тежко пострадали от наводнението къщи. Сумата от 54 500 лв. се предоставя на община Бургас за закупуване и предоставяне на пострадалите семейства на необходимата домакинска техника. Същевременно започна и раздаването на еднократната помощ от 325 лв. на пострадалите. Отделно община Бургас изготвя списъци на пострадалите, за да ги подпомогне с техника. При наводненията  загинаха петима души  и бяха нанесени щети за няколко милиона лева. Правителството отпусна на региона 1 млн. лв. Очаква се държавата да поиска и  финансова помощ от Европейския съюз. ", "date": "2017.11.03", "title": "Българският червен кръст ще разпредели 218 хил. лв. между двете най-пострадали общини при наводненията в Бургаско"}
{"url": "http://www.dnevnik.bg/sviat/2017/11/03/3071481_borisov_i_zaev_shte_se_sreshtnat_za_treti_put_na/", "text": "Правителствата на Македония и България ще обсъдят теми от \"взаимен интерес\" и за \" добросъседските  отношения\" на 23 ноември в македонския град Струмица, съобщиха пресслужбите на двете страни, без да навлизат в подробности. Това ще е второто посещение на премиера Бойко Борисов в Македония за няколко месеца, след като в началото на август той и колегата му Зоран Заев подписаха  Договор за добросъседство . Тогава според кабинета в София е договорено и междуправителственото заседание в Македония. Борисов ще се срещне със Заев за трети път, откакто македонският премиер встъпи в длъжност през пролетта. Като събитие, завършващо програмата на заседанието, се споменава полагането на цветя пред паметника на македонския президент от 1999 до 2004 г. Борис Трайковски, загинал в самолетна катастрофа. Българското правителство смята, че съвместното заседание е начин за продължаване на добрия диалог и партньорство. \"За нас няма проблем с името на Македония\" Публикуването на информацията съвпадна с посещение на македонския министър на отбраната Радмила Шекеринска в България. На среща с нея българският ѝ колега Красимир Каракачанов повтори позицията на София, че приоритет на българското председателство на Съвета на Европейския съюз ще е евроинтеграцията на Западните Балкани. \"За нас няма проблем с името на Република Македония,\" каза още Каракачанов, няколко месеца след коментара на външния министър Екатерина Захариева, че България не би искала да има  \"северни географски понятия\"  в името на Македония, ако тя го смени. Шекеринска от своя страна каза, че подписаният договор не е \"само парче хартия\", а платформа за успешно сътрудничество между двете държави. Заедно с Каракачанов тя подписа протоколи в областта на военната авиация и лабораторни изпитания на горива и смазочни материали. По време на визитата си Шекеринска се срещна и с премиера Борисов.", "date": "2017.11.03", "title": "Борисов и Заев ще се срещнат за трети път на съвместно заседание в Струмица"}
{"url": "http://www.dnevnik.bg/sport/2017/11/03/3071450_kubinskiiat_boksyor_ortis_poluchi_ednogodishno/", "text": "Кубинският боксьор в тежка категория Луис Ортис получи едногодишно наказание за употреба на забранени вещества, съобщи Международната боксова асоциация (WBA). 38-годишният състезател ще бъде извън ринга до 22 септември 2018 г. Ортис беше  претендент за световната титла на Световния боксов съвет (WBC) . Той трябваше да се изправи срещу шампиона Дионтей Уайлдър на 4 ноември, но двубоят им беше отменен заради положителната допинг проба. Мястото на Ортис ще бъде заето от Бърмейн Стивърн. Ортис даде положителната допинг проба при проба от урина на 22 септември в тренировъчния център в Маями, където се подготвяше за мача с Уайлдър. В пробата на кубинеца бяха открити забранените диуретици хлоротиазид и хидрохлоротиазид. Щабът на 38-годишния боксьор твърдеше, че Ортис е приемал лекарства за лечение на високо кръвно налягане, предписани от лекар. Тимът на Ортис не се консултирал с антидопинговата агенция за приема на веществата, след като са били включени в забранения списък. Те могат да служат като маскиращи агенти за подобряващи представянето вещества. Президентът на WBA Жилберто Мендоса заяви, че наказанието на Ортис стъпка в правилната посока. \"Той получи едногодишно наказание, защото наруши повторно правилата и комисията на WBA прецени, че това е най-доброто решение на ситуацията\". Това е втора положителна допинг проба за Ортис, който има 27 победи (23 с нокаут) и нито една загуба в кариерата си. През 2014 г. кубинецът беше хванат с анаболния стероид нандролон. Тогава той беше лишен от временната титла на WBC, която спечели същата година след нокаут в първия рунд срещу нигериеца Латийф Каюде.", "date": "2017.11.03", "title": "Кубинският боксьор Ортис получи едногодишно наказание заради допинг"}
{"url": "http://www.dnevnik.bg/analizi/2017/11/03/3068621_da_te_udari_nasreshtniiat_vlak/", "text": "Прочетох в интернет тази прекалено злъчна метафора, с която неназован делегат обрисувал пред журналисти реакциите и последиците от  речта на Корнелия Нинова пред съботния конгрес на БСП. \"Защото и не поиска да бъде опитомена и нахранена с постове от Бойко Борисов.\" Така Нинова описа защо според нея ГЕРБ се намесвал във вътрешнопартийните им дела и, от друга страна - така обясни защо партийните й опоненти искат оставката й ( чрез промяна на начина на избор на лидера ). Има две гледни точки за това какъв е смисълът и какви ще са ефектите от радикалната реч на Корнелия Нинова, в която тя очерта линията на БСП: алтернатива на ГЕРБ и нищо друго. Тези аргументи споделяха пред медиите и вътрешните опоненти на Корнелия Нинова, но странно - на конгреса мълчаха. Вероятно защото и под тяхното лидерство БСП не се беше проявила като противник на \"модела\", напротив: стогодишната партия очебийно и без притеснения в синхрон с ГЕРБ помогна за осакатяването на последната конституционна реформа на съдебната власт. Сега предизвикателството остава към Нинова - ще продължи ли с реални действия и реакции срещу модела, завладял държавата, или ще си остане само с раикалните откоси пред партийния актив. ", "date": "2017.11.03", "title": "Да те удари насрещният влак"}
{"url": "http://www.dnevnik.bg/politika/2017/11/03/3071505_zaharieva_otgovaria_na_zaharova_nadiavam_se_che_e/", "text": "Надявам се да е станало някакво недоразумение, наистина. Това е част от коментара, който направи министърът на външните работи Екатерина Захариева за изявлението на говорителят на Министерството на външните работи на Русия Мария Захарова, която каза, че  армията на Съветския съюз е спасила десетки хиляди български евреи  и че онези, които в края на октомври са оставили надпис върху Паметника на Съветската армия в София нямат никакво понятие за собствената си история. \"Аз съм против оскверняването на всички паметници. Паметниците трябва да се пазят, не е приятно това\", каза Захариева. \"Ние помним историята си. Това е един от най-големите успехи на българските депутати, българската църква, на българската общественост, на българския народ, преди всичко\", каза Захариева за спасяването на българските евреи. Тя припомни, че опитите за депортация на българските евреи започват 40-а година и продължават до 43-та. \"Нека да припомним, че червената армия не е била тогава в България изобщо и нека да припомним, че за съжаление, след 44-та година Народния съд осъжда 39 от депутатите, които са подкрепили декларацията на Пешев. Част от тях са осъдени на смърт, а самият Пешев на 15 години затвор\", каза Захариева. Тя не отговори дали смята изявлението на Захарова за провокация. \"Ние сме единствената държава в която по време на този черен период в историята евреите не само не са депортирани, но и еврейското население нараства\", допълни Захариева. \"Пришиването на заслуги в един по-късен етап, мисля, че не е редно. Не мога да си представя, че би трябвало да се разглеждат официални становища на говорител на руското външно министерство, като провокация\", коментира бившият външен министър и депутат от БСП Кристиан Вигенин. \"Самият факт, че всички се втурваме да коментираме нейните думи, показва, че вероятно е търсен този ефект\", каза още Вигенин. Той смята, че позициите на отделни вандали и понякога политици не могат да се преписват на целия български народ и би било грешка на руската страна да го прави. \"Ние държим на добрите отношение с Русия, не веднъж е казвано това и от управляващите от ГЕРБ и от БСП\", каза още Вигенин. Надписът \"100 години ционистка окупация\" върху паметникът на Съветската армия всъщност е свързан с декларацията на Балфур, с която на 2 ноември 1917г. външният министър на Британската империя заявява за пръв път готовност Лондон да създаде в Палестина дом за евреите. Това писмо е почитано като основополагащ документ на държавността на Израел и ненавиждано от араби и палестинци като пренебрегване на правата им върху земи, на които живеят от векове. Преди това, в отговор на парламентарен въпрос вицепремиерът Захариева заяви: \"Република България твърдо подкрепя политиката, която има за цел избягване на връщането към атмосферата на Студената война между Запада и Русия и твърдо заставаме зад подхода, приет на срещата на държавите и ръководителите на НАТО през 2014 г., предвиждащ диалог с Руската федерация\". Думите и бяха в отговор на питане на депутата от БСП Иво Христов, който във въпроса си разви тезата, че докладът за националната сигурност пречи на отношенията между двете страни. Според Захариева е спекулация, че докладът е насочен срещу Русия. \"Нека да бъдем много конкретни и да бъдем обективни и да четем доклада в цялост. Годишният доклад показва, че сред основните предизвикателства и рискове пред националната сигурност е бежанският и миграционният натиск. Рискът от негативни трансформации в ЕС, на стабилността в Югоизточна Европа. Като най-съществен риск е изведена инфилтрацията в европейски мащаб на екстремистки клетки и заплаха от международния тероризъм\", каза Захариева. Тя добави, че в доклада са взети под внимание редица реални действия, водещи до влошаване на българската среда на сигурност, като кризата в Украйна, незаконното анексиране на Крим и провеждането на мащабни военни учения. \"Подобни действия водят до нарастване на предизвикателствата пред регионалната и международната сигурност\", допълни външният министър.", "date": "2017.11.03", "title": "Захариева отговаря на Захарова: Надявам се, че е станало недоразумение"}
{"url": "http://www.dnevnik.bg/bulgaria/2017/11/03/3071535_mvnr_chervenata_armiia_beshe_na_hiliadi_kilometri/", "text": "В официална позиция Министерството на външните работи определи изявлението на говорителя на руското външно министерство за това, че Червената армия е спасила българските евреи, като опит за подмяна на историческите факти. Когато български граждани застават на релсите пред влаковите композиции, пътуващи към нацистките лагери на смъртта, когато представители на българския политически, икономически и интелектуален елит пишат протестни писма в защита на българските евреи, а висши йерарси на Българската православна църква се присъединяват към събраните за депортация евреи, заявявайки, че сънародниците могат да бъдат откарани в лагерите само заедно с тях, Червената армия е на хиляди километри от границите на България, се казва в позицията. Без да омаловажаваме значението и ролята на Червената армия за ликвидирането на нацизма в Европа в хода на Втората световна война, държим да подчертаем, че подобни опити за подмяна на историческите факти не допринасят за общочовешката кауза на борба с възраждането на антисемитизма, расизма и нетолерантността и за категорично осъждане на нацизма и неонацизма в съвременните му прояви, се посочва в изявлението на българското външно министерство. В него се напомня, че дипломатическото ведомство на България е последователно в позицията си по въпроса за оскверняването на паметници и проявите на антисемитизъм в страната: категорично осъждаме подобни прояви, осъждаме актове на нетолерантност и расизъм във всичките им форми и работим с други институции и правоприлагащите органи в България за разкриване и търсене на отговорност от извършителите.", "date": "2017.11.03", "title": "МВнР: Червената армия беше на хиляди километри, когато българи спряха влаковете на смъртта"}
{"url": "http://www.dnevnik.bg/bulgaria/2017/11/03/3071544_valeri_simeonov_e_protiv_razhodite_za_voenni_igrachki/", "text": "Вицепремиерът Валери Симеонов (\"Обединени патриоти\"/НФСБ) се обяви срещу купуването на нови изтребители и фрегати за нуждите на армията, а предпочита предвидените за тях средства да се дадат за увеличаване на заплатите на държавната администрация, на социалните работници и за пенсии. Това се разбира от стенограмата от заседанието на Министерския съвет в понеделник (пълния документ - в прикачения файл), посветено на проекта за държавния бюджет за догодина. \"Аз апелирам да не се подкрепя бюджетът на Министерството на отбраната в тази му част, в която заделяме едни 230 милиона годишно за закупуване на нови самолети\", заявява Валери Симеонов. Той казва, че е запознат с изискванията на НАТО, според които трябва да се заделят средствата за авиацията, но е на мнение, че това можело да започне на по-късен етап. \"Днес съм неразположен и няма да го гласувам това перо за бюджета на отбраната. (...) Извинявайте, но да купуваме нови военни играчки при положение, че там има много сериозни проблеми в екипа на хората, които ще управляват тези нови самолети и въобще никаква гаранция няма, че някой ще се качи на тези самолети, по-добре да не правим тези излишни рискове, защото са прекалено скъпи\", мотивира се още вицепремиерът. Той добавя, че същият въпрос стои и с купуването на фрегати. \"Дали са нужни тези големи разходи, защото самолети и фрегати са още 400 милиона\", пита той. Симеонов още веднъж посочва, че \"за днес съм неразположен, но като цяло ще подкрепя бюджета\", защото като цяло бил добър. \"Състоянието на въоръжените сили е такова, че проекти за модернизация не могат да се отлагат. Те трябва да се развиват, разбира се, по начин, по който това се прави ясно, прозрачно, с контрол върху всеки лев, който се изразходва. Но те не могат да бъдат спирани и от тази гледна точка искам да благодаря за разположението на министъра на финансите и разбирането, което прояви за 100 милиона лева за увеличение на заплатите на военнослужещите, които не са увеличавани от 2013 г\", казва Каракачанов. Премиерът Бойко Борисов от своя страна изтъква, че правителството се е постарали във всяка сфера доходите да се увеличат с 5-10%. \"Разбира се, тук и Валери е прав за сферата на отбраната и аз съм убеден и знам, че министър Каракачанов работи по темата. Нашите военни като отиват в НАТО не отиват само да им мине командировката, а трябва да говорят за реални учения или реално какво би трябвало и как най-ефективно да заложим пари там, където ще са най-нужни. Прав е Валери Симеонов, ще вкараме огромни пари, ама това ли ще е най-важното? Аз ще се съглася с експертизата, но искам да я видя. Да ви я представим на вас, защото става въпрос за много пари\", казва Борисов. По думтие му трябва да се коментира общата европейска отбрана. \"Трябва ли всяка една държава да купува поотделно самолети, танкове, артилерия, ракети и всичко останало? Ако нашата отбранителна стратегия на НАТО е актуализирана – има ли нови предизвикателства по границите ни, Европа как мисли да се защитава като цяло\", пита той.", "date": "2017.11.03", "title": "Валери Симеонов е против разходите за \"военни играчки\", иска парите за чиновници и пенсионери"}
{"url": "http://www.dnevnik.bg/politika/2017/11/03/3071491_sled_zasedanie_s_ahmed_dogan_dps_reshi_da_demontira/", "text": "След поредица от искания за оставка на вицепремиера Валери Симеонов и отстраняване на патриотичните формации от властта днес ДПС взе решение, че ще използва всички позволени, демократични, политически и парламентарни средства, в т.ч. и вот на недоверие, за да реализира \"политика на демонтаж на коалицията с националистическите партии\". Това се разбра от заседанието на Централния съвет на движението, което се провежда в София. Решението ще бъде изпълнявано от всички структури и органи на ДПС, от парламентарната група и от евродепутатите на партията. В отговор на въпроси на журналисти лидерът на движението Мустафа Карадайъ разясни, че в четвъртък се е провело заседание на председателския съвет на ДПС, в което е участвал и почетният председател на партията Ахмед Доган. То е продължило повече от четири часа и половина и в него са участвали и областните ръководители и ръководството на партията. Попитан за здравословното състояние на Доган и за евентуалното му завръщане в политиката Карадайъ отговори: \"Колеги, аз мисля, че през есента можем всички понякога да се разболяваме. Има различни вируси. Колкото до завръщането на г-н Доган в оперативната политика, мисля, че той неведнъж е заявявал позицията си\". \"Участието на националистите във властта е шамар върху демократичното лице на България, минира европейското бъдеще и е заплаха за стабилността на страната\", заяви още Карадайъ. Попитан дали управляващата коалиция трябва да бъде преформатирана или да се върви към предсрочни парламентарни избори, той обяви: \"Преформатирането е неизбежно. Дали чрез предсрочни избори или по друг начин - преформатирането е неизбежно\". Според него европредседателството, което започва от 1 януари, не може да бъде \"алиби за коя да е власт\". Другата седмица ДПС ще участва в инициираните от БСП разговори за внасяне на първи вот на недоверие към кабинета \"Борисов 3\". На въпрос дали партньорствата с БСП вредят на движението Кардайъ каза: \"Имали сме и успешни, и недотам успешни партньорства по различни политики. За нас не седи въпросът за сближаване с кой да е - тревожна е ситуацията в страната\". Друго решение, което Централният съвет на ДПС взе днес, е в дневния ред на годишната среща на Алианса на либералите и демократите в Европа (АЛДЕ), която ще се проведе в София през 2018 г., да бъдат \"повече Европа на съединението\", \"мястото и бъдещето на Балканите по модела на българския етнически модел\" и \"превръщането на Европа, Балканите и България в зона, свободна от национализъм и радикализъм\".", "date": "2017.11.03", "title": "След заседание с Ахмед Доган ДПС реши да демонтира коалицията с националисти от властта (допълнена)"}
{"url": "http://www.dnevnik.bg/zelen/2017/11/03/3071542_ekoinspekciiata_shte_prouchva_dopulnitelno_proekta_za/", "text": "Регионалната инспекция по околна среда - Варна ще прави допълнително проучване на инвестиционното намерение за добив на газ край Генерал Тошево. Екоинспекцията ще изиска от различни отговорни институции и научната общност допълнителна информация за проекта и ефекта от него за здравето на хората, подпочвените води и поминъка им. Едва след това ще има окончателно решение по казуса. Това стана ясно от отговор на министъра на екологията Нено Димов на парламентарно питане на депутатите Красимир Янков от БСП и Даниела Димитрова от ГЕРБ по темата в петък. По думите на екоминистъра причината за това допълнително проучване на проекта е големият обществен интерес. През последните седмици в региона имаше няколко протеста на местни граждани, които са притеснени за последиците за здравето, водите под земята и поминъка си. Инвестиционното предложение на \"Русгеоком БГ\" ЕАД е за добив на природен газ от находище \"Спасово\" в блок \"Добрич\". Вече има изготвен доклад за въздействието на проекта върху околната среда, но все още той не е одобрен от министъра на екологията. В момента тече общественото му обсъждане. От трибуната в парламента Димов повтори уверенията на компанията, че става дума за конвенционален метод на добив на газ и че при експлоатацията няма да се прилага методът на хидравлично разкъсване (т.нар. \"фракинг\"), който се използва при добив на шистов газ, който беше забранен с мораториум от парламента. Той отбеляза, че в доклада по оценка за въздействието върху околната среда няма данни за използване на радиохимични вещества. При добива ще се използват конвенционални средства, които няма да повлияят на количеството и качеството на подземните води, се констатира в доклада, който цитира Димов. \"Заради големия обществен интерес и притесненията на хората РИОСВ – Варна ще изиска още информация от Министерството на енергетиката и всички служби, които имат отношение към въпроса, както и от независими експерти. Местните граждани се притесняват за за здравето си, това е в компетенциите на Регионалната здравна инспекция. Затова ще се обърнем и към тях, и към научната общност и към друго отговорни органи , за да се види дали това, което се констатира в Оценка въздействие върху околната среда е достатъчно рентабилно,\" каза Димов. След това има четири варианта за решение, обясни Нено Димов в отговор на запитване дали би подкрепил гражданите в региона срещу това инвестиционно намерение. Възможностите са Димов да одобри доклада за въздействие върху околната среда, да го върне за доработване, може да възложи и по-сериозно преработване на документа, което означава съществена промяна. Има и опция министърът да откаже да го разпише, \"Но на този етап не мога да кажа как ще се развият нещата, отворени са и четирите възможности,\" завърши Димов с уточнението, че ще извършат \"най-добрата експертиза\"", "date": "2017.11.03", "title": "Екоинспекцията ще проучва допълнително проекта за добив на газ край Генерал Тошево"}
{"url": "http://www.dnevnik.bg/sport/2017/11/03/3071498_mourinyo_obiavi_za_prikljuchen_sluchaia_s_obvineniiata/", "text": "Мениджърът на \"Манчестър юнайтед\" Жозе Моуриньо се яви в съда в Мадрид, за да даде показания по  обвинение за укриване на данъци  от периода, когато беше треньор на \"Реал\" (Мадрид). Португалецът обяви, че е плащал данъците си. Сега той очаква решението на прокурорите дали ще бъде започнат съдебен процес срещу него. По думите му случаят е приключен. През юни градският съд в Мадрид внесе иск срещу Моуриньо, че дължи 3.3 милиона евро. Прокурорите заявиха тогава, че той не е декларирал приходи от имиджовите си права за 2011 и 2012 г. \"с цел получаване на незаконни печалби\". Моуриньо заяви след изслушването пред съда, че е \"уредил въпроса, като е платил\". \"Просто е. Напуснах Испания през 2013 г. със знанието и убеждението, че отношенията ми с данъчните власти са напълно изрядни. Няколко години по-късно ми казаха, че започват разследване и ако искам да нормализирам ситуацията, трябва да платя определена сума\", каза мениджърът на \"червените дяволи\" след изслушването. \"Нито отговорих, нито се възпротивих. Платих и по този начин случаят е затворен. Бях тук за пет минути, за да кажа пред съда това, което съобщих и на вас (медиите). Нищо повече\", допълни Моуриньо. Португалският специалист, който беше начело на \"Реал\" в продължение на три сезона до лятото на 2013 г., имаше проблеми с данъчните през 2014 г. Искане от прокуратурата тогава завърши със санкция от 1.15 млн. евро. По-късно обаче данъчните установиха, че част от информацията, представена в това споразумение, е неточна.", "date": "2017.11.03", "title": "Моуриньо обяви за приключен случая с обвиненията за укриване на данъци"}
{"url": "http://www.dnevnik.bg/sviat/2017/11/03/3071538_estoniia_deaktivira_sertifikatite_na_760_000_e-lichni/", "text": "Естонските власти деактивираха сертификатите за сигурност на близо 760 000 електронни карти за самоличност, снабдени с дефектен чип, за да намалят риска от кражби на идентичност, предаде агенция \"Франс прес\". В балтийската страна с 1.3 милиона жители, прочута с технологичния си напредък,  смарт картите  служат не само за легитимация в  реалното и виртуалното пространство , но дават на притежателите им възможност да удостоверяват всеки дигитален документ с електронен подпис. Експерти обаче откриха наскоро дефект в чиповете и софтуера на картите, който отваря врата за атаки със зловредни програми. Естонските власти подчертават, че личните карти и информационните системи, базирани на чипове от същия производител, се използват в цял свят и излагат собствениците им на същите рискове - кражба на самоличност. Въпросната фирма е германската Infineon. Компанията обяви, че вече е решила проблема, но устройствата в риск имат нужда от обновяване. Засега няма данни за атаки върху картите. Една  електронна държава функционира въз основа на доверието  и не може да си позволи собственикът на естонска лична карта да пострада от кражба на самоличност, заяви премиерът  Юри Ратас , обявявайки, че сертификатите се деактивират, докато притежателите на картите не направят необходимия ъпгрейд. Според него до момента кражби на идентичност няма, но \"опасността е станала реална\". Притежателите на въпросите 760 000 карти ще трябва да отидат до полицията, за да ъпдейтнат сертификатите си, като управленията ще работят и през почивните дни. Те имаха възможност да подновят сертификатите им още от 31 октомври; до вечерта в четвъртък близо 40 000 от тях вече го бяха сторили, съобщава АФП.", "date": "2017.11.03", "title": "Естония деактивира сертификатите на 760 000 е-лични карти заради проблеми със сигурността"}
{"url": "http://www.dnevnik.bg/razvlechenie/2017/11/03/3071565_sled_obvineniiata_v_seksualen_tormoz_kevin_speisi/", "text": "Двукратният носител на \"Оскар\" Кевин Спейси ще се лекува след серия обвинения в сексуален тормоз, които датират  от 80-те години  до съвсем  скорошното му участие в сериала \"Къща от карти\" . Съобщението е изпратено от представители на актьора към \"Ройтерс\", които обаче не уточняват в какво ще се изразява терапията, предава агенцията. \"Кевин Спейси ще отдели нужното време да потърси професионално мнение и лечение\", гласи то. В чевъртък Си Ен Ен съобщи, че осем настоящи и бивши членове на екипа на \"Къща от карти\", предпочели да останат анонимни, отправят обвинения в сексуален тормоз срещу актьора. Продуцентите на сериала Media Rights Capital заявиха пред агенцията, че са \"дълбоко притеснени\" от новите обвинения. Те съобщиха, че през 2012 г. е имало оплакване от страна на член на екипа за думи и жестове на Спейси, като в последствие случаят е бил разрешен. Актьорът е \"участвал по своя воля в обучение\", след което от компанията не са получавали нови оплаквания. От канала Netflix, който излъчва сериала, потвърдиха, че знаят за инцидента, но не и за други подобни случаи на снимачната площадка. Продуцентите на сериала добавят, че вече е създадена анонимна телефонна линия за сигнали за сексуален тормоз, както и екип от психолози и юристи, които са на разположение на служителите. \"Ще продължим да проверяваме тези и всички други сигнали, отправени по този ред.\" След обвиненията, поредни в разрастващия се скандал със сексуални злоупотреби в Холивуд, сериалът обяви, че спира продукция.", "date": "2017.11.03", "title": "След обвиненията в сексуален тормоз Кевин Спейси обяви, че ще търси лечение"}
{"url": "http://www.dnevnik.bg/bulgaria/2017/11/03/3071604_sudut_vkarva_muj_v_zatvora_za_25_godini_za_osobeno/", "text": "Софийският градски съд (СГС) осъди Стефан Станев на 25 години затвор за убийството на Виола Николова, предаде Би Ти Ви. Той трябва да изтърпи присъдата си при първоначален строг режим. Един от членовете на съдебния състав бе на особено мнение и поиска на подсъдимия да бъде наложено наказание от 30 години затвор.  Делото започна днес, но Станев призна вината си и всички факти в обвинителния акт и така процесът приключи за няколко часа. Обвинението беше внесено в съда на  12 октомври . Прокуратурата поиска 30 години затвор за Станев, след като не може да му се наложи \"доживотен затвор без замяна\" заради самопризнанията и съкратената процедура. Станев беше обвинен в умишлено убийство и за това, че без надлежно разрешително е държал високорискови наркотични вещества в апартамента си. Проверка  показа, че прокурори от Софийската районна прокуратура са отказали няколко пъти да започнат разследвания срещу Станев за закана с убийство. Сигналите са подавани от неговата бивша съпруга, нейната майка и сестра.  Тялото на Виола Николова беше открито през лятото. Повече детайли за убийството четете  тук . По-късно и от прокуратурата съобщиха за решението на първа инстанция. Тя ще протестира присъдата.", "date": "2017.11.03", "title": "Съдът вкарва мъж в затвора за 25 години за особено мъчително убийство"}
{"url": "http://www.dnevnik.bg/bulgaria/2017/11/03/3071606_iznenadvasht_obraten_zavoi_i_propuskane_na_rentgena/", "text": "Българският гражданин, който беше  бит от турски граничари на ГКПП \"Лесово\",  е направил обратен завой на пункта без да бъде проверен от турските власти. Това обяви вътрешният министър Валентин Радев в парламента, съобщава БТА. До инцидента се стигна, след като българинът се е отказал да влезе на територията на южната ни съседка. Сигналът за побоя е бил подаден на 29 октомври около 07:45 ч. в дежурната част на граничния пункт Лесово. Обадила се е служителка на банково гише, намиращо се на втора бариера на граничния пункт, която е съобщила за случай на саморазправа с български гражданин. Инцидентът е възникнал на българска територия, в района на дезинфекция на влизащи в страната леки автомобили. Българската \"Гранична полиция\" е сигнализирала своите турски колеги веднага.  Последвало е извинение  и уверение, че ако информацията се потвърди, виновният за побоя служител ще бъде наказан. По думите на Радев българският гражданин е искал да посети Турция. Когато минава за проверка на турския граничен пункт е имало някакъв проблем със системата и местните граничари не успяват бързо да сложат печат и да му оправят документите му. Тогава той решава, че се отказва да пътува и прави обратен завой, като тръгва обратно. \"Но през това време турските гранични власти решават, че в тази кола има нещо съмнително и трябва да мине през рентгена. Десетина-двадесет метра назад, вече на наша територия, те го настигат и става инцидента\", обясни още Радев и допълни, че българският гражданин е трябвало да предвиди, че след като му казват, че ще има рентген, трябва да остане да го проверят. Вътрешният министър уточни, че само един от турските граничари е бил по-агресивен, тъй като той е проверявал българина и е носил отговорност. \"Страхът му е бил, че ще бъде уволнен, ако не направи проверката\", добави Радев и увери, че нападателят ще бъде наказан. \"Има правила и на българската, и на турската страна, и те трябва да се спазват, без значение на кое ГКПП сме. Трябва да внимаваме и да се съобразяваме със служителите\", завърши Радев.", "date": "2017.11.03", "title": "Изненадващ обратен завой и пропускане на рентгена довели до агресията на турския граничар, обяви Радев"}
{"url": "http://www.dnevnik.bg/biznes/finansi/2017/11/03/3071614_robot_zapochna_rabota_v_klon_na_bulgarska_banka/", "text": "Хуманоиден робот, който представя продуктите и услугите на Банка ДСК, вече е част от персонала на клона на банката в \"Сердика център\". Софтуера за произведената в Япония машина е разработен от \"Мусала Софт\", които и съобщиха за \"назначението\". От компанията посочват, че решението е иновативно и първо по рода си за банкова институция не само в България, но и за целия Балкански полуостров. Роботът, кръстен Пепър, говори, жестикулира и реагира на движенията на този, който стои срещу него. Общуването между човек и машина е естествено и интуитивно благодарение на изкуствения интелект на робота, който улавя и от своя страна изразява серия човешки емоции, посочват още от \"Мусала софт\". Хуманоидът познава добре предложенията на банката и в разговор с клиентите, и с помощта на интегрирания в предната му част таблет, предоставя полезна информация за условията за кредитиране, разплащания, банкови карти, парични преводи, интернет банкиране, мобилно банкиране и други услуги. Наред с полезната информация за банковите продукти и услуги, машината може и да забавлява посетителите с приказки и да позира за селфи снимки.", "date": "2017.11.03", "title": "Робот започна работа в клон на българска банка"}
{"url": "http://www.dnevnik.bg/sviat/2017/11/03/3071617_semeistvoto_na_dafne_galiciia_zabrani_na_premiera_i/", "text": "Семейството на убитата журналистка  Дафне Каруана Галиция  не разреши на президента и премиера да присъстват на погребението ѝ, което ще се проведе този следобед. 53-годишната блогърка и журналистка ще бъде погребана днес в градчето Моста, близо до родното ѝ място, където бе убита с кола бомба на 16 октомври. Днес в Малта е обявен ден на национален траур. От офиса на президента Мари-Луиз Колейро Прека, която е проявила желание да отиде на погребението, съобщиха, че  семейството на журналистката  чрез трета страна е дало да се разбере, че нейното присъствие е нежелателно. Същото казаха и от канцеларията на премиера Джоузеф Мускат. \"Семейството разгласи публично, че не желае представители на властите на погребението\", каза говорител на министър-председателя. Галиция беше яростен критик  на Мускат и неговото лейбъристко правителство. Президентът Колейро Прека, също основна фигура в Лейбъристката партия, също бе честа мишена на критики от страна на блогърката. Сред чуждестранните високопоставени лица, които се очакват на погребението, което ще се проведе този следобед, е председателят на Европейския парламент Антонио Таяни. Шефовете на осем водещи медии в Европа и САЩ призоваха Европейския съюз да окаже натиск върху Малта да разследва напълно  убийството на журналистката . Призивът на ръководствата на вестниците \"Гардиън\", \"Зюддойче цайтунг\", \"Ню Йорк таймс\", \"Файненшъл таймс\", \"Република\", \"Паис\" и \"Монд\", както и на Би Би Си, е отправен до заместник-председателя на Европейската комисия Франс Тимерманс. \"Настояваме да използвате всичките си правомощия да се гарантира, че  убийството на Дафне  ще бъде разследвано докрай и да изпратите ясен сигнал на подкрепа към журналистите, които работят за интереса на обществото, в Малта и по целия свят\", подчертават осемте медии. Европейската комисия призова Малта да разкрие истината за \"варварското\"  убийство на Галиция . \"Цяла Европа гледа към малтийските власти\", заяви вицепредседателят на ЕК Франс Тимерманс. \"Искаме преките и непреките виновници за това ужасяващо убийство да бъдат изправени пред съда. Искаме разследванията да продължат напред, така че всякакви други свързани с него нередности също да бъдат съдени, а евентуалните структурни проблеми – решени\". Тимерманс посочи, че става въпрос за самата демокрация на острова, чийто премиер, неговата съпруга и висши правителствени служители съдят журналисти, които са ги обвинили в корупция и пране на пари. \"Настояваме малтийските власти да обърнат света, за да гарантират, че тази зверска, варварска екзекуция няма да помогне на нападателите да постигнат целта си – никой да не смее да задава въпроси, никой журналист да не смее да разследва властта\", каза още той. \"Това няма да се случи в Европа. Не и под погледа на Комисията.\" В отделно изявление председателят на ЕК Жан-Клод Юнкер осъди остро нападението. Галиция бе пионер на разследващата журналистика в Малта, а умението ѝ да предизвиква спорове е доказателство за успеха на работата ѝ и решимостта ѝ да търси истината, заяви той. По негово нареждане днес знамената пред сградата на Комисията са свалени наполовина в знак на траур. Еврокомисията няма правомощия да се намесва пряко във вътрешните дейности на държавите-членки.", "date": "2017.11.03", "title": "Семейството на Дафне Галиция забрани на премиера и президента да дойдат на погребението"}
{"url": "http://www.dnevnik.bg/razvlechenie/2017/11/03/3071621_karti_na_bulgariia_ot_predi_osvobojdenieto_na_izlojba/", "text": "Изложба представя уникални карти от преди разпада на Османската империя и разказва за развитието на българската картография след Освобождението. Поводът за изложбата на картите, които са собственост на ГИС Алианс, Военно-географска служба, български компании и частни колекционери, е Световният ден на географските информационни системи - 15 ноември. До тогава и ще бъде открита изложбата, подредена във фоайето на бизнес центъра Capital Fort на бул. \"Цариграско шосе\" 90. Експозицията съдържа 18 репродукции на карти в периода от 18 до края на 20 век и представя историята на картографията в България, както и европейски карти на Балканите и Османската империя преди разпада й. Много от изложените карти са били в частни колекции и не са излагани публично досега. 10 от картите правят ретроспекция на българската картография - първите карти създадени в България са по време на Руско-турската освободителна война, когато руският Топографски корпус, на базата на изградената от тях геодезическа мрежа, извършва мензулна снимка на освободените български територии в М1:42 000. Картообработването е извършено след войната в Русия и на базата на тази снимка се издават карти в производни мащаби: 1:42 000, 1:105 000, 1:126 000, 1:210 000 и 1:420 000. Те са предоставени на Княжество България за нуждите на новата българската войска и икономика. \"В първите години тези карти са били преиздавани с руските знаци, разграфка, номенклатура и наименования. След 1900 г., новосформираната топографска част към Щаба на Армията (27.12.1891 г.), започва тяхното частично реамбулиране и постепенното им преиздаване с българска знакова система, наименования и допълнителни оцветявания за различните картографски елементи от местността. Картите, създадени от Руския топографски корпус и техните последващи български преработени издания служат на българската войска и армия в продължение на повече от 60 години. Те са ценен източник на информация за различни исторически изследвания и проучвания\", пояснява подполк. д-р Мариян Марков от Военно-графска служба към Министерството на отбраната. В началото на 20 век нараства нуждата от нови, по-подробни и достоверни карти за бързо развиващата се икономически и социално българска държава. Реамбулирането и преиздаването на руските верстови карти не е достатъчно и Военнокартографическия институт започва от 1900 г. издаването на първата българска карта в М1:40 000, с височина на сечението 10 м. Картата е едноцветна, с български шрифт, надписи и условни знаци. Основа за нейното издаване са руските топографски оригинали в М1:42 000, като реамбулирането е извършено на сини копия, получени от същите карти. Тази дейност продължава до 1919 г., като обхваща районите южно от Стара Планина, както и черноморския район и част от Добруджа. Освен ретроспекция на развитието на картографията през годините след Освобождението, като част от изложбата са изложени три карти, създадени в Холандия и Австрия, които дават илюстрация на етническото разделение в Османската империя и нейната европейска част преди Освобождението на България. Според специалисти, тези карти играят роля при формирането на последващите териториални карти на освободените държави. Една от тези карти е от известния холандски издател от 18 век Исаак Тирион.", "date": "2017.11.03", "title": "Карти на България от преди Освобождението на изложба в София"}
{"url": "http://www.dnevnik.bg/sport/2017/11/03/3071560_uefa_zapochna_razsledvane_na_incidenta_s_patris_evra/", "text": "УЕФА е започнала разследване срещу футболиста на \"Олимпик\" (Марсилия) Патрис Евра. Френският защитник е в центъра на скандал, след като  изрита привърженик на своя отбор в главата  преди гостуването на \"Витория\" (Гимараеш) от Лига Европа. Евра получи червен картон за действието си още по време на загрявката преди началото на двубоя. От УЕФА съобщиха, че бранителят \"ще пропусне поне един мач\", а окончателното решение на дисциплинарната комисия ще бъде взето на 10 ноември. Според \"Екип\" французинът е бил обиждан в продължение на половин час от запалянковците. Изданието твърди, че феновете са скандирали изразите \"махай се от Марсилия\", \"слаб си\" и \"върви да правиш видеа\". \"Олимпик\" също ще разследва случая с невъздържаната реакция на Евра. Французинът ще получи наказание според вътрешния правилник, обявиха от отбора. \"Започвахме вътрешно разследване, за да установим кой е отговорен за инцидента. Каквото и да се случва, професионалният футболист трябва да запази контрол, въпреки провокации и обиди, независимо колко несправедливи могат да бъдат\", се казва в изявлението на френския клуб.", "date": "2017.11.03", "title": "УЕФА започна разследване на инцидента с Патрис Евра"}
{"url": "http://www.dnevnik.bg/razvlechenie/2017/11/03/3071643_bionse_i_komikut_djon_olivur_shte_uchastvat_v_rimeik/", "text": "Попзвездата Бионсе, актьорът Джеймс Ърл Джоунс и комикът и водещ на вечерно шоу Джон Оливър се присъединяват към актьорския състав на игралната версия на \"Цар Лъв\", предаде \"Ройтерс\". Режисиран от Джон Фавро, той е част от идеята на \"Дисни\" да превърне всичките си анимационни филми в игрални. Като известния анимиран мюзикъл от 1994 г., той разказва за малкото лъвче Симба, след като чичо му Скар узурпира титлата \"цар на животните\" от баща му Муфаса. Джеймс Ърл Джоунс ще се върне в ролята на Муфаса, докато младият Симба ще бъде озвучен от Доналд Глоувър. Чиуетел Еджиофор от \"12 години робство\" ще изиграе злия лъв Скар. Бионсе ще даде гласа си на любимата на Симба Нала, а носителката на \"Златен глобус\" Алфре Уудард ще озвучи майката на симба Сараби. Две от най-важните роли - на спътниците и приятели на Симба Тимон (сурикат) и Пумба (африканска брадавичеста свиня) - са възложени на Били Айхнер и Сет Роугън. А Оливър, награден с \"Еми\" за разследванията и коментарите от шоуто си Last Week Tonight, ще озвучи Зазу - птицата носорог, която съветва Муфаса. Те естествено няма да се появят на екран, а ще озвучат компютърно генерирани образи по подобие на неотдавнашната екранизация на \"Книга за джунглата\".", "date": "2017.11.03", "title": "Бионсе и комикът Джон Оливър ще участват в римейк на \"Цар Лъв\""}
{"url": "http://www.dnevnik.bg/sport/2017/11/03/3071648_nadal_se_ottegli_ot_mastursa_v_parij_s_misul_za/", "text": "Водачът в световната ранглиста Рафаел Надал се оттегли от турнира от сериите \"Мастърс\" в Париж. Испанецът трябваше да излезе този следобед срещу сърбина Филип Карйнович в среща от четвъртфиналите. Вместо това той обяви, че прекратява участието си заради проблем с коляното. \"Не съм в състояние да изиграя още три мача в този турнир\", каза Надал пред медиите. Испанецът обясни, че е усетил проблема по време на мастърса в Шанхай, а заради това е отказал да играе в Базел преди седмица. Надал си осигури правото да бъде на върха в световната ранглиста в края на годината. Това стана сигурно след  победата му срещу Хьон Чун във втория кръг в Париж . Вниманието на испанеца ще бъде насочено изцяло върху финалите на АТП в Лондон. Турнирът ще се проведе от 12 до 19 ноември, като  в него за първи път ще играе и Григор Димитров .", "date": "2017.11.03", "title": "Надал се оттегли от мастърса в Париж с мисъл за финалите в Лондон"}
{"url": "http://www.dnevnik.bg/biznes/2017/11/03/3071774_peti_blok_na_aeckozlodui_be_licenziran_da_raboti_do/", "text": "Успешното продължаване на срока на експлоатация на пети и шести блок на АЕЦ \"Козлодуй\" е една от най-важните ни задачи в областта на ядрената енергетика. Това обяви министърът на енергетиката Теменужка Петкова, която присъства на връчването на лиценза за експлоатация на пети блок до 2027 г. Десетгодишното удължаване на живота е максимално възможното по закон, макар че изводите на Агенцията за ядрено регулиране сочат, че няма ограничения за безопасната работа на блока още 30 години - до 2047 г., съобщават от Министерството на енергетиката. Лицензът бе връчен на изпълнителния директор на АЕЦ \"Козлодуй\" Иван Андреев от председателя на Агенцията за ядрено регулиране Лъчезар Костов.  Министър Петкова подчерта, че за българското правителство развитието на ядрената енергетика при стриктно спазване на международните норми за защита на околната среда и човешкото здраве, е важен приоритет. По нейните думи ядрената енергетика отговаря изцяло на изискванията за устойчиво развитие - щади околната среда, няма вредни емисии и е на оптимална цена. В света работят 448 ядрени реактора, като 64% от тях са в експлоатация повече от 30 години, каза при връчването на лиценза председателят на Агенцията за ядрено регулиране Лъчезар Костов. По неговите думи в България удължаването на експлоатационния срок се случва за първи път, но развитието на технологиите вече позволява реакторите да работят много повече от първоначалния си ресурс. Изпълнителният директор на АЕЦ \"Козлодуй\" Иван Андреев подчерта, че проектът за продължаване срока на експлоатация на пети и шести блок на централата е нейна стратегическа цел и основен приоритет на правителството. Той припомни, че през октомври следващата година АЕЦ \"Козлодуй\" трябва да внесе в Агенцията за ядрено регулиране документите за нов десетгодишен лиценз на шести блок.  По-късно преди БиТиВи министърът на енергетиката посочи, че до дни се очаква да бъде получен анализът на БАН за смисъла от изграждането на АЕЦ \"Белене\". Допълни, че към момента е постъпил междинен доклад, в който се разглежда само една възможност. В него се посочвало, че в дългосрочен план в региона ще има недостиг на енергия, а въпросът с \"Белене\" трябвало да се разглежда в контекста на региона, а не само на България. Според междинния доклад след 2035 г. на територията на региона ще има дефицит на енергийни мощности. В отговор на въпрос тя потвърди, че има действителен интерес към централата от страна на компанията \"Си Ен Си\", чиито експерти идвали на място. Петкова още веднъж увери, че доставеното вече оборудване за АЕЦ \"Белене\" се съхранява по указанията на производителя, но заради сигналите от страна на БСП, че това не е така, на Агенцията за ядрено регулиране е поръчана проверка, която се провежда в момента.", "date": "2017.11.03", "title": "Пети блок на АЕЦ\"Козлодуй\" бе лицензиран да работи до 2027 г."}
{"url": "http://www.dnevnik.bg/ot_vas/novini_ot_vas/2017/11/03/3071333_izsledovateli/", "text": "Долината на Нил е осеяна с могиловидни пясъчни възвишения, които примамват стотиците туристи с възможността да има неоткрити гробници. На вид са пясъчни, но когато ги доближиш се оказват каменни. На височина са колкото 8-9 етажен жилищен блок.", "date": "2017.11.03", "title": "Изследователи"}
{"url": "http://www.dnevnik.bg/sviat/2017/11/03/3071813_kanada_obiavi_purvite_30_rusnaci_sankcionirani_sus/", "text": "Външното министерство на Канада  публикува имената на 30 руски официални лица , които смята за виновни и съучаствали в смъртта през 2009г. в затвора на адвоката Сергей Магнитски. Сред тях е и Александър Бастрикин - ръководител на Следствената служба на Руската федерация и един от най-приближените до президента Владимир Путин. На 19 октомври влезе в сила законът \"За правосъдие в името на жертвите на корумпирани чуждестранни чиновници\" (S-226), който още при внасянето и разглеждането носеше работното име \"канадски Закон \"Магнитски\". В него към днешен ден са вписани 52 имена, повечето от които са на руски граждани. \"Канада отдавна изразява дълбоката си тревога от случая на Сергей Магнитски и това, което той отразява за състоянието на руската правораздавателна система и върховенството на закона\", се казва в днешното съобщение. \"Незабавно Канада налага санкции срещу 30 души, свъзани с актове на значителна корупция около измамата за 230 милиона щатски долара, разкрита от Магнитски през 2008г. и последвалите тежки нарушения на неговите правни и човешки права от разследването и задържането му, включително психически и физически тормоз, довели в крайна сметка до смъртта му в руски център за задържане през ноември 2009 г.\" Списъкът включва още зам.-главния прокурор на Русия Виктор Грин, бившия зам.-министър на вътрешните работи Алексей Аничин, съдия Алексей Криворучко от Тверския съд в Москва, участвал в делото на Магнитски и др. На всички се забранява влизането в Канада и се замразяват активите им в страната, ако притежават такива. Подобен закон имат САЩ и Великобритания, а Москва предупреди Канада, че ще отвърне по подобаващ начин, ако бъдат санкционирани нейни граждани. Посолството на Русия в Отава непрекъснато и остро критикуваше внасянето, обсъждането и приемането на закона. Когато той влезе в сила, в профила на посолството в \"Туитър\" това бе оценено като \"противоречащ на здравия разум, набързо подписан закон, ирационален акт, спонсориран от измамник беглец, укриващ данъци, както и от хора, които мразят Русия\". Темата за \"русофобските елементи\" присъстваше неизменно във всички реакции, като текстът бе наричан още \"конфронтационен акт\" и \"продължение на неудачната политика на Канада, която преследват русофобски елементи\".", "date": "2017.11.03", "title": "Канада обяви първите 30 руснаци, санкционирани със Закона \"Магнитски\""}
{"url": "http://www.dnevnik.bg/bulgaria/2017/11/03/3071809_dojivotniiat_zatvor_bez_pravo_na_zamiana_narushava/", "text": "Европейският съд в Страсбург обяви, че налагането на доживотни присъди без право на замяна нарушава Конвенцията за правата но човека. Това се вижда от решение от 26 октомври, под което са се подписали трима съдии. То е по делото Zhivko Gospodinov and Others v. Bulgaria (Applications nos. 34639/07 and 9 others). Делото е по жалби на десет български граждани, половината от които излежават доживотни присъди, а останалите - доживотни без право на замяна. Те са в различни затвори и са подали жалбите си индивидуално през годините, а съдът ги е обединил в едно дело, съобщава сайтът \"Де факто\". Съдът намира, че от момента на налагане на наказанията доживотен затвор на няколко от жалващите си и след 2 септември 2010 г. по отношение на друг от тях, до 21 януари 2013 г., е налице нарушение на член 3 на Конвенцията за правата на човека. Това е така в резултат на липсата на реалистична перспектива за преразглеждане на присъдите, с които на подсъдимите е наложено наказание доживотен затвор без право на замяна. След 21 януари 2013 г. съответно, според Съда няма нарушение на чл. 3 в този аспект.", "date": "2017.11.03", "title": "Доживотният затвор без право на замяна нарушава човешките права, обявява съдът в Страсбург"}
{"url": "http://www.dnevnik.bg/photos/2017/11/03/3071698_fotogaleriia_tailand_pochita_boginiata_na_vodata/", "text": "Фестивалът \"Лой Кратонг\" се провежда в края на всяка година в Тайланд и Лаос в чест на Богинята на водата. При пълнолуние жителите на тайландската столица Банкок се събраха, за да пуснат в малко езерце в един от парковете на града своите салове и кошници, известни като \"Лой Кратонг\".", "date": "2017.11.03", "title": "Фотогалерия: Тайланд почита Богинята на водата"}
{"url": "http://www.dnevnik.bg/biznes/2017/11/03/3071804_ot_putishta_i_suorujeniia_sa_uvolneni_trima_direktori/", "text": "Строителната фирмата \"Пътища и съоръжения\", чиито договори за ремонти със Столичната община  са в процедура по прекратяване по искане на кмета Йорданка Фандъкова , е освободила изпълнителния си директор Николай Додеков и техническите ръководители Константин Георгиев и Христо Дживтерeв. От дружеството поясняват, че Георгиев и Дживтерев са отговаряли за ремонтните дейности по булевардите \"Шипченски проход\" и \"Асен Йорданов\". Двата ремонта се забавиха значително заради проблеми с изпълнението  и станаха причина Фандъкова да поиска прекратяването на договора за 8 млн. лева с дружеството, който предвиждаше и реконструкция на бул. \"Искърско шосе\", която трябваше да започне през 2018 г. Освен това общината ще прекрати и рамковото споразумение с фирмата за поддръжка на улиците в районите \"Оборище\", \"Сердика\", \"Подуяне\" и \"Нови Искър\" \"Припомняме, че дружеството незабавно предприе адекватни мерки и за своя сметка отстрани положената настилка в зоните на неравност и асфалтира повторно участъците от пътните платна. Компанията завърши възложените й дейности по рехабилитацията на двете платна\", пишат още от \"Пътища и съоръжения\". От там допълват, че имат ресурси да изпълняват ремонти по пътната инфраструктура и никога не са толерирали и няма да толерират \"недобри строителни практики\". Договорите за поддръжка на уличната мрежа в районите \"Банкя\", \"Овча купел\", \"Красно село\", \"Красна поляна\" и \"Горна баня\" на \"ПСТ груп\" ЕАД също са в процедура по прекратяване по искане на Йорданка Фандъкова. ", "date": "2017.11.03", "title": "От \"Пътища и съоръжения\" са уволнени трима директори заради лоши ремонти на улици в София"}
{"url": "http://www.dnevnik.bg/sport/2017/11/03/3071834_sportnoto_ministerstvo_e_priznalo_investicii_na_cska_-/", "text": "Министерството на младежта и спорта (ММС) е признало инвестиции в размер на 1 149 731 лева от страна на \"ЦСКА - София\" в базите, които клубът ползва. От ММС отговориха пред \"Дневник\", че с протоколи са приети подобрения за 399 731 лева на стадион \"Българска армия\" и 750 000 лева за тренировъчната спортна база в Панчарево. Ремонтът на \"Българска армия\" включва изграждането на терен с \"дренажна система, поливна система, помпена станция, подвързване и автоматизация на резервоар, тревен чим и коренова система\". Той беше направен през лятото на 2016 г. от Гриша Ганчев и Юлиан Инджов, които впоследствие оглавиха \"ЦСКА - София\". По-рано през деня  \"ЦСКА 1948\" призова министър-председателя Бойко Борисов да прекрати договора между ММС и \"ЦСКА - София\"  за ползване на базите. От аматьорския клуб смятат за неправомерно министерството да признава като инвестиции на \"ЦСКА - София\" парите за ремонта на терена на \"Българска армия\". Те се аргументират с това, че ремонтът е направен преди фалита на ПФК ЦСКА АД и преди сключването на договора за предоставяне на стадиона за ползване от \"ЦСКА - София\". \"Бихме искали да отбележим, че Министерството на младежта и спорта назначава комисии, които да проверят и съответно приемат или отхвърлят инвестиция или подобрение по договорите и споразуменията си след искане от страна на направилото ги дружество. В този смисъл наличните документи в министерството показват следното: По договорите с ПФК ЦСКА АД от 2012 г. има протокол за признаване на инвестиция от 31.03.2016 г., в който не фигурира ремонт на основния терен на ст. \"Българска армия\", се казва в отговора на ММС до \"Дневник\". От него става ясно, че подобренията на терена на стадиона, както и ремонтите в Панчарево са признати в полза на \"ЦСКА - София\" с протоколи от 6 декември 2016 г., 7 април 2017 г. и 23 октомври 2017 г. \"Трябва да се отбележи, че ПФК ЦСКА – София ЕАД има с Министерството на младежта и спорта Споразумения за временно ползване срещу заплащане на обезщетение на имоти. Дължимите плащания (обезщетения) са прихванати от направените подобрения на двете бази\", допълват от министерството. От ММС припомнят, че през март 2012 г. ЦСКА получи базите си за 20 години без наем, но с условие да инвестира съответно 9 370 584 лева за \"Българска армия\" и 3 467 588 лева за Панчарево. \"От 2012 г. до прекратяването на Договорите на 13.07.2016 г. направената инвестиция в базите е основно от страна на сдружение \"ЦСКА Завинаги\". В последствие сдружението прехвърля инвестицията на ПФК ЦСКА АД и ММС признава инвестицията в размер на 2 204 200 лева с протокол от 31.03.2016 г.\" Спортното министерство и \"ЦСКА - София\" показаха договорите помежду си. Според тях футболният клуб трябва да плаща по 80 000 лева месечно за двете бази. Сега се очаква обявяването и провеждането на конкурс за определяне на дружеството, което да ползва базите. Интерес са заявили \"ЦСКА - София\" и \"ЦСКА 1948\". \"Ясно е, че има закон, който трябва да се спази. Ясно е къде са феновете, но има процедури, законови правила и трябва да си извървим пътя. Колкото и да ми е тежко, колкото и бързо да искам това да приключи. Всеки ден общувам с фенове в социалните мрежи. Бързат хората, притеснени са, искат този въпрос да реши. Аз го искам повече от тях\",  каза наскоро Кралев .", "date": "2017.11.03", "title": "Спортното министерство е признало инвестиции на \"ЦСКА - София\" за 1.150 млн. лева"}
{"url": "http://www.dnevnik.bg/sport/2017/11/03/3071838_botev_vze_tochka_sreshtu_slaviia_u_doma_i_izleze_treti/", "text": "\"Ботев\" спечели само точка от домакинството си на \"Славия\", но поне временно излезе трети. Пловдивчани направиха 1:1 с белите в първата среща от 15-ия кръг в Първа лига. Резервата Стивън Петков отново изигра важна роля, като отбеляза изравнителния гол. Преди това Иван Минчев беше дал преднина на \"Славия\" в 26-ата минута. В края на срещата за втори жълт картон беше изгонен защитникът на \"канарчетата\" Пламен Димов. Малко след него беше отстранен и капитанът на белите Емил Мартинов. \"Ботев\" събра 25 точки и излезе трети. Със същия актив е и \"Левски\", който приема \"Локомотив\" (Пловдив). \"Славия\", който има една победа в последните си пет мача, е девети със 17. В 26-ата минута Емануел Мба върна към Минчев пред дъгата на наказателното поле на \"канарчетата\". Оставеният непокрит футболист на \"Славия\" стреля от разстояние и вкара за 1:0. Домакините натиснаха в началото на второто полувреме. \"Ботев\" беше деен в нападение, но пропуски направиха Тодор Неделев и Фернандо Виана. \"Канарчетата\" изравниха в 65-ата минута, когато Петков беше точен с първото си докосване на топката секунди след влизането си в игра.", "date": "2017.11.03", "title": "\"Ботев\" взе точка срещу \"Славия\" у дома и излезе трети"}
{"url": "http://www.dnevnik.bg/photos/2017/11/03/3071597_fotogaleriia_svetovnite_snimki_na_denia_-_3_noemvri/", "text": "Лазерно светлинно шоу, отбелязващо сребърния юбилей на храма \"Аксардхама\", в град Гандхинагар, Индия.", "date": "2017.11.03", "title": "Фотогалерия: Световните снимки на деня - 3 ноември 2017 г."}
{"url": "http://www.dnevnik.bg/biznes/2017/11/03/3071841_aec_kozlodui_e_podala_dokumenti_za_licenzirane_na/", "text": "Напълно възможно е на нова площадка на АЕЦ \"Козлодуй\" да бъде монтиран реактор, поръчан за АЕЦ \"Белене\". Това обяви зам.-председателят на Комисията по енергетика от ГЕРБ и бивш изпълнителен директор на АЕЦ \"Козлодуй\" Валентин Николов, цитиран от агенция \"Фокус\". По думите му във връзка с това е направено предпроектно проучване, геоложки изследвания и оценка за въздействие върху околната среда. \"В момента проектната компания на АЕЦ \"Козлодуй\" е подала документи в Агенцията за ядрено регулиране за лицензиране на площадката в АЕЦ \"Козлодуй\" за нов 7-ми блок. Реално процедурата за предсрочно даване на тази лицензия е стартирала, което означава, че с решение на правителството може да стартира строителство и на 7-ми блок на АЕЦ \"Козлодуй\", посочва Николов. Освен това математическите модели, върху които е направено предпроектното проучване на 7-ми блок, посочват, че цената ще бъде по-ниска от тази на \"Белене\", обяснява депутатът. По думите му в момента АЕЦ \"Козлодуй\" задоволява 35-45% от вътрешното потребление на електроенергия, но според прогнозни данни на Световния енергиен съвет до 2040 година в световен мащаб се очаква потреблението да се увеличи до 25%. \"Така че сега е моментът да бъдат направени инвестиции в енергийни мощности\", каза Николов и допълни, че бъдещето на енергетиката е във възобновяеми източници, газ и ядрена енергетика.", "date": "2017.11.03", "title": "АЕЦ \"Козлодуй\" е подала документи за лицензиране на площадка за седми блок"}
{"url": "http://www.dnevnik.bg/sviat/2017/11/03/3071847_ispaniia_izdirva_puchdemon_s_evropeiska_zapoved_za/", "text": "Испанският Национален съд е издал европейска заповед за задържането на уволнения каталунски премиер Карлес Пучдемон и останалите членове на екипа му, които са с него в Белгия, съобщиха испанските медии. Заповедта е изпратена до белгийската прокуратура и така оформена, че те да могат да бъдат задържани във всяка една държава членка на Европейския съюз. Според документа, подписан от Кармен Ламела - съдията по  обвиненията в бунт , подстрекателство към размирици и разхищение на средства срещу бившия лидер и министрите му - Пучдемон ще се издирва  , след като отказа да се яви в Националния съд, за да даде показания по обвиненията. Призовката му, както и тази за останалите членове на кабинета, беше за 2 и 3 ноември. В началото на седмицата обаче Пучдемон и изброените министри заминаха за Брюксел на фона на спекулации, че ще кандидатстват за убежище. Малко по-късно  обявиха  на пресконференция, че целта им е да остояват каталунската кауза пред европейските институции. Заради \"лошия политически климат\" Пучдемон поиска  , но Ламела отхвърли искането. Според юридически източници на в. \"Ла вангуардия\" заповедта е необходима заради неоспоримите доказателства, че той се намира извън страната. Поради факта, че се намира на \"неизвестен адрес\", съдът счита, че той трябва да бъде арестуван   (каквато има за останалите бивши министри). По-рано Ламела уточни, че е възможно Пучдемон и бившите министри да получат  до 50 години  затвор, ако бъдат признати за виновни. В четвъртък съдията нареди  безсрочен арест  за останалите уволнени министри, също разследвани заради референдума за независимост в Каталуня и обявеното от парламента в Барселона отделяне от Испания. Бившите членове на правителството, които се издирват заедно с Пучдемон, бяха министри на здравеопазването (Тони Комин), на образованието (Клара Понсати), земеделието (Меричел Серет) и културата (Луис Пуч). В съдебен документ в четвъртък Ламела обясни, че всички представители на кабинета, управлявал, преди Каталуня да премине под пряката власт на Мадрид, са участвали в \"перфектно организирана и подготвена\" кампания за отделяне от Испания. Какво трябва да направи Белгия Властите в Брюксел потвърдиха, че са получили заповедта за арест и ще я разгледат. От изпращането ѝ белгийската прокуратура има 24 часа да реши дали тя е формулирана правилно. Ако е така, Белгия ще има общо 15 дни, за да арестува Пучдемон и бившите министри, и други 15, ако те обжалват (както се очаква, че ще направи адвокатът на уволнения премиер, Пол Бекарт). Максимум 60 дни е периодът, в който властите могат да предадат петимата издирвани на Испания, считано от момента на ареста. При липса на възражения от издирваните обаче екстрадицията може да се случи до броени дни. Допустимо е европейската заповед за арест да се отхвърли, ако властите смятат, че човешките права на издирвания може да се нарушат или че не го очаква справедлив процес. \"Готов за избори\" Пучдемон междувременно каза в интервю за белгийска телевизия, че той и бившите министри все още се считат за \"легитимно правителство\". Той повтори, че счита за свой дълг \"да информира света какво се случва в Испания... С правителство в затвора изборите няма да са неутрални, независими, нормални.\" Бившият премиер заяви, че е готов да участва в предсрочните избори на 21 декември, свикани от Мадрид. \"Готов съм да съм кандидат... кампания може да се води отвсякъде.\" Властите в Мадрид, които въведоха пряко управление именно за да организират вота, казаха, че би било добре Пучдемон на участва, за да бъде дадена оценка за управлението му. Той обаче не би бил единственият кандидат да оглави листата на Демократическата партия на Каталуня, на която е заместник-председател. Такава заявка направи и Санти Вила, бившият министър на труда, който  напусна кабинета  в Барселона заради несъгласие с обявяването на независимост. Вила също беше задържан и обвинен, но излезе от ареста срещу гаранция от 50 000 евро.", "date": "2017.11.03", "title": "Испания издирва Пучдемон с европейска заповед за арест"}
{"url": "http://www.dnevnik.bg/sport/2017/11/03/3071853_isnur_otne_nadejdite_na_del_potro_da_igrae_vuv/", "text": "Американският тенисист Джон Иснър се класира за полуфиналите на турнира от сериите \"Мастърс\" в Париж. Той победи с 6:4, 6:7, 6:4 Хуан Мартин дел Потро в оспорван мач. Срещата беляза края на надеждите на аржентинеца да се класира за финалите на АТП в Лондон. Той щеше да си осигури място в надпреварата, ако беше спечелил. Иснър има възможност да стигне до финалите на АТП, но трябва да вземе титлата в Париж. За 208-сантиметровия Иснър това беше трета поредна победа в три сета. В предния кръг  той се справи и с Григор Димитров . В спора за влизане във финала американецът ще играе с Филип Крайнович. Сърбинът продължи напред без игра, след като водачът в световната ранглиста  Рафаел Надал се отказа заради проблем с коляното . Иснър и Дел Потро традиционно разчитаха много на началните си удари. Това поведе срещата в очакван хор, като възможностите за пробив бяха малко. В цялата среща те бяха само две, като американецът оползотвори и двете, което му позволи да спечели първия и третия сет. Вторият сет беше белязан от поредица бързи сервис-геймове. В тайбрека аржентинецът направи единствения минипробив за 7:5 точки и изравни, но впоследствие загуби мача. Финалите на АТП ще се проведат от 12 до 19 ноември в Лондон. Благодарение на силния си сезон Димитров се класира за пръв път в кариерата си.", "date": "2017.11.03", "title": "Иснър отне надеждите на Дел Потро да играе във финалите на АТП в Лондон"}
{"url": "http://www.dnevnik.bg/bulgaria/2017/11/03/3071854_durjavata_shte_investira_v_sobstveni_uchebnici_obiavi/", "text": "Държавата ще инвестира в собствено съдържание на учебниците за всички класове. Това каза в предаването \"Панорама\" по БНТ вицепремиерът Томислав Дончев. Той посочи, че в момента съдържанието е собственост на издателствата и няма как държавата да поиска то да бъде свободно достъпно онлайн, за да решават учениците сами дали да носят учебници в училище или таблет. Изказването на Дончев е повод обществената дискусия за тежестта на ученическите раници. По повод оставката на здравния министър Николай Петров вицепремиерът посочи, че имало много желаещи да станат министри. Според него при тази оставка става дума за сътресение, но не и за криза в правителството. На въпрос дали ГЕРБ има достатъчно кадри след като взима такива радикални решения като освобождаване на министри, Дончев обясни, че има и че правото да управляваш не е само резултат от това колко добър експерт си, а и доверието. \"Ако има съмнения, че нещо не е наред, сме длъжни да реагираме дори това да е с крайна мярка, какъвто е случаят\", обясни той. Определи сектора на здравеопазването като такъв едновременно с високи очаквания и сериозни проблеми. Дончев коментира и че е настъпила тиха подмяна на структурата на икономиката, чиито двигател за разлика от годините преди кризата вече са производството и индустрията. Посочи, че държавата разпределя под 40% от брутния вътрешен продукт, но в същото време има исторически недофинансирани сфери и други, в които парите се харчат неефективно. За последното даде за пример тъкмо здравеопазването.", "date": "2017.11.03", "title": "Държавата ще инвестира в собствени учебници, обяви Томислав Дончев"}
{"url": "http://www.dnevnik.bg/sport/2017/11/03/3071858_olimpik_marsiliia_otstrani_patris_evra/", "text": "Олимпик\" (Марсилия) обяви, че отстранява Патрис Евра от отбора. Решението идва по-малко от ден след инцидента с фен на отбора в Гимараеш и влиза в сила веднага. В четвъртък вечерта  Евра ритна в главата привърженик на собствения си отбор  още по време на загрявката за мача с \"Витория\" в Лига Европа и получи червен картон. Защитникът изпуснал нервите си, след като в продължение на половин час е бил обиждан, съобщи \"Екип\". Президентът на \"Олимпик\" Жак-Анри Ейро се е срещнал с бившия футболист на \"Манчестър юнайтед\" и му е представил решението. Предстои Евра да бъде разпитан, преди да бъде наложено наказание спрямо дисциплинарния правилник на клуба. Ръководството провежда вътрешно разследване и първите резултати са, че е налице \"недопустимо поведение от страна на група провокатори, които са произнесли особено тежки и омразни обиди срещу играча, докато той и съотборниците му се подготвяха за важна среща\". От \"Олимпик\" посочват, че ще вземат всички законови мерки срещу хората, накърнили репутацията на клуба. \"Като професионалист и опитен футболист, Патрис Евра не може да отговаря по такъв неприемлив начин\", се казва в позицията на \"Олимпик\". УЕФА  също разследва инцидента , като се очаква дисциплинарната комисия да се произнесе на 10 ноември.", "date": "2017.11.03", "title": "\"Олимпик\" (Марсилия) отстрани Патрис Евра"}
