{"url": "https://www.dnevnik.bg/politika/2019/01/27/3381152_peevski_zashtitava_korporativni_interesi_a_dps_turguva/", "text": "Основателят на Народната партия за свобода и достойнство (НПСД) Касим Дал, който преди години бе част от ръководството на ДПС, критикува партията на Ахмед Доган. Пред Би Ти Ви той заяви:  \"Там (бел. авт. - в ДПС) заложихме мечти и идеи, но каузата ДПС беше изгубена. ДПС стана партия, която продава чрез политическото си влияние. Дава място на хора, които нямат общо с идеите на ДПС\". И избори имената на Христо Бисеров, Йордан Цонев и Делян Пеевски. \"Един Делян Пеевски какво общо има с тези отрудени хора, които бяха смачкани по времето на тоталитарния режима и изгонени от България? Делян Пеевски да защитава интересите на тези хора? И още 15 души от т.нар. елит на ДПС са като него\", каза той. Попитан чии интереси защитава Пеевски, Дал обяви: \"Корпоративни. ДПС търгува с влияние и това става. Някъде да виждате нещо да са постигнали за хората, които ги избират?\". Попитан дали ДПС крепи ГЕРБ, както в събота обяви лидерът на БСП Корнелия Нинова, той потвърди. И допълни: \"Особено по места ГЕРБ работи с ДПС и то много добре. Вижте последните разпределения за финансите на общините и ще видите за какво става въпрос. Проверете и в община Търговище\". Касим Дал каза още, че НПСД иска оставката на Орхан Исмаилов,  който обявил участие в коалицията на Веселин Марешки \"Воля - българските родолюбци\", без да има решение на ръководните органи за това . \"Не можем да бъдем с Марин льо Пен в една коалиция. От крайната левица до крайната десница - как да се съберем с тях\", обяви Дал. И определи коалицията на тюрлюгювеч.", "date": "2019.01.27", "title": "Пеевски защитава корпоративни интереси, а ДПС търгува с влияние, обяви Касим Дал"}
{"url": "https://www.dnevnik.bg/photos/2019/01/27/3380998_fotogaleriia_po_gashti_v_snega/", "text": "Десетки ентусиасти излязоха по боксерки в снега в столицата на Сърбия Белград в годишното състезание по бягане по долни гащи Belgrade Underpants Run 2019.", "date": "2019.01.27", "title": "Фотогалерия: По гащи в снега"}
{"url": "https://www.dnevnik.bg/sviat/2019/01/27/3381163_poslanikut_na_kanada_v_pekin_zagubi_posta_si_sled/", "text": "Посланикът на Канада в Китай Джон Маккалъм подаде оставката си по искане на канадския премиер Джъстин Трюдо, предаде Франс прес. \"Поисках Джон Маккалъм да ми връчи оставката си от поста посланик на Канада в Китай и я приех\", заяви вчера в комюнике Трюдо. Оставката е била подадена в петък. Отношенията между Канада и Китай не спират да се влошават след ареста на финансовата директорка на китайската компания \"Хуауей\" Мън Ванчжоу във Ванкувър на 1 декември.  В сряда Маккалъм заяви пред китайски журналисти в Канада, че защитата на китайката има сериозни аргументи, с които да се противопостави на искането на Вашингтон Мън да бъде екстрадирана в САЩ. Той изброи няколко фактора, които смята, че играят в нейна полза, в това число \"политическата намеса на Доналд Тръмп\" в казуса.  Тези думи на дипломата вдигнаха голям шум в Канада, а лидерът на консервативната опозиция Андрю Шиър призова Трюдо да уволни дипломата. Маккалъм се наложи да се отметне от думите си и заяви в четвъртък, че се е изразил неправилно и съжалява за казаното. Според канадски вестник, посланикът дори е заявил в петък, по време на благотворителна вечеря, че би било \"много добре за Канада\", ако Вашингтон се откаже от искането си за екстрадиция на Мън. Мън Ванчжоу ще се яви на 6 февруари пред съд на първо изслушване по процедурата за екстрадиция, поискана от САЩ./БТА", "date": "2019.01.27", "title": "Посланикът на Канада в Пекин загуби поста си след реплика за казуса \"Хуауей\""}
{"url": "https://www.dnevnik.bg/sport/2019/01/27/3381164_djokovich_tova_koeto_se_sluchi_v_poslednite_12_meseca/", "text": "Световният №1 Новак Джокович заяви, че все още му е трудно да осъзнае какво е постигнал през последните 12 месеца. Преди година той претърпя операция след най-тежката контузия в кариерата си, а днес  спечели трета поредна титла от Големия шлем. Джокович показа тенис от изключително ниво и спечели неочаквано категорична победа срещу големия си съперника на корта Рафаел Надал във финала на Australian Open. Той даде само осем гейма на втория в световната ранглиста и се наложи с 6:3, 6:2, 6:3 за 2.04 часа. Сърбинът започна речта си с похвали към своя най-голям съперник на корта. \"Иска да върна жеста на Рафа и да изкажа своите комплименти. Ти се върна от контузия, която те извади от игра от септември. Имаше нещастието да преминеш през много травми в кариерата си, но продължаваш да показваш на мен, на младите играчи и на всички останали тенисисти какво означават борбен дух и непримиримост.\" \"Опитвам да осъзная какво се случи през последните 12 месеца. Както и Рафа, аз също имах сериозна контузия. Точно преди година претърпях операция, а сега съм тук и печеля трета поредна титла от Големия шлем. Това е удивително. Нямам думи\", продължи световният №1. Той изказа специални благодарности към своя екип. \"Това е индивидуален спорт, но вие винаги сте били зад мен и сте ме търпели дори в най-лошите ми дни. Мариан (Вайда), благодаря ти, че се върна в отбора. Ули (Бадио), благодаря ти, че поддържаш тялото ми в такава форма.\" \"Искам да благодаря на моето семейство и особено на съпругата ми и двете ми деца. Предполагам, че са гледали мача. Поне така ми обещаха. Трофеите са още по-специални, когато можеш да ги споделил с най-близките си хора - жена ми, сина ми Стефан, дъщеря ми Тара, двамата ми братя, родителите ми. Обичам ги много\", завърши Джокович, който подобри рекорда за най-много титли от Australian Open.", "date": "2019.01.27", "title": "Джокович: Удивително е какво постигнах в последните 12 месеца"}
{"url": "https://www.dnevnik.bg/sport/2019/01/27/3381206_svindal_shte_prekrati_znamenitata_si_kariera_sled/", "text": "Норвежецът Аксел Лунд Свиндал ще прекрати състезателната си кариера на 36 години. Двукратният олимпийски шампион ще се оттегли след световното първенство в алпийските ски, което ще се проведе от 5 до 17 февруари в Оре. Свиндал имаше проблеми по време на първата тренировка преди  петъчното спускане в Кицбюел . Той се отказа от състезанието, а последвалите медицински прегледи са го накарали да вземе решението да сложи край на знаменитата си кариера. \"Тренировката в четвъртък доведе до някои проблеми. Прегледах коляното си в Инсбрук - няма нова контузия, но нещата със старата не са много добре\", обяви най-възрастният олимпийски шампион в историята на алпийските ски. Той няма да участва в стартове до световното. \"Фокусиран съм изцяло върху Оре. Това ще бъде моето последно състезание\", каза Свиндал, който продължава да страда от проблеми с коляното, след като претърпя ужасяващо падане в Кицбюел през 2016 г. Норвежецът спечели два златни медала от олимпийски игри - в супергигантския слалом във Ванкувър 2010 и в спускането в Пьонгчанг 2018. Той има още две отличия от най-големи спортен форум - сребро в спускането и бронз в гигантския слалом през 2010 г. Свиндал е петкратен световен шампион и носител на общо осем медала от световни първенства. В Световната купа той има 36 победи, което му отрежда шестата позиция във вечната класация при мъжете след Пирмин Цурбриген (40), Марк Жирардели (46), Алберто Томба (50), Херман Майер (54), Марсел Хиршер (67) и Ингермар Стенмарк (86). Свиндал е спечелил 11 трофея в Световната купа. Той завоюва Големия кристален глобус през 2007 и 2009 г., и има девет малки световни купи в отделните дисциплини - пет в супер-Г, две в спускането и по една в гигантския слалом и комбинацията.", "date": "2019.01.27", "title": "Свиндал ще прекрати знаменитата си кариера след световното по ски"}
{"url": "https://www.dnevnik.bg/photos/2019/01/27/3381174_fotogaleriia_v_snega/", "text": "Обстановката в Смолянска област започва да се нормализира, но бедственото положение заради усложнената зимна обстановка остава. И днес военни и снегорини продължиха да разчистват пътищата. Въпреки усилията движението през прохода Превала няма да бъде пуснато днес.", "date": "2019.01.27", "title": "Фотогалерия: В снега"}
{"url": "https://www.dnevnik.bg/sport/2019/01/27/3381212_ojie_zapochna_noviia_sezon_s_pobeda_v_rali_monte_karlo/", "text": "Световният шампион Себастиан Ожие спечели рали \"Монте Карло\", първи кръг за сезона в  Световния рали шампионат (WRC) . Французинът триумфира за седми път в свота любима надпревара и за шеста поредна година. С успеха си той се изравни по най-много победи в княжеството със Себастиан Льоб. Ожие спечели още в първия си старт за \"Ситроен\", където се върна след седем години. Французинът взе своята 45-а победа в кариерата и осма с тима на \"Ситроен\". Успехът се оказа още по-ценен за френският производител, след като е под №100 във WRC, като дойде точно на родна почва. \"Да спечелим нашата стотна победа още в първия старт след завръщането на Себастиан и Жулиен Инграсия е много специално. Те се върнаха при нас точно заради такива дни и съм много щастлив. Чака ни още много здрава работа\", каза след ралито шефът на \"Ситроен\" Пиер Будар. В течение на надпреварата Ожие спечели само една скоростна отсечка, но беше много постоянен и с отлично темпо. Още 11 пъти французинът беше сред първите трима в етапите и нито веднъж по-назад от пето място. Той изпревари с едва 2.2 секунди Тиери Ньовил в крайното класиране. По време на цялото рали дистанцията между двамата беше много малка, като най-голямата разлика беше  малко над четири секунди . \"Това рали означава много за мен и затова съм толкова емоционален след финала. Бяха трудни няколко дни, а освен това имах проблеми с педала на газта в последните няколко етапа\", каза Ожие след последната отсечка. Зад Ожие и Ньовил на подиума се качи От Танак. Така тримата претенденти за титлата взеха най-много точки след първото рали за сезона. Естонският пилот на \"Тойота\" се справи въпреки проблемите и спуканата гума още в петък, която го остави назад в класирането. С блестящо каране и с общо седем спечелени етапа Танак се изкачи до третата позиция. Последният ден започна с разлика между водещите двама пилоти от едва 4.3 секунди. Пилотите трябваше да направят по две минавания на Пиера Кава и Кол де Брау. Общата дължина на четирите отсечки беше 63.98 километра. Танак спечели първата отсечка с 1.9 секунди пред Ньовил и 2.9 пред Ожие. Естонецът запази петото място, но се доближи само на 5.7 секунди от подиума, като беше много близо до съотборника си Яри-Мати Латвала и третия Льоб. Четиринадесетият етап отново беше спечелен от Танак, а зад него беше още по-интересно. Ньовил изостана с 0.7 секунди, а само на една десета зад него беше Ожие. Латвала загуби 7.2 секунди, а Льоб 8.5 и така Танак изскочи на третата позиция. В предпоследния етап победител беше Ньовил, като пилотът на \"Хюндай\" спечели 2.8 секунди срещу Ожие. Така двамата влязоха в последната отсечка, разделени от едва четири десети от секундата. В пауър етапа Крис Мийк с \"Тойота\"записа 9:37.3 минути и по този начин спечели отсечката, с което си гарантира пет допълнителни точки. Зад северноирландеца се нареди Ожие с пасив от 3.9 секунди, а Ожие финишира трети на 5.7 секунди, което донесе победата на французина. Точки от последния етап взеха още Танак и Тему Сунинен с \"Форд\". В топ 10 в крайното класиране освен Ожие, Ньовил и Танак влязоха още Себастиан Льоб, Латвала, Мийк, Гус Грийнсмит, Йоан Бонато, Стефан Саразен и Адриан Формо. Благодарение на допълнителните точки Ожие взе актив от 29 след първия кръг, а Ньовил завърши \"Монте Карло\" с 21 точки. Следват Танак със 17, Мийк с 13, Льоб с 12 и Латвала с 10. При конструкторите \"Хюндай\" спечели 30 точки, а \"Ситроен\" и \"Тойота\" по 25. Следващият кръг от шампионата е  рали \"Швеция\"  между 14 и 17 февруари.", "date": "2019.01.27", "title": "Ожие започна новия сезон с победа в рали \"Монте Карло\""}
{"url": "https://www.dnevnik.bg/sport/2019/01/27/3381183_fotogaleriia_tenis_ot_drugo_izmerenie_ili_kak/", "text": "Новак Джокович ", "date": "2019.01.27", "title": "Фотогалерия: Тенис от друго измерение, или как Джокович покори Australian Open"}
{"url": "https://www.dnevnik.bg/sport/2019/01/27/3381234_iozef_ferstl_triumfira_na_shtraif_40_godini_sled/", "text": "Германецът Йозеф Ферстл спечели последното от трите състезания в емблематичния кръг от Световната купа в Кицбюел. 30-годишният скиор триумфира в оспорван супергигантски слалом и записа втора победа в своята кариера. Успехът на Ферстл идва 40 години след като неговият баща Сеп Ферстл покорява за втори пореден път митичната \"Щрайф\". Във втори пореден сезон германец печели победа в Кицбюел. Миналата година това направи Томас Дресен в спускането. Ферстл спечели днешния супергигантски слалом, след като преодоля 2.15-километровото трасе за време 1:13.07. Той се спусна с първи стартов номер и нито един от останалите 57 участници не успя да подобри времето му. Най-близо бяха ветеранът Йоан Клари и победителят от спускането в петък Доминик Парис. 38-годишният французин завърши втори с пасив от 0.08 сек., а 29-годишният италианец допълни подиума с изоставане от 0.10 сек. Австрийците Винсент Крихмайер и Матиас Майер заеха четвърта и пета позиция, а норвежецът Александър Аамод Килде се класира шести. Първите шестима се събраха в едва 19 стотни от секундата. Днешният старт завърза още по-здраво битката за малкия кристален глобус в супергигантския слалом. Крихмайер е начело с 236 точки, а Майер има три по-малко. Парис е трети с 230 точки, следван от Килде с 227 и Аксел Лунд Свиндал с 219. По-рано днес последният обяви, че  ще прекрати кариерата си на 36-годишния възраст . Двукратният олимпийски шампион ще окачи ските след световното първенство в Оре през февруари, а дотогава няма да участва в стартове от Световната купа. Марсел Хиршер остава убедително начело в генералното класиране. Носителят на Големия кристален глобус за последните седем години има 1116 точки след 26 от 41 състезания, а авансът му пред втория Хенрик Кристоферсен е 445 точки. Първа победа за Вениер Днес се проведе и спускане за Световната купа при жените в Гармиш-Партенкирхен. Състезанието беше спечелено от австрийката Щефани Вениер, която постигна първа победа в своята кариера. Световната вицешампионка в дисциплината се спусна за 1:37.46 мин. 25-годишната австрийка изпревари София Годжа от Италия с 0.25 сек. и Кира Вайдел от Германия с 0.54 сек. Вениер се качва на подиума в Световната купа за четвърти път в своята кариера. Предишното й най-добро класиране също дойде в Гармиш-Партенкирхен - второ място в супергигантския слалом през 2017 г. Микаела Шифрин продължава да води в битката за Големия кристален глобус със смазващ аванс. Американката има 1494 точки, словачката Петра Влъхова е втора с 898, а Венди Холденер от Швейцария допълва челната тройка с 637 точки.", "date": "2019.01.27", "title": "Германец триумфира на \"Щрайф\" 40 години след баща си"}
{"url": "https://www.dnevnik.bg/razvlechenie/2019/01/27/3381241_ostavat_broeni_chasove_do_kraia_na_igrata_kralicata_na/", "text": "Филмът \"Кралицата на Шотландия\" с участието на Сърша Ронан и Марго Роби в главните роли е по българските киноекрани от петък, 25 февруари, а само преди няколко дни получи и признанието на Американската филмова академия, след като бе номиниран в две категории - за грим и прическа, както и за костюми. Днес е последният ден от играта на \"Дневник\" и \"Форум Филм България\", посветена на лентата, и ако искате да спечелите един от десетте двойни билети в  играта  и да гледате творението на режисьорката Джоси Рурк по сценарий на автора на \"Къща от карти\" Бо Уилимон, имате възможност да се включите до 23.59 ч. В  играта  могат да участват регистрирани потребители в id.capital.bg. Ако сте отговорили правилно и на въпроса от първо ниво, името ви ще участва два пъти в жребия и съответно ще имате по-голям шанс за награда. Победителите ще бъдат изтеглени на 28 януари. Успех!", "date": "2019.01.27", "title": "Остават броени часове до края на играта \"Кралицата на Шотландия\""}
{"url": "https://www.dnevnik.bg/photos/2019/01/27/3381225_fotogaleriia_maskaradnite_igri_na_festivala_surva/", "text": "Този уикенд в Перник се проведе 27-ото издание на Международния фестивал на маскарадните игри \"Сурва\" 2019. Над 7500 бяха участниците в празника, а 19 от групите бяха от чужбина. Така фестивалът постави нов рекорд.", "date": "2019.01.27", "title": "Фотогалерия: Маскарадните игри на фестивала \"Сурва\""}
{"url": "https://www.dnevnik.bg/photos/2019/01/27/3381150_fotogaleriia_paradut_za_jertvite_na_leningradskata/", "text": "Над 2500 войници и 80 военни машини участваха в Санкт Петербург в парад по повод 75-ата годишнина от освобождението на града (тогава Ленинград) от нацистката блокада през Втората световна война.", "date": "2019.01.27", "title": "Фотогалерия: Парадът в памет на жертвите на ленинградската блокада"}
{"url": "https://www.dnevnik.bg/sport/2019/01/27/3381249_francuzin_lishi_iohanes_byo_ot_rekorda_za_nai-mnogo/", "text": "Французинът Кентен Фийон Майе спечели втория масов старт за сезона и отне възможността на Йоханес Тингнес Бьо да подобри рекорда за най-много поредни победи в Световната купа по биатлон. С безупречна стрелба 26-годишният Майе преодоля 15-километровата дистанция за 34:39.4 минути. Бьо, който се намираше във впечатляваща серия от пет поредни победи, направи два пропуска на стрелбището и остана втори. Майе непрекъснато прогресираше в хода на състезанието. Французинът премина седми след първата стрелба и трети след втората, а след третата излезе начело с аванс от 10.2 секунди пред Доминик Виндиш, 11.2 пред Арнд Пайфер и 19.2 пред Бьо. Лидерът в Световната купа навакса изоставането си по четвъртата обиколка и пристигна заедно с Майе за финална стрелба. Французинът отново стреля бързо и безгрешно, докато норвежецът сбърка последния 20-и изстрел и влезе в наказателната обиколка. Майе натрупа аванс от 19.6 секунди пред Пайфер, а Бьо излезе трети от стрелбището с пасив от 29.7 секунди. Норвежецът отново демонстрира страхотно ски бягане и стопи изоставането си наполовина. Разликата обаче беше твърде голяма за една обиколка и той трябваше да се примири с второто място. Пайфер, който свали всичките 20 мишени, допълни почетната стълбичка с пасив от 24.6 секунди. Носителят на Големия кристален глобус за последните седем години Мартен Фуркад остана четвърти. Той допусна една грешка и завърши 50.4 секунди след победителя. В своя шести сезон Майе записа първа победа в Световната купа. Досега французинът имаше пет втори и седем втори места. Той е едва четвъртият биатлонист, който печели състезание през настоящия сезон, след Бьо, Фуркад и Александър Логинов. Бьо, който направи най-добрия старт в историята от Световната купа -  11 победи в първите 14 състезания , продължава да увеличава аванса си в генералното класиране. Той събра 836 точки и поведе с 282 пред Фуркад и с 288 пред Логинов. Далмайер с първа победа за сезона По-рано днес се проведе масовият старт на 12.5 километра при жените. Състезанието беше спечелено от двукратната олимпийска шампионка Лаура Далмайер. 25-годишната германка записа първата си победа след Пьонгчанг 2018. Далмайер допусна една грешка при първата си стрелба, но мина без грешка през следващите три и финишира за 25:32.8 минути. Победителката от спринта в четвъртък Маркета Давидова остана втора с един пропуск и пасив от 13.1 секунди. Ванеса Хинц допълни силния ден за германския биатлон с трета позиция. Тя също свали 19 от 20-те мишени и завърши 16.4 секунди след Далмайер. Хана Йобер зае четвърто място с две грешки и изоставане от 17.1 секунди, а победителката от преследването Доротея Вирер се нареди пета с един пропуск и пасив от 32.2 секунди. В генералното класиране за Световната купа води Вирер с 622 точки пред Лиза Витоци с 598 и Марте Олсбу с 508.", "date": "2019.01.27", "title": "Французин лиши Йоханес Бьо от рекорда за най-много поредни победи"}
{"url": "https://www.dnevnik.bg/politika/2019/01/27/3381259_orhan_ismailov_i_kasim_dal_v_zadochen_spor_za/", "text": "На третия ден след като съпартийци поискаха оставката на председателя на Народната партия за свобода и достойнство (НПСД) Орхан Исмаилов, тъй като обявил участие в  коалицията на Веселин Марешки \"Воля - българските родолюбци\", без да има решение на ръководните органи за това , създателят на партията Касим Дал обяви пред Би Ти Ви, че тя със сигурност няма да бъде част от такава \"тюрлюгювеч\" коалиция и никога не е имало решение на колективните органи за такава стъпка. Няколко часа по-късно Орхан Исмаилов обяви в профила си във фейсбук, че е поискал Контролният съвет на НПСД да се произнесе в спора. В публикацията се цитира негово решение, в което се казва, че съветът приема действията на лидера при обявяване на участие в коалицията \"Воля – българските родолюбци\" като изпълнение на решение на Изпълнителния политически съвет от 15 януари. В последния орган участва и Касим Дал, който е негов зам.-председател. Под декларацията с искането на оставката на Исмаилов, ако коалицията с Веселин Марешки не бъде прекратена, са се подписали двама зам.-председатели на партията, дванадесет областни координатори и председателите на партийните структури в Анкара и Истанбул. Според Касим Дал предстои решение на колективните органи за отстраняването на лидера, тъй като той отказвал да подаде оставка. \"Тези изявления и твърдения са изцяло неверни и очевидно мотивирани от друга цел, различна от прокламираната от авторите им за зачитане на организационната структура и субординацията между различните ръководни органи\", пише Орхан Исмаилов. Според публикацията му ще бъдат предприети действия съгласно устава спрямо лицата, уронили престижа и доброто име на партията сред членове, симпатизанти и обществеността. Преди коалицията с Веселин Марешки партията бе в коалиция с формацията на Лютви Местан ДОСТ. По-рано бе част от Реформаторския блок. ", "date": "2019.01.27", "title": "Орхан Исмаилов и Касим Дал в задочен спор за коалицията с Марешки"}
{"url": "https://www.dnevnik.bg/sport/2019/01/27/3381252_baiern_otnovo_se_dobliji_na_shest_tochki_ot_dortmund/", "text": "Байерн\" (Мюнхен) постигна убедителна домакинска победа с 4:1 срещу \"Щутгарт\" и продължи преследването на \"Борусия\" (Дортмунд). Баварците събраха 42 точки след 13-ата си победа от 19 кръга и отново се доближи на шест точки от лидера в Бундеслигата. \"Байерн\" имаше нужда от пет минути, за да поведе срещу \"Щутгарт\". Томас Мюлер беше най-съобразителен след спасяване на вратаря Рон-Роберт Цилер и намери Роберт Левандовски пред вратарското поле. Полският нападател върна топката назад към Тиаго Алкантара, който спокойно я насочи в долния ляв ъгъл. След гола домакините заиграха високомерно и позволиха да се стигне до изравняване в 26-ата минута. Анастасиос Донис получи дълго подаване от Кристиан Гентнер, овладя топката на гърди и със страхотен изстрел с десния крак от дистанция намери далечния горен ъгъл. Само шест минути по-късно гостите получиха отлична възможност да обърнат резултата. Донис получи добро подаване от левия фланг и стреля с десния крак от седем-осем метра, но насочи топката право в Мануел Нойер. Старши треньорът на \"Байерн\" Нико Ковач предприе промяна още на почивката и замени Хави Мартинес с доста по-офанзивния Серж Гнабри. Това се оказа успешен ход и десет минути след началото на втората част германският национал изработи втори гол. Той получи дълго подаване и стреля, а топката рикошира в Гентер и стана неспасяема за Цилер. Пет минути по-късно \"Щутгарт\" беше много близо до второ изравняване, но удар на Марк-Оливер Кемпф срещна гредата. Секунди след това Левандовски беше фаулиран в наказателното поле и получи дузпа. Той се зае с изпълнението й, но изпрати топката в десния страничен стълб. В 71-ата минута \"Байерн\" все пак стигна до трети гол чрез Леон Горецка, който се възползва от пас на Джошуа Кимих и реши мача. Седем минути след почивката Кимих направи още едно чудесно подаване, което доведе до четвърто попадение. Той изведе Левандовски, който се измъкна на скорост, подмина вратаря и насочи топката в опразнената врата.", "date": "2019.01.27", "title": "\"Байерн\" отново се доближи на шест точки от \"Дортмунд\""}
{"url": "https://www.dnevnik.bg/sport/2019/01/27/3380671_mach_za_istoriiata_djokovich_sreshtu_nadal_v_epizod_53/", "text": "Можем да ви обещаем едно нещо - и двамата ще дадем абсолютно всичко на корта. Мисля, че хората ще се насладят. Този финал идва в идеален момент и за двама ни. Ще взривим корта.\" Това заяви световният №1 Новак Джокович, попитан какво очаква от финала на Australian Open срещу Рафаел Надал. Днес от 10.30 часа носителите на общо 31 титли от Големия шлем ще се изправят един срещу друг за 53-и път. Няма други съперници в историята на тениса, които се се срещали повече пъти на корта от 31-годишния сърбин и 32-годишния испанец. Предстоящият двубой предоставя възможност на всеки един от тях да запише още едно историческо постижение в забележителната си кариера. Джокович преследва трета поредна титла от Големия шлем и рекорден седми трофей от Australian Open, с който ще изпревари Роджър Федерер и Рой Емерсън. Лидерът в световната ранглиста се намира в серия от 20 поредни победи в турнирите от Шлема и никога досега не е губил финал в Мелбърн. Надал ще опита да стане първият тенисист в историята, спечелил поне по два пъти всяко едно състезание от голямата четворка. Той се класира за петия си финал в Australian Open, но за пръв път стигна до битката за трофея без загубен сет. Световният №2 се намира в серия от три поредни загубени финала в Мелбърн. Той вдигна трофея при първия си финал - през 2009 г., когато спечели петсетов дуел с Роджър Федерер, но отстъпи при следващите си три - в епични битки с Джокович (2012 г.) и Федерер (2017 г.), в които изпусна пробив аванс в петия сет, и след физически проблеми срещу Стан Вавринка през 2014 г. Испанският тенисист обаче излезе победител във всеки от последните си три финала в Големия шлем - срещу Вавринка и Доминик Тийм на \"Ролан Гарос\" през 2017 и 2018 г. и срещу Кевин Андерсън на US Open през 2017 г. Джокович и Надал ще си оспорват трофея в Мелбърн за втори път след 2012 г. Тогава те изиграха легендарен двубой, в който сърбинът навакса пробив пасив в последния пети сет и спечели със 5:7, 6:4, 6:2, 6:7 (5), 7:5 след 5.53 часа игра. \"Това са мачовете, за които живеем - финалите в Големия шлем между най-големите съперници в най-добрата им форма. Какво повече може да искаш\", каза още Джокович преди битката за трофея.  Пътят на Джокович Световният №1 влезе като абсолютен фаворит на специалистите и букмейкърите. Въпреки че загуби от Роберто Баутиста Агут в полуфиналите на първия си турнир за сезон - Откритото първенство на Катар, никой не се съмняваше колко далеч може да стигне той. Сръбският тенисист нямаше никакви проблеми на старта срещу американския квалификант Мичъл Крюгер, а след това се справи с лекота и с финалиста от 2008 г. Жо-Вилфред Цонга. Последваха два по-трудни мача - срещу Денис Шаповалов и Данийл Медведев, в които Джокович загуби по един сет. Той обаче успя да съхрани доста сили в четвъртфиналите и полуфиналите, които преодоля за общо 135 минути. В първия случай лидерът в световната ранглиста водеше с 6:1, 4:1, когато съперникът му Кей Нишикори се отказа заради физически проблем. След това той имаше нужда от едва 83 минути, за да се справи с дебютанта на такава фаза в Големия шлем Лука Пуи. Именно с мач срещу Надал започна голямото завръщане на Джокович. Сърбинът имаше проблеми да намери най-добрата си форма, след като пропусна голяма част от 2017 г. заради контузия и последвала операция. Всичко това се промени драстично след паметният успех с 10:8 в петия сет в полуфиналите на \"Уимбълдън\". \"Това беше мачът, който от психологическа гледна точка преобърна нещата за мен. Тази победа срещу Надал с 10:8 в петия сет ме катапултира ментално на едно друго ниво. Вдъхна ми по-голяма увереност и ме доведе до това, което постигнах в следващите месеци\", каза Джокович. Пътят на Надал Сезонът за испанеца започна така, както завърши предишния - с притеснения за физическото му състояние. Той получи контузия в коляното по времена US Open, която го принуди да се откаже в полуфиналите срещу Хуан Мартин дел Потро и да пропусне остатъка от 2018 г.. Надал планираше да се завърне на корта с турнира в Бризбейн, но в последния момент реши да се откаже. Така той пристигна в Мелбърн без официален мач от септември и без да даде ясна представа в какво състояние е коляното му. Носителят на 17 титли от Големия шлем обаче демонстрира изключителен тенис и преодоля с лекота всичките си съперници по пътя към финала. Той впечатли специалисти и фенове, като показа страхотен напредък в елементи, които през годините не са били сред най-силните в играта му - сервис и бекхенд. Надал няма загубен сет от началото на турнира и даде едва 46 гейма на шестимата си съперници до момента - Джеймс Дъкуърт, Матю Ебдън, Алекс де Минор, Томаш Бердих, Франсис Тиафо и Стефанос Циципас. \"Той играе забележително през целия турнир. Все още дори не е загубил сет. През тези две седмици изглежда по-добър от всякога. Аз също не играх лошо в последните мачове. Мисля, че финалът идва в правилния момент и за двама ни\", коментира Джокович. Един срещу друг Джокович води с 27:25 победи в мачовете срещу Надал, като има солидно предимство в двубоите им на твърди кортове - 18:7. Сърбинът спечели всеки един от последните им седем двубоя на тази настилка, включително последните 14 изиграни сета помежду им.  Световният №1 има предимство и в спечелените финали - 14 срещу 10. Надал обаче е по-успешният от двамата, когато става въпрос за турнирите от Големия шлем. Испанецът е спечели девет от 14-те им срещи на Australian Open, \"Ролан Гарос\", \"Уимбълдън\" и US Open и общо десет от 15-те им двубоя във формат три от пет сета. Той води и в директните финали в турнирите от Големия шлем - 4:3. \"През годините нашето съперничество ни е карало да достигнем отвъд пределите на тенис възможностите ни. В неделя ще бъде още един такъв епизод\", заяви Надал в навечерието на мача. \"Мисля, че през кариерата си намерих решение срещу играта на Новак, както и той намери срещу моята. Всичко опира до момента. В най-добрите си моменти той е изключително труден за побеждаване. Мисля, че аз също съм труден съперник в най-добрите си дни\", допълни испанският тенисист. ", "date": "2019.01.27", "title": "Мач за историята: Джокович срещу Надал в епизод №53 от най-великото съперничество"}
{"url": "https://www.dnevnik.bg/evropa/evropeiski_parlament/2019/01/27/3377883_koi_moje_da_sa_novite_politicheski_igrachi_na_evropa/", "text": "Изборите за Европейски парламент през 2014 г. бяха ключов момент за леви и десни радикални партии. \"Алтернатива за Германия\", \"Шведски демократи\", испанската \"Подемос\" – всички те спечелиха първите си места през онази година. А гръцката \"Сириза\" получи шест места от едно през 2009 г. От тогава в държавите членки на ЕС бяха създадени повече от 100 нови партии, някои от които ще изпратят свои членове в Европейския парламент след вота през май. Кой ще направи пробив през 2019 г.? \"Политико\" насочва вниманието към някои нови партии, които си заслужава да бъдат следени. \"Алтернатива за Германия\" Да, крайнодясната германска партия спечели седем места през 2014 г., но от тогава изгуби всички си евродепутати заради отстъпничество или заради националната политика. Партията, която реши да води кампания за напускане на ЕС, може да спечели 13 места според проучване на \"Политико\". \"Република, напред!\" Партията на френския президент Еманюел Макрон може да се окаже най-разочароващият новодошъл. Макар първоначално ееврофилите да се надяваха тя да спечели поне 30 места,  оформяйки ядрото на нова проевропейска коалиция  на либерали, умерени социалдемократи и християндемократи центристи, партията  сега е на път да получи едва  19 места. Междувременно  вътрешният натиск , най-скоро от страна на \"жълтите жилетки\", разсея Макрон от сключването на съюзи извън Франция. Слънчевият лъч за Макрон е, че неговите места може да са необходими за сформирането на широко проевропейско мнозинство в парламента. Така че, макар и отслабен, той вероятно ще е решаващ фактор. Непокорните поляци Полша е дом на две нови движения, които може да откраднат места от най-наскоро управлявалите страната партии – \"Право и справедливост\" и \"Гражданска платформа\". Крайнодясната \"Кукиз '15\", водена от бивш пънкар, спечели 42 места в полския парламент през 2015 г., но трудно поддържаше последователност. Тя е на път да получи четири от 52-те полски места в Европесйкия парламент и да се присъдеини към съюза, включващ италианската управляваща партия Движение \"Пет звезди\". Друго движение, разположено в лявоцентристкото политическо пространство и водено от бившия кмет на Слупск  Роберт Биедрон , все още не е регистрирано като партия. Според социологичекси проучвания то може да спечели пет места, ако участва в надпреварата. Чешката \"Пиратска партия\" Подкрепяната от Зелените политическа партия е в конкуренция с консервативната Гражданска демократическа партия за второто място в чешките социологически проучвания. \"Пиратите\" може да получат своите първи четири евродепутатски места, което ще ги постави наравно с германските Зелени като най-големите уистории на успеха на природозащитниците през 2019 г. Крайнодясната \"Свобода и пряка демокрация\" е друга нова чешка партия, която се очаква да спечели първото си място. Кръстоносците срещу корупцията в Румъния Две нови партии водят разговори да участват заедно на изборите през май на основата на антикорупционна платформа. \"Плюс\" на бившия премиер Дачиан Чолош вече избра своите 43-ма кандидати за евродепутати за 33-те румънски места. Другата партия е Съюз \"Спасете Румъния\", трета по големина в румънския парламент. Заедно те биха спечелили 18% от гласовете и шест места. Латвийските новаци Три от петте партии, събиращи най-голяма подкрепа в Латвия, не съществуваха преди пет години. \"Кой притежава държавата?\", \"Нова консервативна партия\" и Движение \"За!\" се очаква да спечелят по едно от осемте места на Латвия в Евроапарламента. Отворената врата на ниската активност в Словакия Избирателната активност на Словакия на евроизбори е шокиращо ниска – едва 13% през 2014 г., със само 6% гласували под 30 години. Всяка нова партия, която успее да грабне общественото внимание в седмиците преди вота, има шанс да привлече част от негласувалите 87%. Най-голяма вероятност да направят това имат десните \"Народна партия - нашата Словакия\" и \"Ние сме родината\". Паневропейската левица Нито движението \"Демокрация в Европа\" (DiEM25), нито \"Волт Европа\" оказват особено влияние в социологичекдите проучвания, но и двете паневропейски микро партии вдигат доста шум в социалните мрежи. DiEM25  е ръководена от бившия гръцки финансов министър  Янис Варуфакис, който се явява в Германия. \"Волт Европа\" е ръководена от проевропейски настроени  милениъли , новаци в политиката. Тя има клонове във всички страни от ЕС и е регистрирана като партия в осем от тях.", "date": "2019.01.27", "title": "Кои може да са новите политически играчи на Европа"}
{"url": "https://www.dnevnik.bg/sviat/2019/01/27/3380800_polovo_ravenstvo_i_silna_socialna_sistema_sa/", "text": "Равенство между половете, употреба на технологиите за подобряване на условията на труд, силна социална система – това са основните препоръки на Международната организация по труда в доклада \"Бъдещето на труда\", по който е работено повече от 15 месеца от 27 лидери в света на бизнеса, академичните среди и държавното управление. Бъдещето на труда трябва да се фокусира върху хората, а не  върху роботите,  смятат още експертите, а при работат с изкуствен интелект последното решение винаги трябва да се взима от човека. Изкуственият интелект , автоматизацията и  роботиката  ще унищожат много работни места, но ще създадат милиони други – стига за работниците да се положи навременна грижа, показва докладът. Той дава десет препоръки, които да оформят бъдещето на пазара на труда: - защита на основните права – заплата, достатъчна за живот; лимит върху работните часове; безопасни и здравословни условия на труд; - гарантирана социална защита от люлката до гроба. Бъдещето ще изисква силна и гъвкава система за социална защита, базирана на принципите на солидарността и подялбата на риска. - всеобщ стремеж към  учене през целия живот , който да позволява на хората да заменят едни умения с други; - насочване на технологичните промени така, че добрите условия на труд да бъдат спазвани. Като пример са посочени платформите за онлайн работа. - инвестиции в сектора на грижите за хора, зелените и  селските икономики. - стремеж към равенство между половете. Особено важно е да се разпредели поравно неплатената грижа за домакинството. - стимули за бизнеса да се насочи към дълготрайни инвестиции. Към изкуствения интелект трябва да се приложи подход, който да гарантира, че крайното решение ще бъде вземано от хората, смятат експертите. Дискусията за технологиите на бъдещето се фокусира върху създаването и унищожаването на работни места и нуждата от преквалификация. Но спешно трябва да се обърне внимание и на ролята на технологиите в създаването на приемливи условия на труд. Тя може да спаси работниците от мръсотията, черната работа, опасностите и лишенията. Роботите, работещи съвместно с хора, могат да намалят стреса и опасността на работното място, сочи докладът. Трябва да бъдат увеличени инвестициите в институции, политики и стратегии, които да подкрепят хората в преходите от една работа към друга – младите ще се нуждаят от помощ как да навигират навлизането си на пазара на труда; а по-възрастните – повече възможности да работят докогато пожелаят.", "date": "2019.01.27", "title": "Полово равенство и силна социална система са жизненоважни за работниците на бъдещето"}
{"url": "https://www.dnevnik.bg/sport/2019/01/27/3381099_erber_i_maju_specheliha_titlata_na_dvoiki_i_oformiha/", "text": "Французите Пиер-Юг Ербер и Никола Маю спечелиха титлата на двойки от Australian Open и оформиха кариерен Голям шлем. Те вдигнаха трофея в Мелбърн след победа с 6:1, 7:6 (1) срещу финландско-австралийския тандем Хенри Континен и Джон Пиърс. Преди четири години в Австралия Ербер и Маю изиграха първия си съвместен турнир. Французите стигнаха до финала, но отстъпиха срещу италианците Симоне Болели и Фабио Фонини. През есента на 2015 г. Ербер и Маю спечелиха US Open. Десет месеца по-късно двамата триумфираха на \"Уимбълдън\", а миналата година вдигнаха трофея от \"Ролан Гарос\". Те имаха нужда от 17 турнира, за да оформят своя кариерен Голям шлем. \"Какво да кажа? Започнахме точно тук през 2015 г. Това беше първият ни турнир заедно. Останахме на победа от титлата и по онова време нямахме представа дали ще можем отново да играем финал. А днес, четири години по-късно, вече сме спечелили всички титли от Големия шлем\", каза 27-годишният Ербер по време на награждаването. Маю засипа с похвали по-младия си съотборник. \"Забавляваме се страхотно на корта. Обичам те като мой брат и се надявам, че ще можем да играем заедно още няколко години\", каза 37-годишният французин,  участвал в най-дългия мач в историята на тениса . Ербер и Маю, които бяха поставени под №5 в Мелбърн, са първата двойка с кариерен Голям шлем от 13 години насам. За последно това направи най-успешният тандем в мачовете на двойки - американските близнаци Боб и Майк Брайън. Още пет двойки са печелили кариерен Голям шлем. Три от тях са изцяло австралийски - Марк и Тод Уудбридж, Тони Роуч и Джон Нюкамб, Лю Хоуд и Кен Розуел. Другите две са холандците Яко Елтинг и Пол Хаархайс и австралийско-шведският тандем Джон Фицджералд и Андерс Ярид.", "date": "2019.01.27", "title": "Ербер и Маю спечелиха титлата на двойки и оформиха кариерен Голям шлем"}
{"url": "https://www.dnevnik.bg/biznes/2019/01/27/3380695_sofiiska_voda_obiavi_poruchka_za_24_mln_lv_za/", "text": "Дружеството \"Софийска вода\" е обявило обществена поръчка за 24 млн. лева с ДДС за ремонтни, строително монтажни дейности и 24-часова аварийна поддръжка на 30% от водопреносната и канализационната мрежа в София. Срокът на договора с избрания изпълнител ще бъде 28 месеца, се вижда от обявлението на търга. В обхвата на поръчката попадат столичните квартали \"Лозенец\", \"Изток\", \"Дианабад\",, \"Младост\", \"Дружба\", \"Стрелбище\", \"Студентски град\" и \"Долни богров\", \"Казичане\", \"Кривина\", \"Бусманци\", \"Лозен\", \"Герман\", \"Панчарево\", \"Кокаляне\". Според условията участниците трябва да се изпълнили същите дейности през последните 5 години на територията на София, но не се посочва в какъв обем и на каква стойност. Оборудването, с което трябва да разполагат кандидатите е по минимум 14 багера и самосвала, 19 буса, 4 валяка, 3 водоноски. През тази година Столичната община планира  да кандидатства за  400 млн. лева  по Оперативна програмата \"Околна среда\", с които в следващите година също да се подменят водопроводи и канализационни тръби. Проектите са част от плана за общината за  инвестиции за общо 2 млрд. лева.", "date": "2019.01.27", "title": "\"Софийска вода\" обяви поръчка за 24 млн. лв за поддръжка на част от ВиК мрежата"}
{"url": "https://www.dnevnik.bg/razvlechenie/2019/01/27/3381000_gradskite_detektivi_koito_razsledvat_legendite_na/", "text": "Има един малък онлайн остров, където може да откриете всевъзможни любопитни факти за град София, неговото минало, настояще и всевъзможните митове и легенди, които витаят около него. Казва се  \"Градски детектив\"  и е подкаст, чийто първи сезон вече се завъртя с доста голям успех сред почитателите на формата у нас. В първия му епизод се говори за феномена с флекса и как така винаги някой някъде реже нещо с него. Ще научите, че на руски му казват \"болгарка\" и ако се вярва на безбрежния интернет, отговорен за това е един завод в Ловеч. В следващите ще откриете любопитни истории за първите български графити, за един архитектурен експеримент, толкова специфичен, че е останал по картите и във въображението просто като Зоната. \"Градски детектив\" разнищва и легендата около софийските подземия, разказва за съвсем реалната идея в София да има море, както и как световен фестивал на младежта и студентите през 1968 г. придобива такава популярност, че усилено се говори как \"Бийтълс\" са искали да свирят на него.  Хората, които се грижат да подбират, събират, преследват, изравят и след това сглобяват и записват цялата тази информация под формата на подкаст, в началото са Яна Пункина и Ани Благова. Яна е журналист в БНР, а Ани до миналата година беше  културен репортер в \"Дневник\" , който сега работи в Културния център на Софийския университет. За новите епизоди, които тръгват от април, към тях се присъединява и Радослав Чичев, също радиожурналист. Яна и Радо имат издадени книги с поезия. Той има и няколко пиеси, които се играят на сцена.  Какво ги провокира да започнат да се занимават с подкаста? \"Заигравката с true crime-жанра, с който започна големият бум на подкастите - стори ни се забавно шаблонът да се приложи към нещо, смятано за дълбоко \"несензационно\" като , казват те. Любопитни са им на пръв поглед дребни неща като какво стои зад някой анонимен надпис, как елементи от градската среда провокират определено поведение, откъде тръгва градският фолклор и как \"пътува\" из произведения на изкуството, медии и прочие. \"Освен това сме големи фенове на подкастите, които разказват истории и ни се искаше да има такъв и на български език\", допълват тримата автори. Според тях подкастът като формат има множество предимства, сред които е \"да чуеш разказ от първо лице по един много интимен начин\". Тримата са на мнение, че освен тази интимност, съществува и естественото човешко желание да се разказват истории, защото те никога не излизат от мода. \"А и сякаш Той не изисква специален ангажимент. Можеш да слушаш докато пътуваш, чистиш, готвиш, спортуваш\". Изборът на темата обикновено тръгва от нещо кратко - фраза, мит, случка, славата на някое място - чрез което може да се разкаже по-голяма история за града. \"Нарекли сме ги условно \"градски легенди\", но те са просто отправна точка. Темите първо са интересни на самите нас - например какво са представлявали копането на Софийски плавателен канал, описано така абсурдно от Георги Марков, или Софийският младежки фестивал ‘68, на който упорито се твърди, че \"Бийтълс\" искали да гостуват.\" Казват, че все още нямат предложения за теми от слушателите си. Не се е появил и човек със супер лични впечатления или история, провокирани от епизодите досега, но с нетърпение очакват такива.  Никой от тримата \"детективи\" не смята, че вече е изучил занаята \"правене на подкаст\", а по-скоро приемат, че още се учат. По всичко личи обаче, че бързо схващат тънкостите. Като техническия детайл, че е добре да изключваш хладилника в дома на този, когото интервюираш например, за да не влиза в записа шум. . В нашия случай се ровим по архиви и книги, записваме всички разговори предварително, после ги режем и се опитваме да ги подредим в история.\" Гледат да \"дават по едно ухо\" на почти всички български подкасти, които в последно време стават все повече, но особено харесват \"Говори интернет\", доброто старо \"Фалшименто\", а отскоро и Victoria Podcast, който също е документален. Предимно документалистика ги влече и в световен мащаб, затова слушат епизодите на Radiolab, This American Life и всички неща на Radiotopia, начело с 99% Invisible. който ще започне през април тази година и ще се излъчва с медийното партньорство на \"Дневник\", в някои от епизодите \"Градски детектив\" ще излезе от София и ще търси легенди от други български градове. А за да подклаждат очакването тримата автори издават само, че сред темите в новите серии ще попаднат забравени социални движения и протести, както и авангардисти под прикритие. Докато чакате да се появят новите серии, всеки уикенд \"Дневник\" ще публикува по един епизод от първия сезон. Първият \"Винаги някой някъде реже нещо с флекс\"  очаквайте днес, 27 януари. ", "date": "2019.01.27", "title": "Градските детективи, които разследват легендите на София"}
{"url": "https://www.dnevnik.bg/bulgaria/2019/01/27/3381110_obstanovkata_v_smolianska_oblast_zapochva_da_se/", "text": "Усложнена остава и днес зимната обстановка в някои райони на страната. В бедставащата Смолянска област обстановката се нормализира, но все още обаче има населени места без ток. Ж ителите на село Мугла четвърти ден са без хляб  и без път, а от петък - и без ток, съобщи БНР. В пазадржишка и Благоевградска област продължава работата по възстановяване на електрическото захранване в някои села. От Столичната община предупреждават шофьорите, които днес тръгват с автомобилите си към Витоша, да носят вериги. До обяд се очаква да бъде възстановено електрозахранването в община Доспат, която второ денонощие е без ток, а от снощи без вода са няколко селища в региона. Екипите на ЕВН ще продължат работата по отстраняване на авариите и възстановяването на електрозахранването в Борино. Основните усилия днес ще бъдат насочени за отваряне на пътя Пампорово - Стойките и прохода Превала. Временно е ограничено движението по път три, 86-81 Рудозем - Смилян при шести километър поради свличане на скална маса. Обходният маршрут е Смилян - Чокманово и Патово - Рудозем. Без достъп е Националната астрономическа обсерватория на връх Рожен и с помощта на специализиран екип работещите там ще бъдат извозени до домовете си. Военнослужещи от Сухопътните войски продължават да оказват помощ. В общините Баните и Смолян през нощта не са постъпвали сигнали за бедстващи хора и тежки инциденти. По високите части на Смолянска област продължава да вали слаб снеговалеж, който вече достигна един метър и половина. Десетки туристи и обслужващ персонал във вилно селище \"Малина\" в курорта Пампорово късно снощи алармираха, че втори ден остават блокирани и не могат да се приберат по домовете си заради снежното бедствие. Обстановката в родопската част на Пазарджишка област  се нормализира. Рано тази сутрин беше възобновена работата по отстраняване на авариите в електропреносната мрежа в резултат от мокрия и тежък сняг. В засегнатите селища е осигурен ток с агрегати на ЕВН. Пътищата са проходими при зимни условия. В сила остава ограничението да товарни автомобили по отсечките Батак - Доспат и Велинград - Сърница. Опасност от падащи камъни има по направленията Пещера - Батак и Белово - Юндола. Второ денонощие без ток остават и жителите на общините Доспат и Борино, частично прекъсване на електрозахранването има и на други места в областта. Заради свлачища има и села без достъп. В осем общини от Благоевградска  област днес все още има населени места без ток. Продължава работата по възстановяване на електричеството в селища от общините Разлог, Белица, Якоруда, Банско, Петрич, Гоце Делчев, Гърмен и Хаджидимово.", "date": "2019.01.27", "title": "Обстановката в Смолянска област започва да се нормализира, но положението все още е бедствено"}
{"url": "https://www.dnevnik.bg/sviat/2019/01/27/3380656_zashto_parad_za_kraia_na_blokadata_na_leningrad/", "text": "Идеята изглеждаше добра: възпоменателна проява по случай 75-ата годишнина от края на страшната блокада на Ленинград, в която от 1941 до 1944 г. са загинали близо 800 хил. души. С решението за военен парад в неделя обаче властите шокираха мнозина в Санкт Петербург. Противниците на парада пред Ермитажа насред Санкт Петербург, в който се предвижда да участват 2500 войници и легендарният танк Т-34, свързват това събитие с милитаристичната пропаганда, водена от властите при управлението на Владимир Путин. Според тях парадът ще оскърби паметта на хората, изживели неизразими ужаси, когато Ленинград (днес Санкт Петербург) е бил обсаден от нацистите в течение на 872 дни между 1941 и 1944 г. \"Аз съм против милитаризма\", обяснява пред АФП 87-годишният Яков Гилински, оцелял от блокадата. Най-добре ще е годишнината да се отбележи с минута мълчание, с възпоменателни концерти, но без да се възвеличава войната, уверява той. \"Войната е ужасно нещо\", добавя мъжът. \"Кощунствен карнавал\" В бившата столица на имперска Русия живеят към 108 хил. бойци-ветерани и хора, оцелели през блокадата. Над 800 хил. души са загинали от глад, болести или от бомбардировките в този град с тримилионно население преди войната. Мнозина историци смятат, че истинските числа са дори по-големи. Яков Гилински си припомня зловещи подробности - още като малко момче например зърнал през прозореца камион, пълен с трупове. \"Колата ги събираше из улиците, щом свърши зимата\", разказва той. Гилински наред с още около 5000 души е подписал петиция с искане властите да отменят насрочения \"кощунствен карнавал\". Според документа властите и до днес не са изготвили пълен списък на загиналите в блокадата. Хиляди военни, направили опит да пробият обсадата, се водят безследно изчезнали и са останали непогребани. Историкът Вячеслав Красиков също е шокиран. По време на блокадата майка му трябвало да спи в едно легло с трупа на малката му сестричка, защото майка им нямала сили да я погребе. Предстоящите военни празненства ще изглеждат според него подобно на парад в нацистките концлагери. \"Възпоменанията за човешки трагедии трябва да протичат другояче. Странно е, че някои не схващат тези прости неща\", пише той в санктпетербургското онлайн издание \"Город-812\". Историкът Даниел Коцюбински обвинява Йосиф Сталин, че е оставил града на произвола и е пожертвал хиляди войници в неумели опити за пробив на блокадата. \"Провеждането на парад е най-вече безнравствено спрямо паметта на загиналите\", заявява той пред АФП - според него при всяка церемония във връзка с блокадата трябва главно да бъдат осъждани тогавашните власти. В допитване онлайн на местния новинарски сайт \"Фонтанка\", събрало 3000 участници, над 50 на сто от тях се обявяват против парада. Градската управа отказа да коментира този резултат. \"Военен ритуал\" \"Получихме заповед да организираме парад и ще го направим\", заяви пред АФП пожелал анонимност служител от министерството на отбраната, работещ в Санкт Петербург. \"Военният парад представлява военен ритуал\", а не празнично събитие, подчерта той. Пред зрителите ще дефилират танкове, ракетни установки и бронетранспортьори, ще маршируват курсанти от военните училища, облечени с овчи кожуси и плъстени ботуши като някогашните съветски бойци. \"Днешните кадети (курсантите) май ще разберат добре какво значи да браниш отечеството зимно време\", добави министерският служител. Не всички оцелели от блокадата впрочем са против проявата. \"Един парад не може да е обиден за никого\", смята 80-годишната Анна Незванова, според която шествието \"символизира неумиращия дух на града\". По думите на 84-годишната Зинаида Арсениева, живяла две години под обсадата, \"градът се сражаваше, не сме чакали покорно смъртта\". \"Победата е наше общо дело\", добавя тя. Извън рамките на този дебат военният аналитик Александър Голц твърди, че парадът преди всичко илюстрира превръщането на Русия в \"милитаристична държава\". В страната вече се организират всяка година три големи военни парада, включително главното шествие на 9 май и демонстрациите на военноморските сили в Санкт Петербург през юли. Според Голц Кремъл използва тържествата по повод победата на Съветския съюз над нацистка Германия, за да укрепи положението си. \"Споменът за националната трагедия бе трансформиран в оптимистичен патриотичен пърформанс\", смята той. /БТА", "date": "2019.01.27", "title": "Защо парад за края на блокадата на Ленинград предизвика недоволство в Санкт Петербург"}
{"url": "https://www.dnevnik.bg/photos/2019/01/27/3381013_fotogaleriia_baloni_veseli_baloni/", "text": "В Шато д'Ое, Швейцария се провежда 41-тата международна Седмица на въздушните балони.", "date": "2019.01.27", "title": "Фотогалерия: Балони, весели балони"}
{"url": "https://www.dnevnik.bg/razvlechenie/2019/01/27/3381124_nai-chetenoto_v_dnevnik_kruv_ot_kurtica_i_gripnata/", "text": "Традиционно в края на седмицата \"Дневник\" представя класация на десетте най-четени статии. Справката е направена в 19 часа на 26 януари. 1.  Кръв от къртица   - 70276 прочитания; 2.  Разказ на българска писателка влезе в американски учебник по литература  - 57816 прочитания; 3.  От понеделник и София ще е в грипна епидемия  - 33418 прочитания; 4.  Канадска компания обяви, че има 150 хил. декара за производство на канабис в България  - 31020 прочитания; 5.  Елена Йончева е обвинена за пране на пари (допълнена)  - 20374 прочитания; 6.  Кметът на Стара Загора съди за 5 хил. лева мъж, нарекъл го \"смешник\" във \"Фейсбук\"   - 18181 прочитания; 7.  Митове, дезинформация и въпроси около купуването на F-16 за българските ВВС  - 16258 прочитания; 8.  Брюксел даде на България срок 2 месеца да спази изискванията на ЕС в 8 области  - 16171 прочитания; 9.  Противниците на ваксините вече са сред най-големите заплахи пред света, предупреди СЗО  - 14796 прочитания; 10.  Цитат на деня: Бившият началник на Румен Радев е много по-земен и всеотдаен от него  - 13908 прочитания.", "date": "2019.01.27", "title": "Най-четеното в \"Дневник\": \"Кръв от къртица\" и грипната епидемия"}
{"url": "https://www.dnevnik.bg/sport/2019/01/27/3381123_trenyorut_na_goldun_steit_stigna_rekordno_burzo_300/", "text": "Голдън стейт уориърс\" надигра \"Бостън селтикс\" със 115:111 в най-интересния двубой от НБА през изминалата нощ, а старши треньорът на шампионите Стив Кър стигна рекордно бързо 300 победи* в големите американски спортни лиги. 53-годишният специалист, който изведе \"воините\" до три титли за четири години, имаше нужда от 377 мача начело на тима от Оукланд, за да запише историческото постижение. Досега рекордът се държеше от бившия наставник на \"Лос Анджелис лейкърс\", \"Ню Йорк никс\" и \"Маями хийт\" Пат Райли. Райли, който има шест шампионски пръстена - един като играч и пет като треньор, стигна до победа №300 в 416-ия си мач. В останалите големи професионални лиги най-добрите постижения се държат от Франк Ченс (426) в Мейджър лийг бейзбол (МЛБ), Дон Шула (422) в Националната футболна лига (НФЛ) хокейна лига мача и Брус Боулдро (496) в Националната хокейна лига (НХЛ). В статистиката на Кър са включен и рекордният старт от 39 победи в 43 мача, който \"Голдън стейт\" направи през сезон 2015-16 под ръководството на помощник треньора Люк Уолтън. Тогава Кър трябваше да се оттегли временно заради усложнения след операция в гърба. Същия сезон \"воините\" записаха и най-значимия си рекорд - 73 победи в редовния сезон. Те подобриха легендарното постижение на водения от Майкъл Джордън \"Чикаго булс\" - 72 победи през сезон 1995-96, а Кър беше избран за треньор на годината. Това се оказа единственият сезон под негово ръководство, в който \"Голдън стейт\" не спечели титлата. Отборът стигна до финала, но загуби от \"Кливланд кавалиърс\" след първия в историята обрат от 3:1 до 3:4. Двубоят между \"Голдън стейт\" и \"Бостън\" противопостави два от главните претенденти за титлата през този сезон. Кевин Дюрант отбеляза 33 точки за победата на гостите, Стеф Къри добави 24 точки, а Клей Томпсън завърши с 21. Силен мач изигра и новата звезда на шампионите Демаркъс Къзинс. Центърът се отчете с 15 точки, осем борби, три асистенции и три откраднати топки. Дреймънд Грийн също се представи на познатото високо ниво и записа 11 борби, осем асистенции и три откраднати топки. Петима играчи в състава на \"Бостън\" завършиха с двуцифрен точков актив - Кайри Ървинг с 32, Ал Хорфорд с 22, Джейсън Тейтъм с 20, Маркъс Смарт с 12 и Джейлън Браун с 10, но това се оказа недостатъчно за успех срещу шампионите. \"Голдън стейт\" постигна десета поредна победа и 35-а в 49 мача от началото на сезона. \"Воните\" заемат първото място в Западната конференция, следвани от \"Денвър нъгетс (33-15), \"Оклахома сити тъндър\" (30-18) и \"Портланд трейл блейзърс\" (31-20). \"Бостън\" е пети в Източната конференция с 30 победи и 19 загуби. Начело е \"Милуоки бъкс\" (35-12), следван от \"Торонто раптърс\" (36-15), \"Индиана пейсърс\" (32-16) и \"Филаделфия 76\" (32-18).", "date": "2019.01.27", "title": "Треньорът на \"Голдън стейт\" стигна рекордно бързо 300 победи в американския спорт"}
{"url": "https://www.dnevnik.bg/skorost/2019/01/27/3379073_fotorazkaz_kombi_ot_novo_pokolenie/", "text": ", Комбитата са практични, но рядко са вълнуващи и добре изглеждащи. От \"Киа\" смятат да променят с това с новия си модел \"Просийд\". При предишното поколение на \"Сийд\", \"Просийд\" беше негова спортна версия, със силует на купе с три врати.", "date": "2019.01.27", "title": "Фоторазказ: Комби от ново поколение"}
{"url": "https://www.dnevnik.bg/razvlechenie/2019/01/27/3380711_gradski_detektiv_vinagi_niakoi_niakude_reje_neshto_s/", "text": "Защо винаги някой реже нещо с флекс, кое е \"Софийското море\", наистина ли \"Бийтълс\" са искали да свирят на Софийския младежки фестивал през 1968-а? Такива \"градски легенди\" разследва документалният подкаст  \"Градски детектив\",  който разказва любопитни истории от архитектурната и културна история на българските градове. Автори са  Ана Благова и Яна Пункина  от сдружение \"Плюс\". Той започва като част от културната програма на българското европредседателство. \"Дневник\" е медиен партньор на втория сезон на подкаста, който ще тръгне от 8 април с подкрепата на Столична програма култура. А преди това ще публикуваме първите шест епизода, излезли през 2018 като част от културната програма на българското европредседателство. В първия детективът търси произхода на един израз, станал \"вайръл\" още преди епохата на големите социални мрежи. Очаквайте епизодите през уикенд на  www.dnevnik.bg . Можете да се абонирате и във  всички приложения за подкасти.  ", "date": "2019.01.27", "title": "Градски детектив: Винаги някой някъде реже нещо с флекс"}
{"url": "https://www.dnevnik.bg/bulgaria/2019/01/27/3381130_derailiral_vlak_zatvori_podbalkanskata_liniia/", "text": "Остава затворена за движение подбалканската жп линия София-Бургас, след като снощи товарен влак дерайлира. Движението се пренасочва, а пътниците се извозват с автобуси, съобщи Би Ти Ви. Инцидентът е станал около 19.00 часа между гарите Шивачево и Твърдица. Два от вагоните на композицията излезли от релсите, но машинистите не забелязали и продължили движението. Пораженията по железния път са в продължение на километри. Изкъртени са траверси и перонът над коловозите, информира телевизията. . Извършени са огледи и измервания на техническото състояние на пътя. Днес трасето ще бъде ремонтирано.", "date": "2019.01.27", "title": "Дерайлирал влак затвори Подбалканската линия"}
{"url": "https://www.dnevnik.bg/kultura/2019/01/27/3379679_otkus_ot_chasovete_na_maikul_kuningam/", "text": "Най-новото издание на \"Часовете\" – романът, донесъл престижната награда \"Пулицър\" на своя автор Майкъл Кънингам е по книжарниците. То е първото от поредицата предстоящи заглавия на Locus Publishing за 2019 г. и е част от библиотека LUX IN TENEBRIS, посветена на книгите с хитови филмови екранизации. Почитателите на добрата литература могат да се насладят на разтърсващата история, която свързва Клариса Вон, Лора Браун и Вирджиния Улф, в брилянтния превод на Иглика Василева. Книгата е модерна класика, а за популярността ѝ помага екранизацията от 2002 г. с участието на холивудските величия Никол Кидман (спечелила Оскар за ролята си на Вирджиния Улф), Мерил Стрийп (Клариса), Джулиан Мур (Лора), Ед Харис (Ричард) и др. С 9 номинации за Оскар и 7 за Златен глобус лентата на режисьора Стивън Долдри определено е сред най-запомнящите се филми от началото на века. \"Часовете\" не е просто книга, вдъхновена от друга велика книга. Майкъл Кънингам отдава заслужена почит към британската писателка Вирджиния Улф и приноса ѝ към световната литература. Книгата му е наситена с директни препратки към едно от най-добрите ѝ произведения – \"Мисис Далауей\" от 1925 г. Като дори самото заглавие (\"Часовете\") е работният вариант на романа на Улф. Вирджиния Улф е емблематична фигура за британската и световна модерна литература на 20 век. Като изявена феминистка тя смело прокарва ексцентричните си разбирания в едно консервативно общество. Улф оставя след себе си няколко романа, множество разкази, есета, 4000 писма, 30 тома дневници и една предсмъртна бележка до съпруга си, преди да се самоубие. \"Часовете\" е драматична, завладяваща и дълбоко разтърсваща история на три жени: Клариса Вон, която в една нюйоркска утрин се занимава с организирането на прием в чест на любим човек; Лора Браун, която бавно започва да се задушава под тежестта на идеалния семеен уют в предградията на Лос Анджелис от петдесетте; Вирджиния Улф, която се възстановява в компанията на съпруга си в лондонското предградие и започва да пише \"Мисис Далауей\". Историите на трите героини се преплитат, за да достигнат финал, болезнено изящен в своята цялост. \"Кънингам умело и красиво разказва за взаимоотношенията, живота, смъртта, любовта едва ли има читател, който да не изпита едновременно напрегната радост и екзистенциален страх.\" Detroit Free Press \"Интригуваща наситена с въображение и емоции дълбоко разтърсващ размисъл върху живота и смъртта. Този роман приковава с хипнотизиращата си истинност. Прониква не само в ума, но и в сърцето и остава там дълго след като сте прочели финалните редове Истински триумф Посвещавайки го на Вирджиния Улф – авторка с визия, самият Кънингам се утвърждава като такъв.\" New York Daily News \"Нямам време да описвам плановете си. Би трябвало да кажа много за \" Часовете\" и моето ново откритие; как изкопавам красиви пещери зад моите герои; мисля, че това им придава точно онова, което искам – човечност, темперамент, дълбочина. Идеята е, че пещерите ще се свържат и всяка ще разкрие себе си посредством другата.\" Вирджиния Улф, \"Дневници\", 30 август 1923 г. Майкъл Кънингам е роден на 6 ноември 1952 г. в Синсинати, Охайо, САЩ. Получава бакалавърска степен по английска литература от Станфордския университет през 1975 г. и магистърска степен по творческо писане в Университета на Айова през 1980 г. Преподавал е в Центъра по изящни изкуства в Провинстаун, Масачузетс, и творческо писане в Бруклинския колеж. Старши преподавател е по творческо писане в Йейлския университет. Писателската му кариера не започва бляскаво. Първият му роман Golden States излиза през 1984 г., но не се радва на голям интерес. Следват \"Дом на края на света\" (1990) и \"Плът и кръв\" (1993), издадени в България от Intense. Те привличат вниманието на критиката и читателите. Но истински пробив Кънингам бележи с романа си \"Часовете\" (1998), донесъл му наградите \"Пулицър\" и \"Фокнър\". Издава още успешни книги, пише филмови сценарии, но за шедьовър в кариерата му се счита именно \"Часовете\". Преводач Иглика Василева Корица Емил Марков Беше пристигнала, за да помогне на Ричард да се преоблече за тържеството, но той не отговори на похлопването й. Чукна още веднъж, този път по-силно, после бързо и нервно отключи вратата. Апартаментът сияеше, огрян в светлина. Клариса зяпна от учудване. Всички транспаранти бяха вдигнати и прозорците – отворени. Макар че въздухът бе изпълнен само с обичайната дневна светлина, която влиза във всяко жилище през слънчев следобед, в стаята на Ричард той по-скоро приличаше на безмълвна експлозия. Ето ги кашоните му, ваната (много по-мръсна, отколкото си мислеше), прашното огледало, скъпата машина за кафе – всички оголени в истинския си патос и обикновена незначителност. Най-банално жилище на умопобъркан човек. – Ричард! – извика Клариса. – Мисис Далауей. О, мисис Далауей, това си ти. Втурна се в другата стая и свари Ричард все още по домашен халат, кацнал върху перваза на отворения прозорец, прекрачил рамката така, че единият му изкльощавял крак се поклащаше вътре в апартамента, но другият, който не се виждаше, висеше отвън над петте етажа. – Ричард! – повтори тя със строг глас. – Слизай оттам! – Толкова е хубаво навън – отвърна й той. – Какъв ден! Изглеждаше съвсем луд и екзалтиран, приличаше едновременно на старец и дете, яхнал перваза на прозореца като конник-плашило, като паркова статуя от Джакомети. На места косата му беше сплъстена, плътно прилепнала към черепа, а на други – щръкнала под остър ъгъл или просто килната на една страна. Кракът му откъм вътрешната страна бе гол до средата на бедрото, синьо-бял на цвят, останал кожа и кости, ала с една учудващо яка, малка бучка от мускул на прасеца, упорито вкопчила се в костта. – Ужасяваш ме! – извика му Клариса. – Моля те, престани и се прибери вътре. Още сега! Тя тръгна към него и той веднага качи вътрешния си крак на перваза. Върху излющената боя на дървото останаха да се виждат само петата, едната ръка и единият бут на измършавелия му задник. По домашния му халат ракети с червени криле изстрелваха съвършени, оранжеви на цвят огнени шишарки. Имаше и астронавти с шлемове, закръглени и белеещи се като Дядо Коледа, съвсем безлики в скафандрите, вдигнали белите си ръкавици в скован поздрав. – Взех едновременно и ксанакс, и риталин – обади се Ричард. – В комбинация действат страхотно. Чувствам се прекрасно. Вдигнах всички транспаранти, защото ми се искаше да има повече светлина и повече въздух. Няма да скрия от теб, че едва намерих сили да се кача тук. – Скъпи, моля те, свали си краката обратно на пода. Ще го направиш ли заради мен? – Мисля, че няма да дойда на тържеството – отсече той. – Съжалявам. – Не е нужно да идваш. Не бива да се насилваш и да правиш нещо, което не искаш. – Какъв ден, а? Какъв красив, красив ден. Клариса си пое дълбоко дъх – веднъж, после втори път. Беше необичайно спокойна – усещаше как се справя добре в трудната ситуация, ала в същото време като че се отдалечи от себе си, от стаята, сякаш като страничен човек наблюдаваше нещо, което вече се е случило. Всичко й приличаше на спомен. Нещо вътре в нея, нещо като глас, без да е глас, някакво необяснимо вътрешно познание, изпомпано ведно с кръвта на сърцето, й казваше: Веднъж заварих Ричард да седи върху перваза на прозореца пет етажа над земята. – Слез оттам, Ричард! Моля те! Лицето на Ричард изведнъж помръкна и се сгърчи, сякаш Клариса му бе задала труден въпрос. Празното му кресло, разголено от дневната светлина – с подаващ се от шевовете пълнеж и протрита жълта хавлиена кърпа върху седалката с ръждиви кръгове по нея, – стърчеше като символ на глупостта, на присъщата ни мръсотия, на самата смъртоносна болест. – Слез оттам! – каза му Клариса. Говореше бавно и високо като на чужденец. Ричард кимна, но не се помръдна. Обезобразеното от болестта му лице, огряно от ярката светлина на деня, приличаше на геологическа находка. Освен прорязана от дълбоки бръчки, цялата му плът беше станала на дупки и улеи като пустинен камък. – Не знам дали ще мога да го издържа. Нали разбираш. Гостите, цялата шумотевица, а после и официалната церемония след нея. – Не е нужно да идваш на събирането. Нито пък е нужно да ходиш на церемонията по връчване на наградата ти. Не е нужно да правиш каквото и да било. – Но остават часовете след тях, нали така? Един, после втори, тъкмо издържиш единия, идва другият и после, о, боже!, трети. Писнало ми е. – Имаш още хубави дни пред себе си. Знаеш това. – Не, всъщност нямам. Много мило, че го казваш, но от известно време насам чувствам как всичко се затваря около мен и ме обгръща като листицата на огромно цвете. Не е ли това странно сравнение? Но така го усещам. Носи в себе си някаква растителна неизбежност. Нещо като цвете мухоловка. Или кудзу, който задушава гората. Нещо като сочна, всеядна, настървено настъпваща зеленина. Настъпваща... знаеш към какво. Зеленото безмълвие. Не е ли странно, че дори в този момент ми е трудно да изрека думата \"смърт\"? – Те тук ли са, Ричард? – Кои? О, гласовете ли? Гласовете са винаги тук. – Искам да кажа, чуваш ли ги ясно? – Не, чувам теб. Винаги ми е хубаво да чувам теб, мисис Ди. Нали нямаш нищо против, че продължавам да те наричам така? – Не, съвсем не. Влез вътре. Ела. – Спомняш ли си я? Твоето друго аз? Какво стана с нея? – Ето ме, това съм аз. Аз съм тя. Искам да се прибереш вътре. Моля те, Ричард! – О, тук е много по-хубаво. Чувствам се свободен. Би ли извикала мама? Нали знаеш, че е сам-самичка. – Ричард! – Разкажи ми нещо, хайде... – Какво нещо? – Нещо, което ти се е случило. Например днес. Може да е нещо съвсем тривиално. Дори по-добре да е тривиално. Най-обикновената случка, за която можеш да се сетиш. – Ричард! – Нещо. Каквото и да е. – Ами добре. Тази сутрин, преди да дойда тук, отидох да купя цветя за празненството. – Сериозно? – Сериозно. Беше вълшебно утро. – Наистина? – Да. Много красиво. Толкова... свежо. Купих цветята, занесох ги вкъщи и ги натопих във вода. Толкоз. Край на случката. Сега влизай вътре! – Свежо, сякаш отредено за детски игри на морския бряг – каза Ричард. – Ти го каза. – Като онова утро, когато бяхме заедно и бяхме млади. – Да, точно такова. – Като онова утро, когато напусна старата къща, когато беше на осемнайсет години, а аз бях, ами, да, току-що бях навършил деветнайсет, нали така? Бях на деветнайсет години, бях влюбен в Луис, бях влюбен и в теб, и смятах, че никога няма да видя нищо по-красиво от теб, когато излизаше през остъклената врата рано сутрин, още сънена, по бельо. Не е ли странно? – Да – каза Клариса. – Странно е. – Провалих се. – Престани да го повтаряш. Не си се провалил. – Провалих се. Не търся съчувствие. Съвсем не. Само че ми е ужасно тъжно. Онова, което исках да направя, ми се струваше толкова просто. Исках да създам нещо истинско и шокиращо, сравнимо с утрото в нечий живот. Най-обикновено утро. Представи си само да искаш да сътвориш такова нещо! Каква глупост! – Въобще не е глупост. – Опасявам се, че няма да стигна до твоето парти. – Забрави за това. Въобще не мисли за него. Подай ми ръка. – Винаги си била толкова добра с мен, мисис Далауей. – Ричард. – Обичам те. Изтъркано ли звучи? – Не. Ричард се усмихна. Поклати глава. После рече: – Едва ли някога е имало други двама души, които да са били така щастливи, както бяхме ние. Наклони се навън, плъзна се леко по перваза и падна. – Не... – изкрещя Клариса. Допреди миг изглеждаше така спокоен, така ведър, затова реши, че това въобще не се е случило. Изтича до прозореца тъкмо навреме, за да види Ричард още във въздуха, халатът му се беше издул и на нея й се стори, че случката ще се окаже незначителен инцидент, нещо поправимо. Видя го как тупна на земята пет етажа по-долу, видя го как се просна върху настилката, как главата му удари бетона, чу звука, който издаде, и въпреки това продължаваше да вярва, поне докато стоеше надвесена над перваза, че ето, сега той ще стане, може би ще се олюлее задъхан, но все още на себе си, все още цял-целеничък, все още Ричард. Извика името му само веднъж. То прозвуча глухо и увисна във въздуха като въпрос. Ричард остана да лежи на място с лице надолу, халатът му бе заметнат над главата, виждаха се голите му крака, които белееха още по-крещящо на фона на черния бетон...", "date": "2019.01.27", "title": "Откъс от \"Часовете\" на Майкъл Кънингам"}
{"url": "https://www.dnevnik.bg/politika/2019/01/27/3381128_gerb_za_kongresa_na_socialistite_elena_ioncheva_ima/", "text": "Парадокс е Корнелия Нинова да говори за демокрация\", \"Елена Йончева има потенциал като кандидат за председател на БСП\", \"БСП няма политика, която да предложи\" - това са част от коментарите на депутати от ГЕРБ за конгреса на БСП. В събота социалистите приеха визиите си за България и Европа и  анонсираха разследване на Елена Йончева за корупция в Министерския съвет . Нейното изказване,  в което направи паралел между сицилианската мафия и Бойко Борисов и поиска БСП да свали режима му , събра най-много аплодисменти на форума. \"Това бе един рецитал на дует Нинова-Йончева с тема ГЕРБ и Бойко Борисов. Те нямат каква политика да предложат. За разлика от тях, нашата политика е видна. С изявата си на конгреса, Елена Йончева може би не само ще заслужи първото място в евролистата, но тя се превръща в един сериозен потенциален кандидат за председател на БСП. Тя съумя да обедини всички на конгреса, което  Корнелия Нинова не успява \", обяви пред \"Нова телевизия\" Димитър Главчев. Пред БНТ Десислава Атанасова от ГЕРБ заяви, че е парадокс Корнелия Нинова да говори за демокрация, а демокрацията да ѝ е отнела много, както е казала преди две години. \"Парадоксално е БСП да говори за свобода на словото, а нейната партия да е пращала хората с различно мнение в лагери. БСП е единствената партия, която има толкова милионери, че дори Георги Гергов не може да ги изброи\", каза още Атанасова. Според нея темата за Елена Йончева не стои на вниманието на ГЕРБ. По думите й обвинението било повдигнато от прокуратурата, а българските институции не били поръчкови. Депутатът от ГЕРБ Тома Биков обяви пред БНР, че Елена Йончева е невинна за пране на пари от КТБ до доказване на противното.", "date": "2019.01.27", "title": "ГЕРБ за конгреса на социалистите: Елена Йончева има потенциал за лидер на БСП"}
{"url": "https://www.dnevnik.bg/sviat/2019/01/27/3381135_deva_mariia_ne_e_bila_influensur_no_e_ostavila_traina/", "text": "Папа Франциск предупреди вчера стотици хиляди богомолци, събрали се в Панама за Световните дни на младежта, да не се поддават на изкушението да живеят във виртуалния свят на интернет, предаде Франс прес. \"Не е достатъчно да си по цял ден в мрежата, за да се чувстваш признат и обичан\", заяви Франциск пред 600 000 души, по данни на организаторите, събрали се на огромно открито пространство, близо до международното летище в Панама. Дева Мария \"не е излизала по \"социалните мрежи\" на своята епоха. Тя не е била \"инфлуенсър\", но без да го е искала и търсила, се е превърнала в жената, която най-много е повлияла на историята\", заяви папата. Той говори за това колко е трудно за младите да намерят смисъл в живота, когато са \"без работа, без образование, без общност и без семейство\". \"Накрая се чувстваме празни и запълваме тази празнота с безсмислени неща. Защото още не знаем за кого да живеем, да се борим и да обичаме\", добави той. \"Само любовта ни прави по-човечни, по-пълноценни, всичко останало е хубаво, но изпразнено от съдържание\", каза в заключение Светият отец./БТА", "date": "2019.01.27", "title": "Дева Мария не е била инфлуенсър, но е оставила трайна следа, заяви папа Франциск"}
{"url": "https://www.dnevnik.bg/bulgaria/2019/01/26/3378588_kude_sa_vuzrojdenskite_sgradi_na_vuzrojdenskiia/", "text": "Тя е някъде под внушителната кула-камбанария, срещу новия и значително по-голям параклис и обградена от различни сгради - ново строителство. С нов и променен покрив със съвременни керемиди. Не е трудно да се пропусне единствената възрожденска и стара ценна сграда в иначе огромния комплекс на Църногорския манастир \"Св.св. Безсребреници и Чудотворци Козма и Дамян Асийски\" край пернишкото село Гигинци. Неотдавна в Националния институт за недвижимо културно наследство е постъпило искане целият манастирски комплекс да бъде обявен за ценност с национално значение. А от заседанието по въпроса на специализирания експертен съвет за опазване на недвижимите културни ценности към Министерството на културата, се чуват множество критики около решенията, довели до сегашния вид на манастира. Заради всички  намеси и строителства  експертите препоръчват да се даде статут на ценност с национално значение само на църквата, а на реставрираните в сравнително автентичен вид старо манастирско крило, магерница и гостоприемница да се гласува, че са с местно значение. Отделно се дават и предписания за оправяне на покрива на църквата, за да бъдат премахнати неподходящите намеси, нарушили структурата и стария му вид. Експертите от института за паметници обясняват още, че е добре да се гласуват тези решения, за да се спре бъдещото строителство в района и да се защитят ценните обекти. Които в момента са значително по-слабо забележими от новите сгради. \"Не предлагаме манастирът да добие статут на недвижима културна ценност, защото той няма характеристики и белези на манастирски комплекс от периода на Възраждането. Той бележи по-скоро тенденциите в съвременното църковно строителство и похвати за организиране на манастирски комплекс. Определяме го като охранителна зона на обектите за индивидуален статут. Важното е, че в тази среда не допускаме ново застрояване\", отбелязват експертите от института. И посочват, че големите нови сгради дори излизат извън обхвата и територията на предишния манастирски комплекс. Нищо от новото строителство, започнало около 2007 г. и с пик между 2010 г. и 2012 г. не е съгласувано с института за паметниците, се разбира още на заседанието. Така през годините около старата църква, която и дотогава е със статут, отговарящ в момента на категорията с \"национално значение\", изниква изцяло ново жилищно крило, което е видимо по-голямо и обемно от старото. На покрива му са разположени десетки соларни панели, които също предизвикват недоволството на експертите. Фронтонът на тази сграда пък наподобява копривщенските къщи. До нея има и нова църква, наричана параклис, която също е значително по-голяма от възрожденската. Изградените стени на манастира пък наподобяват крепостни и завършват със зъбери. Манастирът е много посещаван, има стопанство, произвежда различни продукти. Преди да започне възстановяването и новото строителство обаче той е бил в окаяно състояние. Като през комунистическия период там са се отглеждали селскостопански животни, а по-голямата част от сградите са били пред сриване. Преди десетина години местните свещеници започват кампания за възстановяването му, откриват набирателни сметки, ангажират Светия синод. Появяват се и фирми-инвеститори. Основен дарител на манастира става и бившият банкер, а сега главен обвиняем по делото за фалита на Корпоративна търговска банка Цветан Василев. Той и съпругата му Антоанета дори бяха изографисани като ктитори на манастира, а даренията им надхвърляха над половин милион лева. Впоследствие  Василев сам пожела образът му да бъде заличен от стените . Манастирът получава  немалко средства и от властта , като по време на Тройната коалиция, правителството на ГЕРБ и последвалият втори кабинет \"Борисов\" се отделят бюджетни и евросредства за няколко стотици хиляди лева. С бюджетни пари е ремонтиран и пътят до манастира. А през 2015 г.  лично премиерът Бойко Борисов  и тогавашният вицепрезидент на Европейската комисия Кристалина Георгиева присъстват на освещаването на новоремонтирания манастир. Тогава от Държавния фонд \"Земеделие\" съобщават, че близо 420 хиляди лева са вложени за реновирането на църквата \"Св. Анна\" и близо 793 хиляди лева за възстановяване на западното крило на Гигинския манастир. Средствата са осигурени по проект по Програма за развитие на селските райони 2007 – 2013 г.", "date": "2019.01.27", "title": "Къде са възрожденските сгради на \"възрожденския\" Гигински манастир"}
{"url": "https://www.dnevnik.bg/sport/2019/01/27/3381127_djokovich_iznese_lekciia_na_nadal_i_specheli_rekordna/", "text": "Световният №1 Новак Джокович изигра един от най-силните си мачове срещу Рафаел Надал и спечели Australian Open за рекорден седми път. Сърбинът даде само осем гейма на най-големия си съперник на корта и спечели с 6:3, 6:2, 6:3 за 2.04 часа. Джокович изпревари с една титла Роджър Федерер и Рой Емерсън, с които досега разделяше рекорда в Мелбърн. 31-годишният тенисист от Белград спечели трети пореден трофей в турнирите от Големия шлем и общо 15-и в кариерата си. Той вече изостава само с два от Надал и с пет от рекордьора Федерер. Джокович и Надал се изправиха един срещу друг за 53-и път и за осми във финал на турнир от Големия шлем. Двамата стигнаха финала по категоричен начин и дадоха заявка за поредната паметна битка помежду им. Една от най-очакваните им срещи обаче се оказа една от най-неравностойните. Джокович показа изумителен тенис и не остави никакви шансове на Надал, който стигна до мача за титлата без загубен сет. Испанецът опита да бъде максимално агресивен от първата точка, но сърбинът отговори с изключителна защита и впечатляваща стабилност от основната линия. Лидерът в световната ранглиста имаше отговор на всичко, което предложи съперникът му. Той направи само девет непредизвикани грешки в мача - три в първия, една във втория и пет в третия сет. Носителят на 17 титли от Големия шлем беше принуден да играе с максимален риск. Това доведе до твърде много грешки от ракетата му - две двойни и общо 28 непредизвикани. Разликата в завършващите удари също беше категорично в полза на сърбина - 34 срещу 21. Джокович беше безапелационен на начален удар. Той вкара 72% от първите си сервиси и загуби само 13 от 69-те точки, които бяха разиграни в деветте му подаванията. Още по-впечатляващо беше, че едва три от тях дойдоха при втори сервис. В същото време сърбинът за пореден път показа, че притежава най-добрият ретур в историята на тениса. Той спечели 31 от 73-те точки (42%), разиграни в подаванията на Надал, в това число забележителните 49% при посрещане на първи сервис. Джокович започна страхотно мача. Той спечели 14 от първите 16 точки, за да поведе с 3:0 и 30:15. Сърбинът имаше шанс да реализира втори пореден пробив. Надал се спаси и измъкна подаването си, което даде начало на пробуждането му. Испанецът заигра по-добре, но Джокович беше безапелационен при свой сервис. Той не даде нито една точка на съперника в първите си четири подавания. Едва при 5:3, когато световният №1 сервираше за спечелването на сета. Надал успя да вземе точка при посрещане. Световният №2 поведе с 30:15, но загуби следващите четири разигравания, допускайки три непредизвикани грешки. Това сложи край на първата част след малко повече от половин час игра. Вторият сет също започна с по-добра игра на Джокович. Той откри със сервис гейм на нула, а в петия гейм стигна и до ранен пробив за 3:2. Затвърждаването на пробива обаче не дойда лесно. За пръв път от началото на мача Надал спечели повече от точка при сервис на световния №1. Той дори стигна до равенство, но Джокович запази спокойствие и взе първото си по-завързано подаване. Сърбинът продължи да демонстрира изключителен тенис и бързо предреши изхода на сета, след като направи втори пробив в ответния гейм. Сервирайки за спечелването на втората част, лидерът в световната ранглиста беше безупречен. Той откри гейма с брутален форхенд по обратния диагонал, след което записа три поредни точки от сервис. Още в началото на третия сет Надал отново се озова в тежка ситуация. Той спечели първото си подаване на 30, но беше пробив във второто, а между двете Джокович спечели поредния си сервис гейм на нула. Както и в предишния сет, сърбинът трябваше да спасява точка за моментално връщане на пробива. Той допусна три непредизвикани грешки, след като в целия мач дотук имаше четири. Световният №1 обаче отговори по впечатляващ начин и затвърди предимството си - 4:2. При 5:3, когато Надал сервираше за оставане в мача, Джокович направи серия от зрелищни изпълнения от форхенд. Той реализира втори пробив и постигна 28-ата си победа от 53 мача срещу испанеца. Сърбинът записа четвърта победа в осмия финал помежду им в Големия шлем. Днешната среща се оказа най-неравностойната им битка за трофей от Шлема и първата, която приключи в три сета. Най-кратката им досега беше финалът на \"Уимбълдън\" през 2011 г., когато Джокович спечели в четири сет за 2.28 часа. Световният №1 постигна 19-ия си успех от 26 мача с Надал на твърди кортове. Сърбинът увеличи серията си срещу испанеца на тази настилка на осем поредни победи и 17 поредни спечелени сета. Триумфът в Мелбърн ще увеличи разликата между двамата на върха в световната ранглиста. В понеделник Джокович ще събере 10 955 точки и ще има аванс от 2635 точки пред Надал.", "date": "2019.01.27", "title": "Джокович изнесе лекция на Надал и спечели рекордна седма титла в Мелбърн"}
{"url": "https://www.dnevnik.bg/sviat/2019/01/27/3381153_pri_bomben_atentat_na_filipinski_ostrov_zaginaha_20/", "text": "Две бомби избухнаха в района на катедрала на остров Джоло в южната част на Филипините и отнеха живота на най-малко 20 души, а ранените са 81, предаде Асошиейтед прес, цитирайки местната полиция. Загинали са петима войници и 15 мирни граждани. Според силите за сигурност първата бомба е избухнала в катедралата по време на неделната литургия. Втората е избухнала около минута по-късно отвън, след като правителствените сили се притекли на помощ на пострадалите. Смята се, че тя може да е била прикрепена на паркиран мотоциклет. Правителството на Филипините обеща в изявление, че ще преследва нападателите \"докато всеки убиец не бъде изправен пред съда и изпратен зад решетките. Законът няма да прояви милост към тях\". На остров Джоло действаха екстремисти от групировката Абу Саяф, обявена за терористична организация както от САЩ, така и от Филипините. Бойците на Абу Саяф извършват бомбени нападения, отвличания и обезглавявания на хора. Властите все още не са изяснили мотива за нападението или дали то е свързано със състоялия се миналата седмица референдум, с ккойто беше създадена нова мюсюлманска автономна териториална единица в южния регион Минданао, отбелязва ДПА /БТА", "date": "2019.01.27", "title": "При бомбен атентат на филипински остров загинаха 20 души"}
{"url": "https://www.dnevnik.bg/sviat/2019/01/27/3381256_izrael_prizna_guaido_za_durjaven_glava_na_venecuela/", "text": "Премиерът на Израел Бенямин Нетаняху заяви днес, че Еврейската държава признава лидера на опозицията Хуан Гуайдо като нов държавен глава на Венецуела, съобщи БТА. \"Днес Израел се присъединява към САЩ, Канада, повечето латиноамерикански държави и европейски нации като признава новото ръководство на Венецуела\", съобщи Нетаняху във видео, публикувано в социалните мрежи, предадоха световните агенции. Това става на четвъртия ден след като председателят на венецуелския парламент  Хуан Гуайдо се самообяви за временен президент и положи клетва. Вчера редица европейски страни и ЕС обявиха, че очакват в осемдневен срок президентът Николас Мадуро да свика извънредни избори и предупредиха, че ако това не се случи, също ще признаят Гуайдо. Днес в интервю за  телевизия Си Ен Ен-Тюрк той заяви, че страната му \"не е свързана\" с Европа и ултиматумът трябвада бъде оттеглен. Мадуро започна новия си мандат на 10 януари в условията на продължаваща години икономическа  криза  в страната и  рекордна хиперинфлация . Днес той каза, че \"в най-скоро време в страната предстоят избори за парламент\", а поредните президентски \"избори ще се състоят през 2020 г.\".", "date": "2019.01.27", "title": "Израел призна Гуайдо за държавен глава на Венецуела"}
{"url": "https://www.dnevnik.bg/sport/2019/01/27/3381266_dalech_ot_maiami_barselona_se_spravi_s_jirona_i_vze/", "text": "Барселона\" имаше доста трудности при гостуването си на \"Жирона\", но постигна осма поредна победа в испанското първенство и отново се откъсна с пет точки на върха в класирането. Шампионите спечелиха с 2:0 след попадения на Нелсон Семедо в началното на мача и Лионел Меси в средата на второто полувреме. Успехът в каталунското дерби с \"Жирона\" сложи положителен край на трудна седмица, в която  допуснаха тежка загуба от \"Севиля\" за Купата на краля . Мачът между \"Жирона\" и \"Барселона\" трябваше да е първият от испанското първенство, който се провежда на американка земя. Ла Лига сключи 15-годишен договор за \"износ\" на двубои в САЩ и Канада, а Маями беше избран за домакин на първия от тях. Клубовете обаче се противопоставиха и плановете пропадна. Още в началните минути на срещата домакините от Жирона дадоха знак, че ще създадат трудности на \"Барселона\". Въпреки това шампионите поведоха още в деветата минута чрез Семедо, който се възползва от неориентирана игра на защитата на \"Жирона\". Голът не смути домакините. Те имаха няколко отлични възможности да изравнят, но не се възползваха. В началото на втората част тимът от Североизточна Каталуня получи още един добър шанс, но Кристиан Стуани го пропиля. Секунди по-късно ситуацията за \"Жирона\" станаха много тежка, след като Бернардо Еспиноса беше изгонен със спорен втори жълт картон. В 68-ата минута \"Барселона\" уби надеждите на домакините с втори гол. Жорди Алба се измъкна зад защитата и намери Меси, който се озова очи в очи с вратар Боно и технично го прехвърли. Аржентинецът отбеляза 18-ия си гол в първенството и 25-и в 24-а мача във всички турнири през този сезон. Той поведе с три гола пред съотборника си Луас Суарес на върха при голмайсторите в Ла Лига. С 15-aта си победа от 21 шампионатни срещи \"Барселона\" събра 49 точки и се откъсна с пет пред \"Атлетико\" (Мадрид) и с 13 пред \"Реал\" (Мадрид), който гостува на \"Еспаньол\" в последния неделен мач от кръга.", "date": "2019.01.27", "title": "Далеч от Маями \"Барселона\" се справи трудно с \"Жирона\" и взе осма поредна победа"}
{"url": "https://www.dnevnik.bg/sviat/2019/01/27/3381281_trietajna_sgrada_ruhna_v_haga_sled_predpolagaem_vzriv/", "text": "Триетажна сграда се срути частично в Хага след предполагаем взрив на газ, съобщи Асошиейтед прес. Холандските спасители извадиха двама ранени из под отломките и търсят още хора. Говорител на градските спешни служби заяви, че не е ясно колко хора са били в сградата. Срутването е повредило и съседните къщи, чиито обитатели са евакуирани. Отломките, засипали улицата и паркираните коли усложняват издирването", "date": "2019.01.27", "title": "Триетажна сграда се срути частично в Хага след предполагаем взрив на газ"}
{"url": "https://www.dnevnik.bg/sviat/2019/01/27/3381285_nad_10_hiliadi_francuzi_protestiraha_sreshtu_jultite/", "text": "Над 10 хиляди души преминаха в демонстрация в центъра на Париж срещу хаоса и проявите на насилие по време на протестите на \"жълтите жилетки\" - движение, започнало срещу поскъпването на горимата, но превърнало се в базирана в социалните мрежи безлична кампания срещу президента Еманюел Макрон. Днешният протест бе озаглавен Републикански марш на свободите, а организатор е движението на \"червените кърпи\" (foulards rouges). Много от участниците носеха такива кърпи на врата, а призивът им е за възстановяване на правовия ред и за мир във Франция. France Info съобщава, че над множеството са били издигнаги плакати \"Спрете насилието\" и \"Да на демокрацията, не на революцията\". Инициаторът на шествието, 51-годишният инженер Лоран Сулие, заяви, че \"гневът бе чут, претенциите са законни, но осъждаме избраната форма, системното насилие и ненавистта към журналистите\"- Движението на \"жълтите жилетки\" проведе поредния протест в събота, но по данни на вътрешното министерство в Париж са участвали 2700 души, от които при безредици са били задържани 15, а в цялата страна с население над 67 милиона души. Тази уикенд са протестирали около 69 хиляди, кото е намаляване с 15 000 за седмица. Според Би Би Си вече има разцепление в това движение за отношението към Макрон. Част от лидерите му призоваха хората да не излизат в неделя на протеста, за да не изгледа акцията като подкрепа да президента. Повечето привърженици са за това да се намери решение на проблемите чрез участие в поредицата от дебати по инизциатива на Елисейския дворец", "date": "2019.01.27", "title": "Над 10 хиляди французи протестираха срещу \"жълтите жилетки\""}
{"url": "https://www.dnevnik.bg/bulgaria/2019/01/27/3381318_sultanka_petrova_ne_e_v_konflikt_na_interesi_zaradi/", "text": "Зам.-министърът на труда и социалната политика Султанка Петрова не е била в конфликт на интереси докато дружество, свързано със съпруга и е имало договор за охрана на сградата на Народното събрание по време на ремонта й. Това е установила Комисията за противодействие на корупцията (КПКОНПИ), която провери казуса след като охранител от фирмата загина по време на работа. Това съобщи Би Ти Ви. Петрова като зам.-министър не е имала правна възможност да упражни правомощия по договора за охрана, защото той е сключен 20 дни преди тя да поеме поста в министерството, е установила комисията. Според решението на КПКОНПИ в случая липсват два от трите елемента, които обуславят конфликта на интереси. Налице е само един – лице, заемащо висша публична длъжност. \"Липсват обаче другите два елемента – наличието на упражнени от лицето правомощия по служба и частен интерес.\", пише в решението. След смъртния случай  БСП поиска оставката  на Петрова с мотив конфликт на интереси. Фирмата е \"Дефанс консулт\", а според Търговския регистър и Сметната палата Султанка Петрова е била съдружник в нея, но преди години. ", "date": "2019.01.27", "title": "Султанка Петрова не е в конфликт на интереси заради фирмата на мъжа си"}
{"url": "https://www.dnevnik.bg/video/2019/01/27/3381316_video_ruski_strategicheski_bombardirovach_se_razcepi/", "text": "Любителски видео запис на катастрофа на руски стратегически бомбардировач беше публикуван в интернет и на него се вижда как Ту-22М3 буквално се разпада при \"твърдо кацане\". За инцидента в базата край град Оленогорск в Мурманска област бе съобщено на 22 януари. В катастрофата загинаха трима души от екипажа, а капитанът оцеля. Министерството на отбраната твърди, че на борда не е имало въоръжение, тъй като е бил изпълняван тренировъчен полет. Като причина за аварията се посочва попадането на самолета в снежна преспа на не добре почистената писта. Медии спекулират, че е възможно да става дума и за пилотска грешка, защото бомбардировачът е паднал на около 500 м от пистата. На видеото се вижда, че тежкият над 54 тона самолет се спуска много бързо и не успява да кацне плавно, а буквално се удря в земята. От компанията \"Туполев\" съобщиха, че разбилият се Ту е произведен в Казан през 1986 г. и последният му ремонт е бил направен през 2012 г. в Калининград.", "date": "2019.01.27", "title": "Видео: Руски стратегически бомбардировач се разцепи при кацане"}
{"url": "https://www.dnevnik.bg/photos/2019/01/27/3381122_fotogaleriia_svetovnite_snimki_na_denia_-_26_-27/", "text": "Амурски тигърчета, родени в зоологическата градина, бяха представени публично за първи път.", "date": "2019.01.27", "title": "Фотогалерия: Световните снимки на деня - 26 -27 януари"}
{"url": "https://www.dnevnik.bg/photos/2019/01/27/3381312_fotogaleriia_s_cherveni_kurpi_sreshtu_jultite_jiletki/", "text": "С червени кърпи, шалове, чадъри, шапки, чанти и всякакви други аксесоари над 10 хил. французи дефилираха днес под дъжда в Париж \"в защита на демокрацията и институциите\" от насилието, съпровождало демонстрациите на \"жълтите жилетки\" Те скандираха: \"Да - на демокрацията, не - на революцията\". Повече за демонстрацията четете ", "date": "2019.01.27", "title": "Фотогалерия: С червени кърпи срещу жълтите жилетки"}
{"url": "https://www.dnevnik.bg/sport/2019/01/27/3381327_chelsi_produlji_s_lekota_za_kupata_na_angliia_totnum/", "text": "Седмицата в английския футбол, отредена за домашните турнири, завърши отлично за \"Челси\" и разочароващо за \"Тотнъм\". Носителят на трофея се класира за петия кръг в Купата на Англия с рутинна победа с 3:0 срещу втородивизионния \"Шефилд уензди\", а \"шпорите\" отпаднаха след загуба с 0:2 от \"Кристъл палас\". Три дни по-рано двата лондонски отбора се изправиха един срещу друг в полуфиналите за Купата на лигата. \"Челси\" изоставаше с 0:1 след първия мач, но  след 2:1 в реванша и победа с дузпи  се класира за финала, където ще срещне носителя на трофея \"Манчестър сити\". Взетият под наем от \"Милан\" Гонсало Игуаин направи дебют за \"Челси\", а Маруцио Сари даде почивка на основни играчи като вратаря Кепа Арисабалага, Давид Луис, Антонио Рудигер, Нголо Канте, Жоржиньо, Педро и Еден Азар. Сините очаквано имаха контрола върху топката в началото, но трудно стигаха до чисти положения. В средата на полувремето главният съдия Андре Маринър отсъди дузпа в полза на \"Шефилд уензди\", но след видеопреглед на ситуацията наказателният удар правилно беше отменен. В 25-ата минута реферът отново посочи бялата точка, този път в полза на \"Челси\". Сесар Аспиликуета беше фаулиран в наказателното поле и този път дузпата правилно беше отсъдена. Уилиан предложи на Игуаин да изпълни, за да се разпише в дебюта си за сините. Аржентинецът обаче отказа и предостави дузпата на бразилеца, който реализира безапелационно. Голът вдъхна спокойствие на играчите на \"Челси\", които нямаха никакви проблеми до края. В 64-ата минута Калъм Хъдсън-Одой реши мача с втори гол, след като получи топката от Андерс Кристиансен, задържа я отлично в наказателното поле и с левия крак я изпрати в близкия ъгъл. В 83-ата минута Уилиан оформи крайния резултат с второто си попадение в двубоя. Влезлият секунди по-рано Оливие Жиру свали топката с едно докосване към бразилеца, който отбеляза със страхотен фалцов изстрел с десния крак. \"Тотнъм\" също даде почивка на част от титулярите си, но това не се оказа успешно срещу отбор от нивото на \"Кристъл палас\". \"Шпорите\" допуснаха два гола в първите 34 минути, след което пропуснаха страхотни възможности да се върнат в мача и в крайна сметка загубиха. Пауло Газанига, Хуан Фойт, Давиндсон Санчес, Ян Вертонген, Ерик Дайър, Оливър Скип, Киърън Трипиър, Кайл Уокър-Пиърс, Жорж Кевин Нкуду, Лукас Моура и Фернандо Йоренте започнаха в стартовия състав на Маурисио Почетино. За \"Кристъл палас\" Конър Уикъм изигра първия си мач като титуляр от 26 месеца. Именно той отбеляза първия гол в мача. В деветата минута централният нападател се разписа на празна врата след отличен пробив и подаване на Джефри Шлуп. В 34-ата минута домакините увеличиха аванса си. Уокър-Питърс игра с ръка в наказателното поле, реферът Кевин Френс правилно отсъди дузпа, а Андрос Таунздънд я превърна в гол. \"Тотнъм\" можеше да се върне в мача, но пропиля две перфектни възможности. При първата Нкуду не успя да преодолее отблизо Хулиан Сперони след хитро изпълнен свободен удар от Трипиър. Малко след това гостите получиха дузпа, но Трипиър стреля покрай вратата. Резултатите от четвъртия кръг \"Бристъл сити\" - \"Болтън\" 2:1 \"Арсенал\" - \"Манчестър юнайтед\" 1:3 \"Акрингтън\" - \"Дарби каунти\" 0:1 \"Манчестър сити\" - \"Бърнли\" 5:0 \"Нюкасъл\" - \"Уотфорд\" 0:2 \"Брайтън\" - Уест бромич\" 0:0 \"Суонзи\" - \"Джилингам\" 4:1 \"Мидълзбро\" - \"Нюпорт\" 1:1 \"Шросбъри\" - \"Уулвърхемптън\" 2:2 \"Портсмут\" - КПР 1:1 \"Донкасър\" - \"Олдъм\" 2:1 \"Милуол\" - \"Евертън\" 3:2 \"Уимбълдън\" - \"Уест хем\" 4:2 \"Кристъл палас\" - \"Тотнъм\" 2:0 \"Челси\" - \"Шефилд уензди\" 3:0 \"Барнет\" - \"Брентфорд\" (в понеделник)", "date": "2019.01.27", "title": "\"Челси\" продължи с лекота за Купата на Англия , \"Тотнъм\" отпадна"}
{"url": "https://www.dnevnik.bg/sport/2019/01/27/3381356_sled_kusno_probujdane_juventus_napravi_obrat_i_pobedi/", "text": "Шампионът \"Ювентус\" продължи убедителния си ход към нова титла в Серия А. \"Бианконерите\" направиха обрат за 2:1 при гостуването си на \"Лацио\". Успехът за водения от Масимилиано Алегри отбор дойде много трудно и благодарение на силни последни 15 минути. \"Лацио\" поведе в 59-ата след автогол на Емре Джан. \"Ювентус\" трябваше да чака до 74-ата за първия си удар към и във вратата. Въпреки това гостите сътвориха обрат с головете на Жоао Кансело и Кристиано Роналдо от дузпа. Бяло-черните увеличиха преднината си на върха и вече водят с 11 точки пред \"Наполи\". За \"Ювентус\" това беше 19-а победа от 21 мача, като шампионите продължават да са непобедени в Серия А през сезона. \"Лацио\" е осми с 32 точки, но е на три от четвъртия \"Милан\". През първата част \"бианконерите\" имаха преимущество във владението на топката, но това не им помогна с нищо. \"Лацио\" имаше добри възможности, от които обаче не се възползва. В 12-ата минута Уолас стреля с глава, но Войчех Шчесни спаси. Вратарят се справи и с удар на МАрко Пароло в 38-ата. Секунди преди почивката домакините имаха нова възможност. Този път топката стигна до Чиро Имобиле в наказателното поле и той стреля, но играч на съперника блокира удара. \"Лацио\" продължи да атакува и след почивката. Усилията на отбора от Рим дадоха резултат в 59-ата минута. Тогава след ъглов удар Пароло стреля, а топката се удари в Джан и влезе във вратата. \"Ювентус\" се вдигна и намери отговор. В 74-ата минута шампионите направиха добра атака, при която Томас Стракоша спаси първия точен удар на съперника. Топката обаче попадна в Кансело, който изравни. Три минути преди края Сенад Лулич извърши нарушение без топка в наказателното поле и съдията даде дузпа. Звездата Роналдо изпълни много добре в средата на вратата и донесе успеха на отбора си.", "date": "2019.01.27", "title": "След късно пробуждане \"Ювентус\" направи обрат и победи \"Лацио\""}
{"url": "https://www.dnevnik.bg/sport/2019/01/27/3381360_real_izleze_treti_sled_nai-rezultatniia_si_mach_v_la/", "text": "Реал\" (Мадрид) се върна на третото място в Ла Лига след победа с 4:2 като гост на \"Еспаньол\". Европейският и световен клубен шампион записа най-резултатният си мач в испанското първенство от ноември насам и скъси изоставането си до лидера \"Барселона\" на десет точки. Карим Бензема се разписа два пъти, а капитанът Серхио Рамос и Гарет Бейл добавиха по едно попадение за победата на \"Реал\". Централният защитник отбеляза 50-ия си гол с глава, а уелсецът - гол №100 за отбора във всички турнири. Тимът на Сантяго Солари доигра мача с човек по-малко, след като Рафаел Варан получи директен червен картон. Това обаче се случи при резултат 4:1 и не застраши победата на гостите. За последно \"Реал\" отбеляза четири гола в Лига на 12 ноември, когато спечели с 4:2 като гост на \"Селта\" (Виго). Другите две шампионатни срещи, в които мадридчани се разписаха четири пъти, бяха победите с 4:1 срещу \"Жирона\" и \"Леганес\" във втория и третия кръг. \"Реал\" записа трети пореден успех в първенството и общо 12-и след 21 кръга. Тимът на Солари събра 39 точки, като изпревари \"Севиля\" с три и се доближиха на пет от градския съперник \"Атлетико\". \"Барселона\" е начело с 49, след като  по-рано днес взе трудна победа срещу \"Жирона\" . \"Реал\" поведе срещу \"Еспаньол\" след по-малко от четири минути игра. Модрич нахлу в наказателното поле и стреля, вратарят Диего Лопес спаси, но Бензема направи добавка отблизо. В 15-ата минута гостете стигнаха до второ попадение, а Модрич отново беше с основна заслуга. Носителят на \"Златната топка\" центрира отдясно след корнер и намери Рамос, който отбеляза красив гол с глава. В средата на първото полувреме \"Еспаньол\" намали изоставането си. \"Реал\" не успя да изчисти добре центриране от корнер, след коет стигна се до разбъркване в наказателното поле. Топката стигна до Лео Баптиста, който се разписа със силен шут под гредата. \"Реал\" си върна аванса от два гола в добавеното време на първата част. Бензема опита двойно подаване с Винисиус, което се получи с доза късмет, и фалцов удар с десния крак насочи топката в далечния ъгъл. В 67-ата минута гостите убиха интригата с четвърто попадение. Бензема задържа топката между няколко бранители на \"Еспаньол\" и подаде към Лукас Васкес. Той намери влезлия като резерва три минути по-рано Бейл, който се освободи с атрактивен финт и с левия крак не остави шансове на Диего Лопес. В 72-ата минута Варан беше изгонен със спорен червен картон за нарушение срещу Серхио Гарсия, който се откъсваше сам срещу Тибо Куртоа. Девет минути преди края на редовното време \"Еспаньол\" върна един гол чрез Роберто Розалес.", "date": "2019.01.27", "title": "\"Реал\" излезе трети след най-резултатния си мач в Ла Лига от ноември"}
