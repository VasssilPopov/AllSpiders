{"url": "https://www.dnevnik.bg/hrana_i_napitki/2019/09/29/3967109_sen_jak_s_korichka_ot_fermentiral_chesun_i_variacii_na/", "text": "                         Обелете скаридата, направете разрез с ножче възможно най-близо до опашката и с помощта на пинсета премахнете слузестата жилка (черно- кафява или жълто-зеленикава на цвят). След като почистите, овкусете и нанижете на шишче, за да сотирате в малко масло. За коричката смесете ферметиралия чесън с масло и овкусете с малко сол. Готовата смес разстелете върху хартия за печене на дебелина 4 мм и оставете в хладилник. След това изрежете с ринг кръгче с диаметъра на мидата. Овкусете мидата и запечатайте на висока температура. Върху нея поставете кръгчето от ферментирал чесън и запечете леко в електрически грил (саламандър). За чипса почистете обелките от скарида и бланширайте във вряща вода 45 секунди. Шокирайте в ледена вода и дехидратирайте в продължение на 12-14 часа на 75˚C. След това пържете 10-15 секунди на 170˚C, отцедете върху кухненска хартия и посолете. Скаридите за прах бланширайте във вряща вода и шокирайте в ледена вода. Блендирайте до получаването на ситни трохи. Изсушете ги за 30 минути на водна баня, като разбърквате често. За корала разбийте всички продукти до получаването на хомогенна смес. Минете през фина цедка и сложете в сифон. Заредете 2 патрона и разклатете добре. Изсипете сместа от сифона в пластмасови чашки с дупки на дъното и гответе в микровълнова около 45 секунди на най-високата степен. Всичко за гаспачото от омар смесете в касерол и редуцирайте до нужната консистенция. За Сен Жак и скариди 1 мида Сен Жак 1 скарида размер 6/8 20 г ферментирал чесън 20 г масло сол и пипер обвивка от скарида олио сол 2 бр. скариди 40 г ферментирал чесън 50 мл сметана 1 яйце 12 г нишесте 10 мл водка 40 мл биск от омар 20 мл доматен сок 10 мл ферментирал сок от чушки хабанеро", "date": "2019.09.29", "title": "Сен Жак с коричка от ферментирал чесън"}
{"url": "https://www.dnevnik.bg/sviat/2019/09/29/3969282_amerikanski_predpriemach_se_otkaza_ot_svoiata_zaplata/", "text": "Изпълнителен директор на финансова компания в САЩ намали собствената си заплата, за да осигури на служителите си минимално заплащане от 70 хил. долара годишно – и то за втори път. Става въпрос за Дан Прайс, създателя на Gravity Payments, която отвори нов офис в Айдахо тази седмица, разказва Си Ен Ен. През 2015 г. той решава да увеличи заплатите на служителите си, след като прочита изследване, че допълнителните доходи се отразяват много добре на  качеството на живот  до момента, в който стигнат около 75 хил. годишно. Прайс вдига заплатите на всичките си 120 служители в Сиатъл, за да може минималната да стане 70 хил. годишно. За целта използва 90% от своята лична заплата от 1 млн. долара. Така 30 души започват да получават двойно повече пари, а 40 други получават значително увеличение. Ефектът е забележителен – 10%  купуват първата си собствена къща , а вноските за пенсия се удвояват. 70% от хората с дългове успяват да ги изплатят до някаква степен. Пътуването до работа се скъсява, тъй като хората могат да си позволят да се преместят по-близо до офиса. Ако преди най-много един служител на фирмата се е сдобивал с дете годишно, сега тя разказва за \"бейби бум\" от по 6-7 бебета в годината. Оттогава насам броят на служителите се е увеличил до 200. Новият отдел на фирмата в Айдахо е бил независима компания, преди да бъде купен от Gravity Payments. Вдигането на заплатите трябва да се осъществи поетапно до 2024 г.; преди покупката повече от половината служители там са печелили по-малко от 30 хил. годишно.", "date": "2019.09.29", "title": "Американски предприемач се отказа от своята заплата, за да плаща добре на служители"}
{"url": "https://www.dnevnik.bg/sport/2019/09/29/3969645_fotogaleriia_kralskiiat_sprint_mejdu_nai-burzite_muje/", "text": "Американецът Крисчън Коулман е новият крал в  , след като спечели световната титла на първенството в Доха. Лидерът в световната ранглиста остави всичките си конкуренти зад себе си, след като направи бягане за 9.76 секунди.", "date": "2019.09.29", "title": "Фотогалерия: Кралският спринт между най-бързите мъже на света"}
{"url": "https://www.dnevnik.bg/sport/2019/09/29/3969652_fut-tenis_s_grigor_dimitrov_video/", "text": "Григор Димитров е считан за един от тенисистите с най-богат арсенал от удари и отлични технически умения. Българинът го доказа за пореден път, като показа, че се справя добре на корта и сфутболна топка. Димитров използва нестандартен начин за загрявка преди поредната си тренировка. В социалната мрежа \"Туитър\" се появи видео на бившия №3 в света, който заедно с членове на екипа си играе фут-тенис, разновидност на джитбола. Българският тенисист е в Китай, където започва втория турнир от азиатското турне. В понеделник той стартира в Пекин срещу  руснака Андрей Рубльов , срещу когото има две победи и една загуба. В предходния турнир в Ченду Димитров достигна до четвъртфинал, където  отпадна от казахстанеца Александър Бублик . Спечелените точки обаче гарантираха на българския тенисист завръщане на 25-ото място в ранглистата.   В Пекин Димитров има да защитава 45 точки, след като преди година достигна до втория кръг. Там той отпадна от сърбина Душан Лайович. Надпреварата в Пекин е от сериите АТП 500.", "date": "2019.09.29", "title": "Фут-тенис с Григор Димитров (видео)"}
{"url": "https://www.dnevnik.bg/zelen/2019/09/29/3969653_ucheni_preduprejdavat_che_karakashevoto_ezero_e_v/", "text": "Високопланинското Каракашево езеро в подножието на връх Мусала е започнало да се заблатява. Това показва анализ на пробите, които български учени антарктици са взели в подводна мисия на 14 септември. Вместо за хилядолетия промените са настъпили за 20 години, съобщава Би Ти Ви. Езерото се намира на 2396 м надморска височина и е дълбоко над 7 м. Пробите вече се намират в Биологическия факултет на Софийския университет. Там учените изследват два елемента за качество – химични и биологични. Подобно изследване преди 20 години е показало, че водата отговаря на всички характеристики на високопланинско езеро. Сега доцент Йована Тодорова, специалист по контрол на водите в Биологическия факултет на Софийския университет, установява, че почти всички химични показатели многократно надвишават нормата. \"Стойностите, които отчитаме по отношение на азота, са много високи. Това показва този характер на вероятно замърсяване с отходни води, както вие използвахте тази дума. Ние го наричаме битово-отпадъчен тип води\", обяснява доц. Тодорова. Пробите от някога кристално чистите планински води днес са близки до тези от язовирите около София. \"Започва да се увеличава притокът на елементи или вещества, които служат за храна. Различни организми се появяват, които започват да участват и за които преди не е стигало\", обяснява проф. Нешо Чипев от Института по биоразнообразие и екосистемни изследвания към БАН. Биологичният анализ на доцент Любомир Кендеров го потвърждава. Той е един от леководолазите, който е взел пробите. Още на място те констатират ниска прозрачност и зелен цвят на водата между петия и седмия метър, което се дължи на цъфтеж на фитопланктон. \"Къде ли не сме събирали проби, но такова нещо не бяхме виждали досега – да плуваме в плътен облак от водни бълхи. Те са там само защото имат храна. Развили са се в такова количество, което не е характерно за високопланинско езеро\", обясни доцент Кендеров. Водните бълхи са характерни за високопланинските езера, но не и тяхната огромна популация. \"За голямо съжаление във видовия състав на този зоопланктон успяхме да открием и други малки микроскопични организми, казват се ротиферии. Те са характерни само и единствено за силно заблатени водни басейни\", допълни доцент Кендеров. Учените успяват да измерят и над един метър утайка на езерното дъно, от която взимат проби. Вероятно процесите в езерото се дължат освен на пряката човешка дейност, така и на общото замърсяване на околната среда. Учените обясняват, че екосистемата би могла да се възстанови до известна степен, но само ако хората спрат да й вредят. Те призовават за строг контрол и санкции за туристи, които изхвърлят боклуци, а хижите да бъдат задължени да изградят пречиствателни станции.", "date": "2019.09.29", "title": "Учени предупреждават, че Каракашевото езеро е в опасност"}
{"url": "https://www.dnevnik.bg/photos/2019/09/29/3969662_snimka_na_denia_kapachki_za_kuvyozi/", "text": "В цялата страна се провежда акция за събиране на пластмасови капачки, а с парите от тях се купува медицинска апаратура. Досега са купени 12 кувьоза за общински болници, съобщи БНТ.", "date": "2019.09.29", "title": "Снимка на деня: Капачки за кувьози"}
{"url": "https://www.dnevnik.bg/sport/2019/09/29/3969626_vinoproizvoditel_i_restorantyor_koi_e_noviiat/", "text": "След тригодишното управление на  Райнард Гриндел  Германският футболен съюз (DFB) вече има нов президент. Това е Фриц Келер, който беше избран от делегатите в петък за нов президент на организацията и получава мандат от три години. До момента Фриц беше познат като президент на \"Фрайбург\" и фигура, въвлечена основно във винопроизводството. Кой обаче е човекът, натоварен със задачата да преведе германския футбол през времена на промяна? \"Човек, който се наслаждава на живота, на това да среща нови хора\", така Келер описа себе си наскоро в интервю за специализирано издание за вина. Неговият опит основно е в бизнеса с вино, както и в ресторантьорството, където наследява работата на своите родители. От 2010 г. Келер е начело на \"Фрайбург\" и често беше забелязван да ходи сред обикновените фенове, за да се допита какво може да се подобри в клуба. Според \"Дойче веле\" Келер се различава коренно от своите предшественици на поста в DFB. Между 2011 и 2015 г. начело бе Волфганг Нирсбах, който беше определян като \"корпоративен човек\" с отлични връзки, но след изкачването си напусна заради скандала около домакинството на световното първенство през 2006 г. Досегашният президент Гриндел, който е бивш журналист и политик, се замеси в скандали в края на своя мандат, белязан и от обвинение в расизъм от бившия национал Месут Йозил. Сега надеждите на всички в Германия са, че Келер ще успее да балансира и да внесе ценностите от дома, семейството и компанията си. Именно в липсата на това често е обвиняван Германският футболен съюз. \"Щастлив съм да бъда избран от делегатите и да усетя тяхната подкрепа. Важно е за мен да водя DFB към успешно бъдеще, да изградим заедно работеща структура и да бъдем ефективни. Това няма да бъде индивидуална задача, а ще разчитам на екипната работа\", каза Келер пред делегатите в петък. Келер е считан за успешен бизнесмен, след като ресторантът му \"Черният орел\" във Фрайбург притежава \"Мишлен\" звезда от 50 години, което е гаранция за качество. Той обаче категорично отсича, че суетата и злоупотребата с власт не са неща, които го влекат. \"Еволюция, а не революция\", това много често казва Келер, който е трето поколение производител на вино и знае как успешно да се продължат традициите. Когато беше препоръчан за поста, Келер обеща, че ще напусне \"Фрайбург\" в случай на успешно избиране за президент на DFB. Сега опитът му в бизнеса ще бъде нужен на организацията за стабилизиране на международните връзки и реномето, което беше разклатено сериозно в последните месеци. Келер не е считан за радикал, но надеждите на всички са да поведе германския футбол към по-успешни времена", "date": "2019.09.29", "title": "Винопроизводител и ресторантьор: кой е новият президент на германския футбол"}
{"url": "https://www.dnevnik.bg/bulgaria/2019/09/29/3969555_za_lujite_i_manipulaciite_po_sluchaia_polfriiman_-/", "text": "Данните са към 19 ч. на 28 септември. 1.  За лъжите и манипулациите по случая Полфрийман: Отворете закона  - 352 коментара 2.  Ядосаната Грета Тунберг пред ООН: \"Вие откраднахте мечтите и детството ми\"   - 332 коментара 3.  Джок Полфрийман: вече имам самолетен билет и пасаван  - 331 коментара 4.  Протестът срещу избора на Гешев се обърна към \"триъгълника на властта\"   - 292 коментара 5.  Радев призова българите в САЩ да се върнат в страната и да бъдат по-активни  - 269 коментара 6.  Тръмп е искал от Украйна да разследва Байдън, потвърди стенограмата на разговора  - 259 коментара 7.  Видео: Русия показа дрон, който ще развива като изтребител от шесто поколение  - 258 коментара 8.  Турският \"Пасат\" идва, \"Фолксваген\" подписва договор следващата седмица - 237 коментара 9.  Ето защо \"Фолксваген\" предпочита Турция  - 235 коментара 10.  Манолова представи план с над 340 мерки за нов модел на управление на София  - 229 коментара", "date": "2019.09.29", "title": "За лъжите и манипулациите по случая Полфрийман - най-коментираното в \"Дневник\""}
{"url": "https://www.dnevnik.bg/bulgaria/2019/09/29/3969722_remont_spria_a_sega_bavi_preminavaneto_prez_dva/", "text": "От снощи до тази сутрин за повече от 12 ч. не е било възможно преминаването през два гранични пункта с Турция -  ГКПП Малко Търново и ГКПП Лесово, разказа в репортаж Би Ти Ви, за което сигнал в телевизията са подали чакащи на образувалата се огромна опашка граждани. Те посочват, че при позвъняване в никоя институция не са могли да получат информация каква е причината и кога може да се очаква решение. Били са прехвърляни на други институции. Около 10 ч. тази сутрин е била възобновена обработката на документи. Над час след излъчването на репортажа по телевизията Министерството на външните работи съобщи, че по информация на турските гранични власти, потвърдена и от посещение на дипломатически служител от Генералното консулство на България в Одрин, ситуацията с трафика на ГКПП Дерекьой –Малко Търново и Хамзабейли - Лесово към входа за България е усложнен поради срив в системата за обработка на документи на турските гранични пунктове. Образували са се опашки от изчакващи автомобили и автобуси, като са блокирани на входа към България. Понастоящем трафикът се обслужва ръчно, като турските гранични власти ще заработят на максимален капацитет след отстраняване на техническия проблем, посочва ведомството. Ситуацията с трафика на третия изход от Турция към България - ГКПП Капъкуле - Капитан Андреево, към входа за България към момента е спокойна. Генералното консулство на България в Одрин е в непрекъсната връзка с турските гранични и митнически власти и при необходимост има готовност да реагира. При необходимост от съдействие българските граждани могат да се обадят на телефон:  , дежурен телефон в извънработно време в работни дни:  , дежурен телефон в почивни и празнични дни:  . Малко след 14:30 ч. министерството съобщи, че проблемът от турска страна е отстранен и проверката на пунктовете е нормализирана. По-късно \"Гранична полиция\" съобщи, че изключително интензивен е трафикът за товарни автомобили на изхода на ГКПП Капитан Андреево и ГКПП Лесово. Във връзка с ремонтни дейности на съпределните гранични пунктове се извършва бавна обработка на преминаващите от страна на турските гранични власти, посочват от дирекцията. Информацията за трафика на граничните пунктове е към 13.00 часа. На българо-сръбската, българо-гръцката, българо-румънската и на границата със Северна Македония трафикът е нормален на всички гранични контролно-пропускателни пунктове. Във връзка с извършване на ремонтно-строителни дейности на ГКПП Златарево за времето до 14 октомври 2019 г. движението през пункта ще бъде затруднено, предупреждава дирекцията. От съображение за безопасност поради ниското ниво на река Дунав фериботната платформа, обслужваща фериботната връзка Оряхово – Бекет, ще работи само през светлата част на денонощието – от 08.00 часа до 22.00 часа.", "date": "2019.09.29", "title": "Ремонт спря за над 12 часа преминаването през два гранични пункта с Турция (обновена)"}
{"url": "https://www.dnevnik.bg/sviat/2019/09/29/3969728_tri_grupi_migranti_pristignaha_na_lampeduza/", "text": "Три групи мигранти, общо към 80 души, пристигнаха тази сутрин на остров Лампедуза в Италия, откъдето ще бъдат изпратени в център за настаняване и регистрация, съобщиха италиански медии, цитирани от \"Франс прес\" и БТА. Катери на италианската брегова охрана и на пристанищните власти от острова спряха снощи две корабчета с по 25 души на борда, а днес на разсъмване на южния плаж Кала Палме бяха задържани пристигнали с лодка 30 тунизийци. От няколко седмици броят на мигрантите, дебаркиращи по южното крайбрежие на полуострова, съществено се увеличи заради хубавото време и спокойното море. Все по-често те използват по-големи лодки от обичайното или риболовни кораби, за да се придвижат до Лампедуза, и в околностите на острова се прекачват на по-малки плавателни съдове. Около 70 \"изпаднали в бедствие след многодневно плаване\" край бреговете на Либия например бяха спасени днес от либийската брегова охрана и върнати в страната, съобщи в Туитър Върховният комисариат на ООН за бежанците. Двама от тях са в критично състояние, а Либия \"не разполага със сигурно пристанище за дебаркиране\", както изисква международното морско право, отбелязва службата на световната организация. От началото на тази година за разлика от предходния период след 2011 г. маршрутът през Централното Средиземноморие (към Италия и Малта) се използва по-рядко от източния (към Гърция) и западния (в посока Испания), сочат данни на Института за изследвания на международната политика в Милано. Едва 13 на сто от общо 67-те хиляди нелегални мигранти, пристигнали в Европа, са дебаркирали в Италия или Малта, докато 57 процента са избрали Гърция, а 29 процента, идващи от Мароко - Испания. При опит да отплават за Испания седмина мароканци загинаха в корабокрушение и в събота телата им бяха извадени от морето край Казабланка, съобщиха мароканските власти.", "date": "2019.09.29", "title": "Три групи мигранти пристигнаха на Лампедуза"}
{"url": "https://www.dnevnik.bg/sviat/2019/09/29/3969733_boris_djonsun_niama_da_podade_ostavka/", "text": "Британският премиер Борис Джонсън заяви днес, че няма да подаде оставка, за да не се налага да удължава срока за Брекзит, който е в края на октомври, предаде \"Ройтерс\", цитирана от БТА. Джонсън е обещал да изведе Обединеното кралство от ЕС - със или без сделка, независимо че парламентът гласува закон, изискващ от него да поиска отлагане на срока за напускане на съюза, ако законодателите не са одобрили евентуално споразумение. В интервю за Би Би Си, запитан дали ще подаде оставка, за да не се налага да иска отлагане, Джонсън каза: \"Не. Поех задачата да ръководя партията и страната си в трудни времена и ще продължа да го правя. Убеден съм, че това е моя отговорност\". В отговор на въпрос дали въпреки приетия закон остава възможността от твърд Брекзит, тоест без споразумение с ЕС, Джонсън заяви, че това е възможно. \"Да, можем да го направим\", каза той, предаде ТАСС. ", "date": "2019.09.29", "title": "Борис Джонсън няма да подаде оставка"}
{"url": "https://www.dnevnik.bg/bulgaria/2019/09/29/3969735_kabinetut_predlaga_minimalno_povishenie_na_liniiata_na/", "text": "От 1 януари 2020 г. линията на бедност да се повиши до 363 лева, предвижда проектопостановление на Министерския съвет, публикувано за обществено обсъждане на сайта на Министерството на труда и социалната политика и на портала за обществени консултации. Срокът за обсъждане на проекта е до 27 октомври, съобщава БТА. Линията на бедност през тази година е 348 лева. Предложеният нов размер за 2020 г. е с 4.3 на сто по-висок в сравнение с 2019 година. В доклада на социалния министър се посочва, че определянето на размера на линията на бедност за страната се извършва на основание на методиката, приета с постановление на Министерския съвет от 24 септември тази година. С определянето на линията на бедност от 363 лв. за 2020 г. финансовата подкрепа за хората с трайни увреждания ще бъде актуализирана и ще отговаря на динамично променящата се икономическа среда, се отбелязва още в доклада на социалния министър. От 1 януари 2019 г. с влизането в сила на Закона за хората с увреждания се промени действащият до 31 декември 2018 г. подход за определяне на размера на месечното финансово подпомагане на хората с трайни увреждания. Съгласно закона размерът на месечната финансовата подкрепа зависи от степента на увреждане и се определя и актуализира спрямо линията на бедност в България за съответната година, се припомня в частичната предварителна оценка на въздействието.", "date": "2019.09.29", "title": "Кабинетът предлага минимално повишение на линията на бедност"}
{"url": "https://www.dnevnik.bg/bulgaria/2019/09/29/3969738_spored_predsedatelia_na_pravnata_komisiia_triabva_nov/", "text": "Председателят на правната комисия в Народното събрание Анна Александрова смята, че трябва да има нов голям обществен дебат по въпроса за предсрочното освобождаване на затворници. Пред държавното радио тя напомни, че през 2016 г. е имало такъв дебат заради многото осъдителни решения спрямо България от Европейския съд по правата на човека. Напомни, че във вторник предстоят разговори с представители на ВМРО и \"Атака\" по казуса \"Полфрийман\", след като преди няколко дни  ВМРО внесе във Висшия съдебен съвет искане  за дисциплинарно производство срещу съдия Калин Калпакчиев - председател на тричленния състав, който постанови Полфрийман да бъде предсрочно освободен, а привърженици на партия \"Атака\" се събраха на протест пред Съдебната палата с плакати с призиви \"Оставка на съдия Калпакчиев\" и \"Върнете убиеца Джок в затвора\". В момента съдът е освободил предсрочно условно от затвора Джок Полфрийман, има издаден паспорт, но той е задържан в дома на дирекция \"Миграция\" в Бусманци заради две забрани да напуска страната. Повече за това четете  тук . \"Политиците не следва да се месим в решенията на съда. Съдът е независим орган\", отбеляза Александрова в предаването \"Неделя 150\".", "date": "2019.09.29", "title": "Според председателя на правната комисия трябва нов дебат за предсрочното пускане от затвора"}
{"url": "https://www.dnevnik.bg/politika/2019/09/29/3969737_fandukova_napadna_sds_za_neuspeshnoto_upravlenie_na/", "text": "Йорданка Фандъкова откри предизборната си кампания за нов кметски мандат на огромна естрада до НДК. След 10 години на този пост тя атакува в речта си лошото управление на Столичната община преди нея и ГЕРБ. \"Каква беше София преди 10 години\", запита тя и продължи: \"Започнахме работа в един спрял град, който преминаваше от криза в криза. София беше обградена от хиляди бали боклук, чийто мирис задушаваше половината град. 40-годишните червени Икаруси бяха столичният градски транспорт, а метрото беше 9 км от центъра до \"Обеля\". Детските градини и части от Борисовата градина се заменяха срещу панелни апартаменти, а парковете дори не се косяха. Радвам се, че днес никой не помни София такава\", отбеляза Фандъкова. Това са епизоди от кметуването на Стефан Софиянски. Той също като Фандъкова беше кмет на София 10 години – до 2005 г. По това време Столичният общински съвет с председател Антоан Николов беше изцяло доминиран от СДС.      Днес СДС е коалиционен партньор на ГЕРБ за местните избори и има няколко души в общата им листа за общински съветници в София. На предизборния митинг беше и неговият председател Румен Христов. На въпрос на \"Дневник\" как ще коментира обвиненията на Фандъкова той обясни, че тогава годините били трудни, но било направено доста за града.      \"Хубавото е, че това, което беше постигнато тогава, сега се надгражда\", заяви Христов. Той отбеляза, че сега кандидати на СДС за общински съветници са поставени на избираеми места в общата листа с ГЕРБ. В речта си Фандъкова атакува и любимия си опонент за кметския пост Мая Манолова, която вчера  откри предизборната си кампания  и индиректно я обвини в \"жажда за власт\". Днес тя й отговори, като заяви, че за разлика от някои други \"не е пренаписвала големи периоди от живота си\".", "date": "2019.09.29", "title": "Фандъкова определи като неуспешно управлението на София от СДС"}
{"url": "https://www.dnevnik.bg/gradska_sreda/2019/09/29/3968687_obshtinata_objalvaneto_samo_shte_zabavi_subarianeto_na/", "text": "Обжалваната по съдебен път заповед за принудително събаряне на незаконни постройки на терасата в триетажния апартамент на бившия председател на антикорупционната комисия Пламен Георгиев вероятно ще забави с година до две премахването им, но няма да го отмени. Това смята началникът на строителния контрол на район \"Слатина\" Михаил Джурджин. Пред \"Дневник\" той коментира, че според събраните от експертите в общината доказателства по казуса навесите, под които има сауна и барбекю, са построени след издаването на Акт 16, с който сградата е станала обитаема, и отговорността за тях е на собственика Пламен Георгиев, независимо дали е купил апартамента с тях, или ги е вдигнал впоследствие. Джурджин беше потърсен за коментар, след като в началото на седмицата Би Ти ви съобщи, че Пламен Георгиев е обжалвал заповедта на кмета на район \"Слатина\" Наталия Стоянова от 19 август за събаряне на навесите, които стърчат над кота било на сградата. Заповедта се основава на констативните актове от две проверки, извършени от екипи на \"Строителен контрол\" на района през април и юни. Преди това на Георгиев беше даден четиримесечен срок да премахне доброволно постройките. Опитът за събаряне на незаконните постройки е фаза от  течащия вече половин година скандал около имота на Пламен Георгиев  в столичния квартал \"Гео Милев\". Той започна, след като се разбра, че е пропуснал да декларира 186 кв.м тераса на покрива на своя апартамент на три етажа. Заради случилото се той беше принуден от премиера да излезе в  няколкомесечен отпуск , който завърши с  оставката му от антикорупционната комисия , последвана от спешно завръщане на служба в специализираната прокуратура и светкавично назначение от правителството за  консул във Валенсия  в началото на август. В момента Георгиев е в отпуск и от прокуратурата, съобщиха за \"Дневник\" от специализираното обвинение, а процедурата по съгласуване на кандидатурата му с испанските власти продължава. Опитите на \"Дневник\" да се свърже с Георгиев за коментар по темата с постройките на терасата бяха неуспешни - той не отговаряше на мобилния си телефон. Пламен Георгиев е подал жалба в Административен съд - София-град, на 9 септември срещу заповедта на кмета на \"Слатина\", съобщиха за \"Дневник\" от съда. Оттам уточниха, че все още не е насрочена дата за първото заседание.      Практиката на шефа на строителния контрол в община \"Слатина\" в други подобни случаи на незаконно строителство сочи, че процедурата през съда е доста трудна и тромава. \"Понякога са нужни поне година и половина-две, за да се премахне по съдебен път незаконното строителство\", коментира Михаил Джурджин. Той обясни, че в случая има две възможности. Първата е съдът да потвърди заповедта на кмета за събаряне като законосъобразна. Тогава на Пламен Георгиев отново ще бъде даден срок доброволно да премахне незаконния строеж. Ако не го направи, ще се пристъпи към принудително събаряне по съдебен ред и то ще е за сметка на собственика. Ако обаче съдът приеме за основателна жалбата на Пламен Георгиев, цялата процедура започва отначало и отхвърлената кметска заповед ще трябва да се поправя според конкретните забележки на съда. Обратната теза - че случаите на незаконно строителство най-често не издържат в съда и заповедите за събаряне се отменят, защитаваше шефът на дирекция \"Строителен контрол\" на Столичната община арх. Влади Калинов. През юни той отмени заповедта на слатинския кмет за премахване на постройките с довода, че, да, строежът няма документи, но е бил изграден още преди пускането на сградата в експлоатация през 2007 г. Решението му струваше поста, след като кметът Йорданка Фандъкова поиска оставката му, защото не можа с документи да докаже твърденията си. Шефът на строителния контрол в \"Слатина\" обаче е уверен, че доказателствата, които са събрали неговите експерти, ще издържат в съдебната зала. Основният мотив за жалбата на Пламен Георгиев и съпругата му е, че навесите са били построени, преди сградата да бъде въведена в експлоатация (Акт 16) през 2007 г., и поради това не са незаконни. Заключението на районния \"Строителен контрол\" обаче е друго - че постройките, които незаконно надвишават кота било, са вдигнати по-късно, макар че не може да се каже категорично дали преди или след като Георгиев е купил имота. \"Няма данни дали незаконният строеж на терасата е купен от Георгиев, или е бил изграден по-късно. Но когато купувате нещо, купувате го с активите и с пасивите, нали? По-скоро така го е купил\", смята Джурджин. И категорично подчерта, че собственикът на имота е длъжен да премахне незаконното строителство в него за своя сметка. Екипът на районния отдел \"Строителен контрол\" е издирил всички документи за сградата, където е имотът на Пламен Георгиев. Тя се намира срещу Министерството на външните работи в кв. \"Гео Милев\". На районния кмет са предоставени инвестиционният проект, разрешението за строеж, екзекутивната информация към проекта и удостоверението за въвеждане в експлоатация на сградата, т.нар. Акт 16. \"За строежа върху терасата на апартамента не са открити одобрен проект, разрешение за строеж и последващи документи. Считаме, че в частта \"установени нарушения\" строежът е извършен без строителни книжа, като част от него е изградена над кота било, която е максималната височина на сградата\", посочи Михаил Джурджин. Уточнява, че Пламен Георгиев и в момента има право доброволно да демонтира незаконното на терасата си, след което \"Строителният контрол\" бързо ще издаде констативен протокол и всичко ще приключи. Собствеността на терасата сама по себе си беше обект на продължителни обяснения още при избухването на скандала в края на март. Пламен Георгиев първо твърдеше, че терасата не е негова, а е обща част от блока. На въпроса защо съседите нямат тогава достъп до нея отговаряше, че входът се оказал в неговия апартамент, но не по негова вина. В имотната декларация, която е подал като председател на антикорупционната комисия, тази тераса с площ 186 кв.м липсва. В Имотния регистър обаче тя е неразделна част от неговия имот с обща площ 417 кв.м, където на горното ниво има изграден чардак със сауна за 6 души, баня и барбекю. След избухването на скандала \"Апартаментгейт\" и проверката на 11 април на районния строителен контрол Пламен Георгиев обяви, че плаща данъци за терасата - \"това е обща част по смисъла на закона, но не е за общо ползване, затова плащам данъци за тази тераса\".", "date": "2019.09.29", "title": "Общината: Обжалването само ще забави събарянето на постройките върху терасата на Пламен Георгиев"}
{"url": "https://www.dnevnik.bg/sport/2019/09/29/3969350_koi_kolko_posledovateli_v_socialnite_mreji_ima_v/", "text": "Българският футбол е далеч от най-добрите си дни - и на клубно, и на национално ниво. Причините за това са много и разнообразни. Една от тях е свързана с работата на клубовете и отношението им към привържениците. А в съвременния свят това до голяма степен е проверимо  в социалните мрежи . Те далеч не са най-важният елемент за качествения футбол, но пък могат да покажат кой колко се старае да се развива и да върви в правилната посока. Към края на 2019 г.  в Първа лига все още има клубове, които са неоткриваеми или трудно откриваеми онлайн . Има и такива, които полагат усилия да общуват с привържениците си. \"Левски\" например обяви в петък, че създава свой профил и в \"Туитър\", като стана четвъртият български елитен отбор в този сайт.", "date": "2019.09.29", "title": "Кой колко последователи в социалните мрежи има в българския футбол (графика)"}
{"url": "https://www.dnevnik.bg/analizi/2019/09/29/3968810_sled_tomas_kuk_-_kakva_e_posokata_za_bulgarskiia/", "text": "Преките загуби за българските хотелиери от фалита на туроператора \"Томас Кук\" се изчисляват между 30 и 40 млн. евро. Това е наистина неприятно и вече води до проблеми за десетки предприемачи от бранша. За България обаче това може би е критичната точка да реши дали посоката, в която е поел отрасълът, е единствено вярната, или се налага промяна. Масовият туризъм с ол инклузив, в който хората не напускат хотелите и прилежащите им плажове и басейни, не може да е бъдещето. Добавената стойност от него е възможно най-малката и макар да се отчитат ръст на нощувките и посетителите (не и през тази година, което прави кризата още по-дълбока), печалбите, които остават в страната, не са никак големи. Ако отворим сайта на Националния статистически институт (НСИ), ще видим, че заплатите в отрасъл \"Хотелиерство и ресторантьорство\" са 766 лева на месец. Далеч под втория отзад напред \"Доставки на ВиК\" с 979 лева на месец. Ясно е, че част от изоставането се дължи на това, че много от бизнеса е в сивия сектор и това може да не са крайните доходи на работещите в него. Въпреки това разликите бият на очи. А то няма как да има приличен оборот, когато се залага основно на туроператорите мастодонти да возят ниска класа туристи срещу примерно 200 паунда на седмица с включен полет. Маржовете са толкова тънки, че виждаме ежедневни обяви за продажба на имоти на фалирали длъжници по морето и в Банско на цени под себестойност. Да не говорим, че при този тип туризъм съпътстващите услуги просто изчезват.  Наистина трябва да се гледа какво правят водещите държави в областта. Да сте виждали комплекси като Слънчев бряг на Френската Ривиера? Надолу към Испания може и да има, затова там бутаха хотели. Видяха, че това не е устойчив и печеливш начин за управление на потоците.  която може да осигури и прилични доходи. Индивидуалните туристи, които стават все по-голяма група, са и тези, които оставят повече пари. Те си резервират полетите и местата за настаняване през skyscanner.net, booking.com и Airbnb, ползват uber (който тук е забранен) и Google maps (за щастие софийският градски транспорт вече е включен и за чужденци е лесно да ползват дори и тролеите). Те съдействат за съжяваването на доскоро запуснати столични райони като т.нар. квАРТал на север от бул \"Дондуков\", а в бъдеще ще направят същото и с Женския пазар. Които нямат шанс за възраждане с масов туризъм и хотели мастодонти. Тези услуги стимулират инвестициите в хиляди празни сега апартаменти и пригаждането им да работят за туристи за 1-2 вечери. Които да се стремят да предлагат максимално добра услуга, иначе коефицентът им в Airbnb ще падне, а оттам и цената на леглото им. Това е икономика, от която полза имат десетки хиляди, а не единици. И която съдейства за това да има все повече освежени фасади, повече пълни апартаменти, повече зелени площи (защото ще има нужда от по-малко хотели). Win win (от англ. - всички печелят) и София ще бъде бойното поле на новия тип туризъм, който носи многостранни ползи.  Вярно, в Барселона или Париж вече има недоволни от дигиталната икономика, защото хората биват изтласквани от центъра заради туристите. Няма такава опасност за София и няма да има още поне 10 години. Защото имаме 20% празни апартаменти, и то на едни от най-комуникативните и предпочитани от чужденците места в центъра на столицата на север от станция \"Сердика\". Именно там процъфтява този тип туризъм.  София с повече пешеходни улици с ресторанти, кафенета, София с лесен достъп до Витоша и минералните води може да се превърне не в уикенд дестинация, а в такава за 4-5 дни, така че гостите да оставят повече пари с удоволствие. Мисли как да забрани Airbnb подобно на uber. Защото мисленето й е аналогово от 20 век. Не заради зли помисли. А защото смята, че туристическият бизнес това са стотина хотелиери и 2-3 браншови организации. Той може да е много повече. Може да е динамичен, инклузивен и гъвкав. В който всеки да намери мястото си и да се възползва от факта, че България и София в частност ще става все по-красива и заслужаваща вниманието на туристите. Включително морето и планините, както и архитектурните ни бижута като Пловдив, Търново, Русе и Видин.  Убеден съм, че потенциалът да се печели от туризъм е страхотен и той може да ангажира много повече хора отсега, и то не такива, които да чакат на едната заплата от 700 лева. Обаче това ще се случи, ако държавата е умна, не забранява услуги, а ги остави да растат и привличат клиенти.", "date": "2019.09.29", "title": "След \"Томас Кук\" - каква е посоката за българския туризъм"}
{"url": "https://www.dnevnik.bg/analizi/2018/09/29/3969611_prevod_v_efir_zabraveniiat_koi_i_jelanieto_na_ulicata/", "text": "Чудите ли се какво прави Борисов в ситуация на поредица скандали у нас? Радва се на топло посрещане в Южна Корея и взема награди за принос към българистиката. Корнелия Нинова този път не си прави пиар с кози, а с хора. В радиото питат \"Кой\", а политици и главен прокурор опитват да линчуват съда.\"", "date": "2019.09.29", "title": "\"Превод в ефир\": Забравеният \"Кой\" и желанието на улицата да правораздава"}
{"url": "https://www.dnevnik.bg/evropa/2019/09/29/3968902_sebastian_kurc_veroiatno_shte_se_vurne_na_vlast_sled/", "text": "Бившият австрийски дясноцентристки канцлер Себастиан Курц вероятно ще се върне на власт едва четири месеца след като скандал с видео доведе до разпад на коалицията му с крайнодесните, пише \"Гардиън\". Австрийската народна партия на Курц се очаква да спечели най-много гласове на предсрочните избори днес, но може да се наложи да обмисли сключването на нетрадиционни съюзи, след като аферата около \"видеото от Ибиса\" размести политическия пейзаж в страната. От юни Австрия  се ръководи  от временно правителство начело с председателя на Конституционния съд Бригите Бирлайн, а 33-годишният Курц стана първият канцлер в съвременната австрийска история, който бе свален с вот на недоверие. Изборите бяха свикани след разпада на управляващата коалиция заради  скандала с видеозапис от Ибиса , замесващ тогавашния лидер на крайнодесните Хайнц-Кристиан Щрахе. Клипът показваше разговор, в който Щрахе предлага щедри обществени поръчки на мнима племенница на руски бизнесмен. Щрахе подаде оставка от председателския пост, а Партията на свободата отива днес на избори водена от бившия вътрешен министър от твърдото й крило Херберт Кикъл и от Норберт Хофер, който на косъм изгуби президентските избори през 2016 г. На фона на опетнения имидж на Партията на свободата и предизборната кампания, в която доминираха въпроси около климатичните промени вместо около имиграцията, националистите вероятно ще се представят по-зле в сравнение с 2017 г. И все пак повторение на съюза им с партията на Курц  не е изключено . Според много коментатори съюзът с десните националисти остава предпочитаният вариант от Курц. \"Партията на свободата е много по-опасна в опозиция и Курц знае, че може да работи с тях, без това да навреди много на рейтинга му\", казва Райнхард Хайниш, политически анализатор в Университета в Залцбург. \"Голяма коалиция\" с лявоцентристките социалдемократи, в момента на второ място в социологическите проучвания, би довела до по-стабилно управление и бе обичайна през голяма част от следвоенния период. Много австрийци обаче асоциират центристкия съюз с вътрешнополитически битки. Курц може да бъде примамен от тристранна коалиция със Зелените и либералната партия \"Неос\", чийто лидер е бивш член на Австрийската народна партия. Подобен необичаен съюз управлява в регионалния парламент в Залцбург от юни миналата година и се ползва с относително високо одобрение. Според скорошно проучване на Рublic Opinion Strategies 29% от австрийците харесват идеята партията на Курц да се съюзи със Зелените и с \"Неос\". Според скорошни проучвания Курц получава 34% от гласовете, следван от социалдемократите с 22%. Подкрепата за крайнодесните в момента е около 20%, за Зелените - приблизително 13 на сто, а за \"Неос\" - около 8%. За позициите на крайнодесните преди изборите четете  тук .", "date": "2019.09.29", "title": "Себастиан Курц вероятно ще се върне на власт след днешните избори в Австрия"}
{"url": "https://www.dnevnik.bg/istorii_na_denia/2019/09/29/3969232_gaspacho_i_polezen_chips_recepta/", "text": "Рецептата е част от новата специална рубрика \"Неделен обяд\". Нейната идея е да ви събира около добрата храна с повече време за общуване. Предлагаме ви ястие от  https://gourmetfriday.com , създадено за нашия детски обяд. Още предложения от него  тук . 1 кг добре узрели домати 1 краставица 1 авокадо 100 г черита за декорация (жълти, оранжеви, червени) 4 с.л. зехтин 2 с.л. балсамико сол на вкус черен пипер по желание Ако децата ви обичат лук и чесън, ги добавете по ваша преценка. Отстранете люспите на доматите и ги настържете на едро ренде. Претрийте през решето, за да отстраните семките – целта е да получим хубав и гладък доматен сок. Овкусете със зехтин, балсамико и сол. Оставете за няколко часа в хладилника. Преди да поднесете, разпределете в четири купички и поръсете със ситно нарязаната краставица, авокадо и чери доматчета. 1 картоф 1 морков 1 пащърнак 1 червено цвекло 1 с.л. зехтин 1 с.л. сол 1 с.л. див лук – суха подправка Обелете и измийте зеленчуците. Използвайте подходящо ренде или белачка за картофи, за да ги нарежете на еднакви по дебелина ленти (ако имате търпение и достатъчно кулинарен опит, може да ги нарежете и на ръка с остър нож). Включете фурната на 130 градуса. Подгответе си хартия за печене, поръсена с малко зехтин, сол и див лук. Наредете зеленчуците за чипса на един ред, без да се застъпват. Печете около 40 минути. Поднесете като междинна закуска или като гарнитура към гаспачото.", "date": "2019.09.29", "title": "Гаспачо и полезен чипс (рецепта)"}
{"url": "https://www.dnevnik.bg/analizi/2019/09/29/3969567_uslovnoto_predsrochno_osvobojdavane_na_razdelenieto_na/", "text": "                         Общото в изброените неизчерпателно случаи? Във всички тях отделни съдии стават обект на агресивни публични атаки и унизителни квалификации от страна на медии и/или политици за това, че са изпълнили законовите си правомощия или иначе казано са си свършили работата въз основа на закона и вътрешното си убеждение. Различното в случаите? Реакцията на Съдийската колегия (СК) на Висшия съдебен съвет (ВСС), призван да брани независимостта на магистратите. Макар казусите да касаят едно и също – публично и системно поругаване на съда –   (особено внимателен е да не реагира срещу представители на властта). Въпреки грубите медийни или политически нападки в посочените по-горе случаи, нито те, нито предшестващите ги, могат да се сравнят по мащаб и интензитет с безпрецедентната свирепост, с която е атакуван съдебният състав, произнесъл се по условното предсрочно освобождаване на Джок Полфрийман. Със завидно единомислие министър председателят, главният прокурор, министърът на правосъдието и отделни министри, политици, журналисти и граждани сатанизират съдиите и особено председателя на състава Калин Калпакчиев[1]. Политиците употребяват масовата истерия и не показват никакъв свян при инструментализирането на скръбта на едно семейство за краткосрочни конюнктурни цели (местните избори) и за изместване на фокуса от важни обществени теми (опитът за превземане на БНР, ръкополагането на Иван Гешев).   Фактите и правото се пренебрегват за сметка на злостни и агресивни квалификации и тиражирането на неистини. На мястото на зрелия обществен дебат се настанява силна поляризация, която лишава обществото от възможността да проведе разумна, спокойна и аргументирана дискусия за наказателната политика на държавата и цивилизационните ѝ избори, за целите на наказанието, поправянето и реинтеграцията (това, че днешният затворник утре ще ни е съсед), цената на лишаването от свобода за държавата, мерки за намаляване на рецидивизма, ролята на съда при разделението на властите и др. . Това е органът, който по силата на Конституция, закона и европейските стандарти[2] следва да отстоява независимостта на съдебната власт и отделните съдии и да ги защитава от всякакви угрози. Вместо това СК на ВСС приема позиция, която представлява откровен институционален цинизъм, с който органът се включва към недопустимите публични призиви за линч на съдии, действали в рамките на своята компетентност. Съдържанието на позицията разкрива, че за членовете на СК на ВСС човекът не е ценност. И правото не е ценност. Само с един акт настоящият състав на СК на ВСС успява да се изпразни от съдържание и смисъл. Това, освен въпроса за необходимостта тези членове да си подадат оставката, поставя и друг въпрос – следва ли ВСС да продължава да съществува под тази форма? [3]. Реакцията на органа разкрива нещо, далеч по-сериозно, а именно мотивът да направи това – угодническо приставане на изпълнителната, законодателната и прокурорската (като продължение на изпълнителната) власт. Това по категоричен начин изобличава фактическото срастване между властите.  Как обаче държавата ще гарантира сигурността (а това е нейно задължение) на 3-ма съдии от саморазправа, след като самата тя участва в пуча. И да, превземането на съдебната власт не е нищо друго освен пуч със забавено действие, което гражданите ще усетят след време, когато вече ще е късно. Остава надеждата, че някак, някой (дано съзряващото общество) ще се пребори за поне условното освобождаване на разделението на властите от силната хватка на единовластието. *** [1] Това не е случайно. Съдия Калин Калпакчиев винаги е последователен в позициите си срещу силите, желаещи овладяването на съдебната власт. Той е членът на ВСС (2012 – 2017г.), открито заема позиция срещу избора на Сотир Цацаров, а по-късно инициира търсенето на дисциплинарна отговорност и освобождаването от длъжност на главния прокурор заради \"Цумгейт\". [2] Становище № 7 (2005) на Консултативния съвет на европейските съдии (КСЕС) към Съвета на Европа: Когато отделен съдия или даден съд бива предизвикан или атакуван от медиите (или от политически или други обществени фигури чрез медиите) по повод, свързан с правораздаването, КСЕС счита, че, имайки предвид задължението на съдиите да бъдат въздържани, съответният съдия трябва да се въздържа от реакции по същите канали. (...) КСЕС смята за желателно националните съдебни системи да могат да се възползват от подкрепата на лица или на институция (напр. висш съдебен съвет или сдружения на съдиите), които са в състояние и готовност да реагират бързо и ефективно на тези предизвикателства или атаки при необходимост. Становище № 10 (2007) на КСЕС: (...) счита, че докато засегнатият съдия или съд трябва да се въздържат от реакции чрез същите канали, Съветът на съдебната власт или някой съдебен орган трябва да има възможност и да бъде готов да реагира бързо и ефективно на тези предизвикателства или атаки в подходящи случаи; 83. Съветът на съдебната власт трябва да има правото не само да излага публично своите виждания, но също така и да предприема всички необходими действия пред обществото, политическите власти и, в зависимост от случая, съдилищата, за да защити репутацията на съдебната институция и/или нейните членове. [3]  http://www.vss.justice.bg/root/f/upload/20/Standarts-2018.pdf", "date": "2019.09.29", "title": "Условното предсрочно освобождаване на разделението на властите"}
{"url": "https://www.dnevnik.bg/sport/2019/09/29/3969647_uaildur_shte_se_zavurne_na_ringa_na_23_noemvri_s_mach/", "text": "Шампионът в тежка категория на Световния боксов съвет (WBC) Дионтей Уайлдър ще се завърне на ринга на 23 ноември в мач с Луис Ортис. Това съобщи американският боксьор, след като датата на сблъсъка беше официално оповестена. Това ще бъде реванш между  Уайлдър и Ортис , а арена на двубоя ще бъде Лас Вегас. Двамата се срещнаха през 2018 г., когато американецът спечели с технически нокаут над кубинския си съперник в 10-ия рунд. След успеха си над Ортис през миналия март 33-годишният Уайлдър се би с Тайсън Фюри през декември 2018 г., когато мачът помежду им завърши наравно. Последният му мач беше през май, когато  Уайлдър нокаутира Доминик Бризийл за 137 секунди . Бронзовият бомбардировач, както е известен Уайлдър, има 41 победи и едно равенство на професионалния ринг. Дотук само една от победите му не дойде след нокаут, като това се случи на 17 януари 2015 г. срещу Бърмейн Стивърн. Именно в този мач Уайлдър спечели и пояса на WBC. Две години по-късно американецът все пак нокаутира Стивърн още в първия рунд. Плановете на Уайлдър включват реванш срещу  Фюри  през февруари 2020 г. Ако той запази титлата на Световния боксов съвет, американецът може да се насочи към дългоочакван мач за определяне на абсолютен световен шампион и обединяване на поясите в тежка категория. Това зависи и от изхода на срещата между Анди Руис и Антъни Джошуа през декември в Саудитска Арабия. В момента Руис държи останалите пояси в категорията, след като детронира Джошуа по сензационен начин.", "date": "2019.09.29", "title": "Уайлдър ще се завърне на ринга на 23 ноември с мач срещу Ортис"}
{"url": "https://www.dnevnik.bg/video/2019/09/28/3969336_video_episkopskata_bazilika_na_filipopol/", "text": "Епископската базилика на Филипопол функционира между IV-VI век., но сградата вероятно е построена като храм, посветен на култа към императора. Тя е една от най-ранните християнски църкви в Югоизточна Европа. След VI век базиликата e изоставена най-вероятно поради земетресение. Тогава тя се превръща в дом на жители от ранното Средновековие. Тъй като тогава не е имало отношение към запазване на културните ценности, обитателите на базиликата са отстранили част от нея, за да си направят огнище. От X до XIV век върху основите на антична базилика се развива средновековен некропол. Реставрираната базилика ще бъде открита в началото на ноември и в нея ще бъдат изложени над 2 хил. метра антични мозайки. Вижте я във видеото.", "date": "2019.09.29", "title": "Видео: Епископската базилика на Филипопол"}
{"url": "https://www.dnevnik.bg/photos/2019/09/29/3969745_snimka_na_denia_bejancite_ot_ploshtad_sveti_petur/", "text": "На площад \"Свети Петър\" във Ватикана след меса, посветена на Световния ден на мигрантите и бежанците, папа Франциск присъства на откриването на скулптура, изобразяваща група мигранти от различни култури и от различни исторически времена.", "date": "2019.09.29", "title": "Снимка на деня: Бежанците от площад \"Свети Петър\""}
{"url": "https://www.dnevnik.bg/sport/2019/09/29/3969765_strategicheski_greshki_na_ferari_donesoha_dvoina/", "text": "Люис Хамилтън спечели състезанието за Гран при на Русия, 16-и кръг за сезона във Формула 1, и сложи край на серията на \"Ферари\" от три поредни успеха. Световният шампион и екипът на \"Мерцедес\" се възползваха от грешки на съперника \"Ферари\", за да запишат двойна победа, след като Валтери Ботас завърши втори. Около 25 обиколки преди финала всичко отиваше към двоен успех за Скудерията, но странни решения от бокса, както и отпадане на Себастиан Фетел обърнаха развоя на надпреварата. Трети зад двамата пилоти на \"Мерцедес\" се нареди Шарл Льоклер, който потегли от полпозишън. За Хамилтън победата е 82-а в кариерата му, като той вече е само на 10 от подобряване на рекорда на Михаел Шумахер. Британецът спечели за четвърти път в Русия, а \"Мерцедес\" запази тенденцията да печели всеки старт в Сочи от влизането на трасето в календара. За девети път през сезона Хамилтън взима победата. Паузата от три старта без успех за \"Сребърните стрели\" беше най-дългата от 2017 г.   Още на старта имаше интрига, след като Фетел успя да се изстреля от третото място и да поведе колоната. Германецът не допусна Хамилтън да го затвори, използва ефекта на изтегляне от болида на съотборника си Льоклер, а на спирането за първия завой дори го изпревари. По-назад имаше и удар в колоната, който извади Ромен Грожан, а Даниел Рикардо беше със спукана гума. След първите обиколки стана ясно, че от \"Ферари\" са приложили стратегия да се справят с Хамилтън и опитаха да я коригират, обяснявайки на Фетел да пропусне Льоклер. Германецът обаче продължи да бъде с по-висока скорост, а съотборникът му не се отдалечи от Хамилтън и така позициите бяха запазени до спиранията в бокса. Льоклер беше първият от водещите пилоти, който влезе в бокса, като това се случи в началото на 23-ата обиколка. Пилотът от Монако се върна на пистата четвърти зад Хамилтън и Ботас. Фетел остана още четири обиколки на пистата, но не се движеше с високо темпо, като ресурсът в гумите му се изчерпа. Всичко това помогна след смяната на гумите Льоклер да бъде пред Фетел, с което се изпълни и първоначалният план на Скудерията. Ситуацията обаче бързо се влоши за \"Ферари\" и след излизането си на трасето Фетел отпадна. Германецът получи повреда в хибридния двигател за кинетичната енергия и спря в зоната за сигурност.      Тогава на трасето беше активирана виртуална кола за сигурност, а от ситуацията се възползва Хамилтън, който сложи меки гуми и се върна пред Льоклер. Още едно отпадане на Джордж Ръсел от \"Уилямс\" доведе и до поява на реална кола за сигурност. От \"Ферари\" вкараха Льоклер в бокса за втори път, за да сложи меки гуми с надежда да се бори за победата. Решението обаче се забави с една обиколка, което прати Льоклер едва трети. Преди рестартирането на състезанието Хамилтън беше пръв пред Ботас, Льоклер и Макс Верстапен. След рестарта Льоклер беше близо до Ботас, както и с гуми на по-малко обиколки. Той успя да влезе в DRS зоната на финландеца, но не успя да го атакува и изпревари.", "date": "2019.09.29", "title": "Стратегически грешки на \"Ферари\" донесоха двойна победа на \"Мерцедес\" в Русия"}
{"url": "https://www.dnevnik.bg/kultura/2019/09/29/3961255_otkus_ot_zalicheno_momche_na_garard_konli/", "text": "                         \"Заличено момче\" от Гарард Конли е една интелигентна, значима и разтърсващо искрена книга, която вече има прекрасна екранна адаптация с Никол Кидман, Ръсел Кроу и Лукас Хеджис в главните роли! \"Заличено момче\" проследява пътуването на млад мъж към истинската му самоличност, търпеливото и великодушно преодоляване на травмата и срама, подклаждани от неговото фанатично и тесногръдо обкръжение. Под натиска на своите родители – баптистки проповедник и домакиня – деветнайсетгодишният студент Гарард Конли бива принуден да се включи в програмата \"Любов в действие\" на подкрепяната от църквата конверсионна терапия, която претендира, че \"лекува\" хомосексуалността. В противен случай той ще изгуби семейството, приятелите си и Бог, към когото отправя молитви всеки ден от съзнателния си живот. Фактологично прецизните описания на вбесяващо нелепата терапия се редуват с лирични абзаци и размисли за любовта и природата на сексуалността. Гарард Конли (р. 1984 г.) е американски писател и ЛГБТ активист. Най-известното му произведение, мемоарната книга \"Заличено момче\", е писана по време на престоя му в България през 2016 г., преведена е на повече от десет езика и е филмирана под режисурата на Джоуел Еджертън. Конли е автор на подкаста UnErased, в чиито четири епизода с помощта на многобройни интервюта и архивни материали изследва историята на конверсионната терапия в Америка. Негови произведения са публикувани във в. \"Ню Йорк Таймс\", сп. \"Тайм\", на уебсайта \"Хъфингтън Поуст\", сп. \"Вирджиния Куотърли Ривю\" и др. Живее в Ню Йорк със съпруга си и в момента работи над първия си роман. \"Заличено момче\" се публикува от \"Колибри\" в партньорство с фондация Сингъл Степ, чиято мисия е да подпомага, мотивира и овластява млади ЛГБТИ хора. Приходите от продажбата на книгата са дарение в подкрепа на единствените цялостни услуги в помощ на ЛГБТИ младежи в България, предоставяни от Сингъл Степ. Удостоен с 8 награди и 41 номинации, включително номинации за \"Златен глобус\" за най-добра авторска песен и за най-добър актьор в драматичен филм (Лукас Хеджис), филмът \"Заличено момче\" е част от конкурсната програма на CineLibri 2019 и ще бъде представен в присъствието на Гарард Конли в София /6 октомври/, Варна /7 октомври/, Бургас /8 октомври/ и Пловдив /9 октомври/! За допълнителна информация следете уебстраницата на фестивала  www.cinelibri.com превод Надежда Розова ПОНЕДЕЛНИК, 7 ЮНИ 2004 ГОДИНА Джон Смид стърчеше висок, с квадратни рамене и грейнал поглед зад очилата си с телени рамки. Носеше памучни панталони в цвят каки и раирана риза – обичайното облекло за евангелистите в цялата страна. Потникът се очертаваше под изопнатата му риза, прошарената му руса коса беше опитомена от машинката за подстригване почти до нула номер, както бе обичайно за бръснарниците \"Спорт Клипс\" във всички южни щати. Ние, останалите, седяхме в полукръг срещу него, облечени според изискванията на програмата, изложени на 274-та страница от нашите наръчници: Мъже: Ризите се носят постоянно, включително по време на сън. Не са позволени изрязани фланелки нито като горна, нито като долна дреха, включително потници и други горнища. Лицевото окосмяване се отстранява седем дни в седмицата. Бакенбардите да са обрани до горната част на ухото, не по-ниско. Жени: Задължително се носи сутиен, с изключение на времето за спане. Дължината на полата е до или под коляното. Фланелки без ръкави са позволени само под друга блуза. Краката и мишниците се бръснат най-малко два пъти седмично. – Най-напред трябва да проумеете зависимостта си от секса, от неща, които не са дадени от Бога – каза Смид. Усвоявахме първата стъпка от дванайсетстепенната програма \"Любов в действие\" – набор от принципи, който приравняваше прегрешения като изневярата, бестиофилията, педофилията и хомосексуалността с пристрастяващо поведение от типа на алкохолизма или комарджийството – нещо подобно на програмата \"Анонимни алкохолици\", но насочено към нашите \"сексуални отклонения\", както ги наричаха наставниците. Докато седях насаме с него в кабинета му само броени часове по-рано, той беше различен човек: по-мил и по-глуповат Смид, смешник на средна възраст, готов на всичко, само и само да ме накара да се усмихна. Държа се с мен като с дете и аз спокойно влязох в тази роля, защото бях само на деветнайсет. Той ме увери, че съм на подходящото място, че Божията любов ще ме излекува, ще ме извиси от греха ми към светлината на Божията слава. Кабинетът му беше достатъчно светъл, за да придаде убедителност на твърденията му, а стените бяха голи, ако не броим няколко поставени в рамка изрезки от вестници или избродирани стихове от Библията. От прозореца се виждаше голо парче земя – рядкост за предградията, избуяла морава, осеяна с неоновожълти глухарчета и техните хиляди плодосемки, които в края на седмицата щяха да се разлетят по шосето. – Опитваме се да комбинираме няколко начина за лечение – увери ме Смид и завъртя стола си с лице към прозореца. Оранжево слънце се издигаше зад смътните очертания на бели варосани постройки в далечината. Чаках да плисне слънчевата светлина, но колкото повече чаках, тя толкова повече се бавеше. Така ли щеше да протича времето на това място, щяха ли минутите да се влачат протяжно като часове, часовете – като дни, а дните – като седмици? – Възстановяването ти започва още щом се включиш в групата – каза Смид. – Важното е да подхождаш без предразсъдъци. Бях там по свой избор въпреки задълбочаващия се скептицизъм, въпреки тайното си желание да избягам от срама, който изпитвах, откакто родителите ми бяха научили, че съм гей. Твърде много имах в живота си, за да се откажа от всичко: от семейството си и от все по-неясния Бог, когото познавах още от най-ранно детство. \"Боже – молех се, след като излязох от кабинета на Смид и се отправих по тесния коридор към централната зала, а флуоресцентните лампи припукваха под металните си решетки, – вече не знам Кой си, но моля те, дай ми мъдрост да издържа това\". Няколко часа по-късно седях в кръга на Смид и чаках Бог да дойде при мен. – Никой от вас не е нито по-лош, нито по-добър грешник от всеки друг на света – каза Смид. Ръцете му бяха скръстени зад гърба, цялото му тяло беше изпънато, сякаш беше завързано за невидима дъска. – Бог вижда всички грехове в една и съща светлина. Кимах заедно с другите. Вече познавах езика на ексгей активистите, но когато за първи път се натъкнах на него на уебсайта на центъра, се шокирах, че моята хомосексуалност, която през по-голяма част от живота си се стараех да пренебрегвам, най-вероятно вече е \"извън контрол\" и че ако не се излекувам, най-вероятно накрая ще блудствам с куче. Колкото и нелепо да изглежда такова разбиране сега, навремето нямах на какво да стъпя. На онази възраст бях имал само няколко мимолетни преживявания с мъже. Преди колежа познавах само един мъж, който беше открито гей – фризьора на майка ми, едър като мечок, който се държеше стереотипно: правеше ми комплименти за външния вид, клюкарстваше за колегите си и обсъждаше плановете за следващото си невероятно коледно празненство, а снежнобялата му брада вече беше оформена за ролята на Дядо Коледа. С тесногръдието се запознах чрез пантомима: от имитацията на мека китка или кръшна походка, която подигравателно разиграваха хора от моето паство; от фрази, които превръщаха естествената реч в напевна декламация като от телевизионно шоу: \"О, ама не биваше\"; от църковни петиции, поднесени за подпис, за да бъде предпазена страната ни от \"дегенерати\". Мимолетната поява на трико в неонови цветове, прошумоляването на боа от пера, стегнато дупе, което се поклаща пред обектива – каквото мярках по телевизията, ми се струваше допълнително доказателство, че да си гей е извратено, противоестествено. – Трябва да разберете един изключително важен факт – каза Смид и гласът му прозвуча толкова близо до мен, че го усетих с гърдите си. – Чрез сексуалното прегрешение вие запълвате празнота с очертанието на Бог в своя живот. Бях там. Никой не може да ме обвини, че не съм опитал.", "date": "2019.09.29", "title": "Откъс от \"Заличено момче\" на Гарард Конли"}
{"url": "https://www.dnevnik.bg/bulgaria/2019/09/29/3969783_sudii_publichni_govoriteli_vnushavat_neverni_neshta_v/", "text": "Съдии от цялата страна са силно разтревожени от изказванията на публични говорители по адрес на съда, които съдържат неистини в кампания, която е започнала преди години, а сега се използва предизборно, актуализирана заради случай с освободения предсрочно от затвора Джок Полфрийман. Това се разбра от думите на съдия Владислава Цариградска от Районния съд в Луковит пред БНР, която е инициатор на  обръщението, подписано от над 300 съдии в страната , с което съдиите се обърнаха за защита към гражданите, след като държавата не прави това. Към думите й се присъедини и Анелия Щерева - съдия в Софийския градски съд и съавтор на текста в писмото. \"Бях силно разтревожена от случващото се в четвъртък и петък (26 и 27 септември - бел.ред.). Това е безпрецедентно политическо говорене – главният прокурор започна да се изказва почти заплашително как ще замълчи, защото в противен случай ще каже нещо крещящо неуважително към съда\". Това каза пред държавното радио съдия Владислава Цариградска. \"В петък вечерта изпитах страх, че за първи път виждам политиците единодушно да започват без аргументи да говорят срещу съдиите. Имаше призив към Съдийската колегия на Висшия съдебен съвет да започне незабавно проверка, етична. В събота започнахме разговори помежду си - колегите, включително с колегата Щерева, какво се случва и какво да очакваме в първия работен ден - във вторник (1 октомври - бел.ред.). Тя пое задачата разговорите с колегите да бъдат бързо проведени, да чуем кой какво мисли. Звъняха колеги от страната и всеки беше обезпокоен\", коментира тя. Анелия Щерева също коментира, че в четвъртък и петък са казани \"много страшни неща, които се говориха от българските политици\". В същото време не е имало реакция на Софийския апелативен съд като ръководство да защити съдиите. \"Поради тази причина в почивните дни се чухме със страшно много колеги и всички имаха абсолютно еднаква реакция. Решихме, че наша трябва да е отговорността, щом никой не иска да защити законността, правовата държава, установения ред в обществените отношения\", разказа тя. Повечето съдии, положили подписите си в обръщението, не са членове на Съюза на съдиите и позицията им няма отношение към това, че съдията, постановил условното освобождаване на Полфрийман – Калин Калпакчиев, е председател на Съюза на съдите, обяви Щерева. \"Ние искаме да защитим съда, законността, независимостта. Това абсолютно се наложи, тъй като в четвъртък вечерта и в петък чухме да се изговарят впечатляващо неверни неща по отношение на произнасянето на Софийския апелативен съд от хора, които са публични говорители – политици, ръководители на законодателна власт, на изпълнителна власт, на част от съдебната власт, които очевидно не бяха прочели определението на колегите. Дори чухме председателя на правната комисия да казва с императивен тон: \"Трябва незабавно да обявят мотивите си\", а мотивите вече бяха обявени. Смятам, че нито един от тях изобщо не беше чел мотивите\", посочи тя. Това е накарало професионалната общност да мисли, че не става дума за принципен дебат, а случващото се използва в ситуация на предизборна кампания да се събере симпатия на хората. \"Това е и част от една кампания, която години продължава срещу съда. Някаква непримиримост има към всички наши колеги, които публично говорят в защита на независимостта на съда, която независимост е абсолютният стълб на правовата държава. Хората много пъти си мислят, че да са независими съдиите - означава да са безотговорни. Напротив, това означава, че всяко съдебно решение в общия смисъл ще се взема само като се съобразява законът и доказателствата, но не и да се поддават съдиите на външно влияние - от политици, от обществото, от неизвестни фактори, които витаят постоянно в публичното пространство\", обясни Щерева.  Владислава Цариградска се надява в Съдийската колегия \"да са изпитали неудобство от колегите си\", които са организирали обръщението, и да обяснят  първоначалната си позиция , както и какво е довело до  промяна в мнението им в петък . Независимостта е гарантирана на конституционно ниво. Всеки съдебен състав е в опасност да бъде атакуван с тези хлъзгави и непонятни за никого изрази, които прие ВСС - \"нарушен баланс между правото и справедливостта\", анализира тя. Анелия Щерева коментира и казуса \"Полфрийман\", като изтъкна, че съдиите прилагат закона такъв, какъвто е, а не по собствени подбуди. Предсрочното освобождаване съществува у нас от 1968-а година. Още през 70-те и 80-те години Върховният съд е издал указания към съдилищата в страната, че този институт трябва да се прилага \"изключително много\", особено за осъдените за пръв път, защото ги насърчава да се поправят и да се върнат в обществото, посочи тя. \"Не може да става и дума, че това произнасяне е някакъв прецедент. Колегите от Софийския апелативен съд, които единодушно са стигнали до това решение, абсолютно точно са приложили закона - в смисъла, в който той е прилаган с години. Има хиляди такива произнасяния, които обаче не са ставали публично достояние\", напомни тя. Съдия Цариградска коментира и усещането за нарушен баланс в съдебната власт. \"Смятам, че съдиите са поставени в една принципна опасност да бъдат атакувани от силната прокуратура. Включително прокуратурата има правомощието да повдигне обвинение срещу всеки съдия. Аз мога да бъда обвинена за това, че съм убила президента Кенеди и няма друг орган, който да може да повлияе на това, докато не изчакаш някога да влезе евентуално в съд или не бъде прекратено това обвинение. В този случай съдията бива отстраняван от длъжност, без ВСС да може да преценява дали е обосновано\", посочи тя. Тя припомни, че обществеността е представена в съдебните дела от съдебните заседатели – граждани, избирани от общинските съвети. Гласът на съдебния заседател е равен на този на съдията. Делата пък са публични и всеки може да присъства на тях.", "date": "2019.09.29", "title": "Съдии: Публични говорители внушават неверни неща в кампания срещу нас"}
{"url": "https://www.dnevnik.bg/photos/2019/09/29/3969770_fotogaleriia_v_podkrepa_na_podsudimite_za_uchastie_v/", "text": "Митинг в подкрепа на подсъдимите по т. нар. московско дело, арестувани по време на неразрешени протести през юли-август в руската столица, започна на булевард \"Академик Сахаров\" в Москва, предаде ТАСС, цитирана от БТА.", "date": "2019.09.29", "title": "Фотогалерия: В подкрепа на подсъдимите за участие в протест"}
{"url": "https://www.dnevnik.bg/zelen/2019/09/29/3969793_neno_dimov_v_es_se_goriat_mnogo_poveche_otpaduci/", "text": "Горенето на отпадъци е утвърдена европейска практика и даже България изостава от нея като изгаря едва 3% от отпадъците при средно 28% за Европейския съюз. Това обяви в ефира на \"Канал 3\" министърът на околната среда и водите Нено Димов. Допълни, че България трябва да достигне до поне 25% изгаряне на отпадъци. Посочи все пак, че не всяка централа е пригодена да изгаря отпадъци. В отговор на въпрос съобщи, че в понеделник е срокът, в който трябва да са готови резултатите от проверакта, разпоредена от прокуратурата в няколко теца след протест на жители на Перник. Още в началото на проверката бе установено, че в ТЕЦ-Република в Перник и в ТЕЦ \"Брикел\" в Гълъбово, и двата на бизнесмена Христо Ковачки, се изгарят отпадъци, за които инсталациите нямат издадено разрешение. По думите му в пернишкия тец вече има почти всекидневен контрол, в \"Брикел\" били разположени камери за следене на площадката, на която се складира гориво, така че общината и регионалната екоинспекция да могат да следят случващото се. Посочи, че вече на второ четене в ресорната комисия в Народното събрание са одобрени законови текстове, с които всички тецове ще бъдат задължени да поставят камери, от които да може да се прави дистанционно наблюдение. Димов съобщи, че към момента по заявени инвестиционни намерения за горене на отпадъци има десет решения да не се прави оценка за въздействие върху околната среда, по девет заявки има отказ, а в пет от случаите е поискана екооценка.", "date": "2019.09.29", "title": "Нено Димов: В ЕС се горят много повече отпадъци отколкото в България"}
{"url": "https://www.dnevnik.bg/analizi/2019/09/29/3969650_dogodina_shte_e_oshte_po-zle_gurciia_sled_falita_na/", "text": "Сряда следобед на второто по големина летище в Гърция - Ираклион. Обикновено тук ще видите огромни опашки пред гишетата и множество хора, които чакат за регистрация и за проверка. Сравнително спокойно е. Нещо ново във фоайетата за регистрация са цивилните служители с жълти жилетки - те са специално изпратени от британското правителство в помощ на пътниците, които трябва да летят за Великобритания. Служители на летището също им оказват помощ. Британска невъзмутимост Хората, чакащи на опашките, изглеждат удивително спокойни и на въпроса как приемат съобщението за фалита на туроператора \"Томас Кук\" реагират с британска невъзмутимост. \"Каква полза да се тревожим, това няма да ни помогне. Все някак ще се приберем у дома, сигурни сме\", споделя една дама от Бърмингам. Тя и нейните спътници непрекъснато проверяват на смартфоните си дали имат връзка с интернет, защото в такава ситуация е много важно да си в течение на нещата. Пред екип на ДВ две британски дами, заклещени на летището в Ираклион, споделят възторга си от това, че германското правителство отпуска на \"Кондор\" - дъщерната фирма на \"Томас Кук\" в Германия - мостов кредит в размер на 375 милиона евро. Същевременно се оплакват, че британското правителство не е направило същото за фалиралия туроператор. Британският премиер Борис Джонсън е заявил, че неговото правителство няма да измъква \"Томас Кук\" от трудностите; това щяло да представлява според него \"морален риск\", защото в бъдеще и други фирми щели да очакват подобна помощ. Двете дами, които споделят с екипа на ДВ всичко това, подчертават, че не са привърженички на Брекзит. Според тях тъкмо Брекзит е най-същественият фактор за фалита на \"Томас Кук\". Надежди за догодина? На остров Крит най-вече хотелите понасят трудностите, произтичащи от фалита на \"Томас Кук\". Според оценка на Никос Халкиадакис, който е председател на Сдружението на хотелиерите на остров Крит, в следващите дни 26 хотела на остров Крит и 48 хотела в Гърция ще бъдат закрити. Всички до един са луксозни хотели, обслужващи главно клиенти на \"Томас Кук\". \"Това е страхотен удар също като финансовата криза преди години\", посочва той. Надеждата, че катастрофата може да се предотврати, не се е оправдала. От 15 юни насам британският туроператор не плаща за нито един от хотелите, в които по договор настанява свои клиенти. Дори хотелите все пак да успеят да запълнят незаетите стаи, като ги предоставят за продажба на друг туроператор, загубите все пак ще са огромни. 54-годишният Халкиадакис държи пет хотела в курортното селище Сталида, разположено на северното крайбрежие на остров Крит, на около 25 км от Ираклион. \"Последиците за моята фирма ще са значителни, защото \"Томас Кук\" ми дължи близо 650 000 евро. Боя се, че никога няма да видя тези пари\", споделя той. Надеждата на хотелиерите сега е в гръцкото правителство. За да им помогне в създалата се кризисна ситуация, то би могло да ги разтовари от някои данъци и социални услуги и по този начин да спаси работни места. Щастие в нещастието: сезонът приключва Недалеч от хотела на Халкиадакис е плажът. На пръв поглед тук всичко е както преди, хората се радват на почивката си. В малкото си магазинче Стефанос предлага излети с корабче и оферти за параглайдинг. Оборотът засега не е пострадал: \"За щастие сезонът приключва, печалбата ми не е лоша. Догодина може да е по-зле, ако няма много туристи.\" Кризата ще се усети другаде по-скоро. \"Ако трябва хотелите да се закрият, цялата инфраструктура ще пострада. Производителите на хранителни продукти, фермите, пералните и службите по чистотата - навсякъде ще се наложи да се съкращават работници\", изтъква Халкиадакис. Поразходи ли се в Сталида, човек веднага забелязва, че малкото курортно селище се издържа от туризма. Баровете и ресторантите по крайбрежната алея очакват клиенти. Те обслужват главно германски и британски курортисти. Например Rober's Return Pub - британският пъб, чиито съдържатели са Костас и жена му. \"Британските туристи явно оредяват. Догодина май ще трябва да помисля за нещо друго\", казва замислено Костас.", "date": "2019.09.29", "title": "\"Догодина ще е още по-зле\": Гърция след фалита на \"Томас Кук\""}
{"url": "https://www.dnevnik.bg/photos/2019/09/29/3969792_snimka_na_denia_stotici_pochetoha_pametta_na_jak_shirak/", "text": "Гражданска панихида по повод кончината на бившия френски президент Жак Ширак (1932-2019 г.) събра днес в парижкия комплекс \"Дом на инвалидите\" стотици французи, дошли да почетат паметта на някогашния държавен глава. Живеем в Париж и решихме лично да се сбогуваме с него. Той остави на страната богато наследство и пазим топъл спомен за неговото президентско управление, казаха две жени от опашката, проточила се над 100 метра. Хора, застанали в самото й начало бяха дошли още в 6.30 ч. сутринта.", "date": "2019.09.29", "title": "Снимка на деня: Стотици почетоха паметта на Жак Ширак"}
{"url": "https://www.dnevnik.bg/sport/2019/09/29/3969796_datchanin_e_noviiat_svetoven_shampion_v_koloezdeneto/", "text": "Датчанинът Мадс Педерсен е новият световен шампион по колоездене, след кат спечели общия старт в Йоркшир, Великобритания. 23-годишният състезател е първият датчанин, който облича най-ценната фланелка в шосейното колоездене. Педерсен победи в спринт между трима Матео Трентин (Италия) и Щефан Кюнг (Швейцария). За него това е 12-а професионална победа. Тримата изминаха дистанцията от 261 км за 6:27.28 часа със средна скорост 40.5 км/ч. Надпреварата се проведе при много тежки условия, при непрестанен дъжд и температури около 12 градуса. Маршрутът дори беше променен часове преди старта, заради проливни дъждове в Йоркшир.   Педерсен беше в откъсване повече от 50 км, заедно с Педерсен, като двамата бяха хванати от двама от големите фаворити за титлата Матю ван дер Пул и Матео Трентин. По финалните обиколки около Харогейт четиримата бяха заедно с Джани Москон, като Трентин и Ван дер Пул бяха в най-добри позиции. По последната обиколка Ван дер Пул остана без сили и напусна групата, а бившият европейски шампион Трентин стигна до финала с датчанина и швейцареца. Той започна спринта си около 200 метра преди финалната линия, но нямаше сили. Педерсен контрира италианеца и грабна титлата. Зад първите трима завърши Москон, а в топ 10 се наредиха още Петер Саган, Михаел Валгрен, Александър Кристоф, Грег ван Авермет, Горка Исагире и Руй Коща. Шампионът от 2012 г. Филип Жилбер нямаше шанс да спори за победата, като падна в първата обиколка в Харогейт и напусна състезанието. Извън първите 20 останаха австралиецът Майкъл Матюс и французинът Жулиан Алафилип. Дотук Дания нямаше световен шампион в шосейното колоездене при мъжете. Страната имаше три сребърни и два бронзови медала, а последното отличие беше донесено от Мати Брешел през 2010 г.     ", "date": "2019.09.29", "title": "Датчанин е новият световен шампион в колоезденето"}
{"url": "https://www.dnevnik.bg/sviat/2019/09/29/3969841_krainodesnite_se_srinaha_na_izborite_v_avstriia_kurc_e/", "text": "Консервативната Австрийска народна партия (АНП) на бившия канцлер Себастиан Курц печели убедително произведените днес предсрочни парламентарни избори в Австрия с 37.2 процента от гласовете. Това сочат резултатите при преброени 46 процента от подадените бюлетини, предадоха световните агенции. Те определят Курц като безспорния победител на изборите. АНП е увеличила своя резултат с 5.7 пункта от предишните парламентарни избори в Австрия, през 2017 г. В профила си във \"Фейсбук\" премиерът Бойко Борисов обяви, че е поздравил за резултатите Курц, когото нарича свой приятел. Австрийската социалдемократическа партия (АСДП) остава далеч назад втора с 22 процента. Социалдемократите не успяха да извлекат полза от скандала \"Ибисагейт\" и загубиха 4,9 процента спрямо 2017 г., регистрирайки най-слабия резултат в своята история. На трето място е крайнодясната Австрийска партия на свободата (АПС) с 16 процента. Тя очаквано се срина след скандала \"Ибисагейт\", като загуби цели 10 пункта. Зелените са четвърти с 14.3 процента. Проучвания показаха, че околната среда е най-важният въпрос за австрийците, и екологичната партия увеличи подкрепата си с над 10 пункта спрямо предишните избори, когато изобщо не влезе в парламента. На пето място със 7.4 процента остава либералната партия \"Нова Австрия\" (НЕОС), която също подобрява резултата си. \"Листа Петер Пилц\" получава само 2 процента и не преодолява 4-процентовата бариера за влизане в долната камара на австрийския парламент. Така в новия състав на Националния съвет отново ще има пет партии, като Зелените ще бъдат на мястото на \"Листа Петер Пилц\". Недостатъчно за мнозинство Австрия гласува днес на предсрочни избори, след като скандалът \"Ибисагейт\" разтърси националната политика и доведе до падане на коалиционното правителство на АНП и АПС начело с канцлера Курц. От юни страната има служебно правителство, след като бе публикуван видеозапис, на който тогавашният лидер на крайната десница Хайнц-Кристиан Щрахе обещава облаги срещу финансиране на  жена, представяща се за племенница на руски олигарх . Курц, който е едва на 33 години, е безспорният победител на изборите, но ще трябва да влезе в коалиция, ако иска стабилно правителство. Бившият австрийски канцлер има няколко варианта, отбелязва \"Ройтерс\". Двете най-вероятни опции пред него са отново да се коалира с крайната десница или да опита да състави тристранен съюз със Зелените и НЕОС. \"Голяма коалиция\" със социалдемократите е възможна, но малко вероятна при сегашното им ръководство, посочва \"Ройтерс\". Консерваторите вероятно ще могат да имат крехко мнозинство с подкрепата на Зелените. Малко вероятно е обаче Курц да иска да зависи от милостта на лявото крило на екологичната партия. Това означава, че ако все пак се коалира със Зелените, лидерът на консерваторите вероятно ще се стреми към тристранен съюз с участието и на либералната, подкрепяща бизнеса партия НЕОС. Не е ясно и как ще реагират избирателите на екологичната формация, много от които смятат Курц за враг заради коалирането му с крайната десница, отбелязва \"Ройтерс\". /БТА", "date": "2019.09.29", "title": "Крайнодесните се сринаха на изборите в Австрия, Курц е \"безспорен победител\""}
{"url": "https://www.dnevnik.bg/sport/2019/09/29/3969843_kesheru_vurna_ludogorec_na_vurha_v_purva_liga/", "text": "\"Лудогорец\" се върна на върха в Първа лига, след като победи \"Дунав\" с 1:0 като гост в Русе в мач от 11-ия кръг на шампионата. Тимът от Разград стигна до трите точки с гол на Клаудиу Кешеру и по този начин излезе пред \"Левски\", с една точка пред сините. Победата е четвърта поредна за \"Лудогорец\", а тимът е в серия от 16 двубоя без поражение в първенството. Треньорът на шампионите Станислав Генчев направи доста промени в състава си, като запази част от титулярите си за предстооящия двубой в Лига Европа срещу \"Ференцварош\".  Срещата се игра на ниски обороти, при много грешки и от двата тима. При \"Дунав\" това беше продиктувано от предимноо дефанзивната игра, докато \"Лудогорец\" изглеждаше без голяма мотивация за гостуването си. Все пак в 23-ата минута Клаудиу Кешеру изведе \"Лудогорец\" напред. Румънецът вкара третия си гол в Първа лига и 11-и от началото на сезона, като се възползва от груба грешка в защитата на русенци. До края на първата част шампионите направиха и два пропуска. Това се повтори и след почивката при удари на Марселиньо и Кешеру. След това последваха добри минути за \"Дунав\", но голям пропуск направи Ахмед Ахмедов в 52-ата минута. В оставащите минути тимът от Разград действаше спокойно, като на моменти това дори беше прекалено. \"Дунав\" обаче не успя да се възползва, а няколко пъти последното подаване беше грешно.", "date": "2019.09.29", "title": "Кешеру върна \"Лудогорец\" на върха в Първа лига"}
{"url": "https://www.dnevnik.bg/sport/2019/09/29/3969853_surbiia_stupi_na_trona_v_evropeiskiia_voleibol_sled/", "text": "Сърбия е новият европейски шампион по волейбол, като надви Словения с 3:1 (19:25, 25:16, 25:18, 25:20) в първия Балкански финал. Тимът, воден от Слободан Ковач, направи обрат, като игра по отличен начин след първия гейм. Това е трета европейска титла за Сърбия след 2001 (тогава Югославия) и 2011 г. Словения загуби спора за титлата, както и през 2015 г. Много силен мач за шампионите направи диагоналлът Александър Атанасиевич, подкрепян активно от Урош Ковачевич. Финалната среща се изигра в Париж, като предложи много емоции и качествен волейбол. В първата част словенците бяха много концентрирани и показаха отлични действия, както в атака, така и когато се защитаваха. Воденият от италианеца Алберто Джулиани състав, беше по-добър във важните моменти. Сърбите се събраха за втората част, която взеха с отлични действия на Александър Атанасиевич. Диагоналът на Сърбия беше безгрешен в атака и изведе тима си до успех в гейма. След това сръбският отбор започна да играе все по-добре, а словенците вече не действаха със същата енергия. В третия и четвъртия гейм разликата постоянно се увеличаваше. Словенците нямаха отговор, с изключение на последната част, в която върнаха за кратко интригата.      Бронзовите медали спечели отборът на Полша, който в събота победи Франция с 3:0.", "date": "2019.09.29", "title": "Сърбия стъпи на трона в европейския волейбол след обрат срещу Словения"}
{"url": "https://www.dnevnik.bg/photos/2019/09/29/3969747_fotogaleriia_svetovnite_snimki_na_denia_-_28-29/", "text": "Северно сияние над Ивало, Финландия.", "date": "2019.09.29", "title": "Фотогалерия: Световните снимки на деня - 28-29 септември 2019 г."}
{"url": "https://www.dnevnik.bg/sport/2019/09/29/3969896_beroe_spria_ustrema_na_cska_i_izleze_ot_krizata/", "text": "\"Берое\" излезе от кризата, в която беше изпаднал и победи ЦСКА с 2:1 в най-интересния мач от 11-ия кръг в Първа лига. Тимът от Стара Загора направи един от най-силните си мачове от повече от месец и с головете на Ибрахима Конте и Рубен Бригидо стигна до трите точки. ЦСКА върна един гол чрез Али Соу, но това не беше достатъчно. Победата изкачи \"Берое\" на пето място в таблицата с 18 точки, като тимът от Стара Загора е точно зад ЦСКА, който има 19 точки. Поражението се оказа с голяма цена за червените, които остават на осем точки зад шампиона \"Лудогорец\" след едва 11 изиграни мача. През 90-те минути в Стара Загора нищо за ЦСКА не се получаваше. В атака играта не вървеше, а в защита червените допуснаха много грешки. Поражението е първо след серия от три поредни победи, в които ЦСКА дори не беше допуснал гол. Първото попадение в двубоя дойде в 31-ата минута, когато Ибрахима Конте излъга бранител в червено и с плътен удар по тревата вкара. В ситуацията не се намеси добре вратарят на ЦСКА, който позволи топката да мине под плонжа му. След гола ЦСКА така и не намери ритъма си, стигайки до едва един точен удар, дошъл в 51-ата минута. \"Берое\" продължи да бъде много агресивен и да се отбранява добре. В 78-ата минута резервата Бригидо вкара втори гол, който дойде след красиво изпълнение на португалеца. Той вкара от 20 метра, прехвърляйки стражът на червените. Едва в добавеното време ЦСКА се активизира и стигна до гол. Али Соу вкара в първата минута на продължението, като засече с глава центриране на Петър Занев.", "date": "2019.09.29", "title": "\"Берое\" спря устрема на ЦСКА и излезе от кризата"}
{"url": "https://www.dnevnik.bg/sport/2019/09/29/3969908_grigor_dimitrov_se_nasochva_kum_purvoto_si_izpitanie_v/", "text": "В понеделник сутрин  Григор Димитров  започва участието си на турнира от сериите АТП 500 в Пекин. Българският тенисист се изправя срещу руснака Андрей Рубльов в сблъсък от първи кръг. Двамата откриват програмата в първия състезателен ден, а срещите започват в 7.30 часа българско време. Турнирът в Пекин ще бъде предаван в ефира на Max Sport 1. До момента Димитров и Рубльов са се срещали три пъти, а бившият №3 води с две на една победи. В първия двубой помежду им Рубльов спечели, като се наложи на старта на US Open през 2017 г. През 2018-а дойдоха два последователни успеха за българина - на Australian Open и на турнира в Ротердам. Потенциален съперник на Димитров още във втория кръг е Фабио Фонини, който се изправя срещу Михаил Кукушкин от Казахстан. В потока на българина са още Карен Хачанов, Марко Чекинато, Анди Мъри и Домииник Тийм, който е първи поставен.", "date": "2019.09.29", "title": "Григор Димитров се насочва към първото си изпитание в Пекин"}
{"url": "https://www.dnevnik.bg/sport/2019/09/29/3969922_sheli-an_freizur-prais_e_novata_kralica_v_sprinta_na/", "text": "Двукратната олимпийска шампионка Шели-Ан Фрейзър-Прайс се върна на трона на спринта на 100 метра, след като спечели световната титла на шампионата в Доха. Звездата на ямайската атлетика завърши с 10.71 секунди, най-добър резултат за 2019 г. Фрейзър-Прайс изпревари британката Дина Ашър-Смит (10.83) и Мари-Жозе Та Лу от Кот д’Ивоар. Олимпийската шампионка от Рио 2016 Илейн Томпсън остана четвърта. Ямайската лекоатлетка печели четвърта световна титла в късия спринт след Берлин 2009, Москва 2013 и Пекин 2015. Преди две години Фрейзър-Прайс не взе участие в шампионата, след като стана майка, а титлата отиде в Тори Боуи от САЩ. Във финала участие поради контузия не взе най-добрата европейка в последните години Дафне Схипърс от Холандия. Третият ден на шампионата в Доха беше белязан и от други финали. В най-интересния в новата смесена щафета 4х400 метра САЩ спечели титлата със световен рекорд и слизане под 3.10 минути. Американците в състав Уилбърт Лондон, Алисън Филикс, Кортни Около и Майкъл Чери записаха 3:09.34 минути. Звездата на американския тим Филикс взе 18-и медал от световни шампионати, с което изпревари Юсейн Болт като №1 по този показател.", "date": "2019.09.29", "title": "Шели-Ан Фрейзър-Прайс е новата кралица в спринта на 100 метра"}
{"url": "https://www.dnevnik.bg/sport/svetovno2014/sudii/2019/09/29/3969858_bulgariia_moje_da_bude_sudena_ako_ne_pusne_polfriiman/", "text": "Съдилищата уважават над половината от молбите за предсрочно освобождаване. Това заяви в ефира на Би Ти Ви бившият зам.-министър на правосъдието Димитър Бонгалов. През 2017 г. от 2 хил. молби за предсрочно освобождаване съдът е уважил 1282. От тях само 23 после са обжалвани в съда с цел затворникът да не излезе на свобода, установил е Бонгалов. \"От тези 23 дела само 2 са уважени от Апелативния съд, което значи, че почти винаги потвърждава решението на окръжните съдилища за освобождаване предсрочно\", подчерта юристът. ? На въпрос дали очаква Полфрийман да напусне страната до края на годината, той отбеляза, че \"мотивите на прокуратурата за възобновяване на делото са свързани с процесуални нарушения, а не са по същество\". Поради това, той очаква Върховният касационен съд да потвърди решението на Апелативния съд за предсрочното освобождаване, тъй като има сериозни правни аргументи. \"Ако те не бъдат уважени, ни чака решение на Европейския съд по правата на човека в Страсбург\", прогнозира бившият зам.-министър на правосъдието. В момента Полфрийман се намира в център за мигранти в Бусманци, където изчаква решение на съда. Той има паспорт, но също и две забрани да напуска страната. Това е и причината адвокатът му да смята, че той е държан като заложник. Повече по темата четете  тук . На свой ред Бонгалов посочи, че изискванията в закона за предсрочно освобождаване са от 1968 г. и те изискват затворникът да е изтърпял минимум половината от наказанието. После се преценява неговата степен на поправяне – по специална точкова система. За крайното решение на съда се взимат и данни дали е имал наказания в затвора. Исканията за предсрочно освобождаване са нараснали от 2017 г., когато е разрешено и самите затворници да подават молби, а не само администрацията на затвора, допълни юристът.", "date": "2019.09.29", "title": "България може да бъде съдена, ако не пусне Полфрийман да си тръгне, предупреди юрист"}
