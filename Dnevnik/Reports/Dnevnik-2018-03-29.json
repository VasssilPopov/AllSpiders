{"url": "https://www.dnevnik.bg/bulgaria/2018/03/29/3155138_okonchatelnata_prisuda_na_checi_za_ubiistvoto_na_iana/", "text": "Николай Русинов-Чеци е признат окончателно за виновен за убийството на Яна Кръстева в Борисовата градина през лятото на 2011 г. Това реши Върховният касационен съд (ВКС), който остави в сила решението на апелативния съд, с което наказанието на Чеци беше намалено на 20 години затвор, информира  news.lex.bg . Първоинстанционният съд постанови доживотна присъда, но тя бе променена от втората съдебна инстанция. Яна Кръстева беше убита в нощта на 9 юли 2011 г., след като била в заведението \"Маймунарника\" в столичния парк Борисовата градина в компания с Русинов. След като пили алкохол и флиртували, двамата си тръгнали заедно. В един момент Русинов решил да прави секс с момичето, при което я ударил, а след това и я душил в продължение на 20-30 минути. Първоначално случаят беше неглижиран от властите, след това пък месеци наред в ареста стоя Пламен Трифонов, който беше нарочен за извършител, за да се стигне до ареста на Русинов, за когото обаче от самото начало се знаеше, че е имал контакт с жертвата. Делото беше внесено в съда в началото на 2013 г. Софийският градски съд постанови доживотен затвор за подсъдимия, след това  Софийският апелативен съд (САС) измени присъдата на 19 години затвор , защото Русинов не е проявил изключителна безчовечност, коравосърдечност или садизъм, за да приеме съдът, че убийството е извършено с особена жестокост. ВКС обаче върна делото, след като видя тежки противоречия, неясноти и неубедителни изводи в решението на апелативните съдии. Преди година САС отново измени доживотната присъда на Русинов със сходни мотиви, но го осъди на 20 години затвор. И новият състав на апелативния съд - Пламен Дацов - председател, Петър Гунчев и Татяна Грозданова, беше на мнение, че убиецът на Яна Кръстева не е проявил особена жестокост, тъй като престъплението не е било извършено при пряк умисъл, нито са били използвани сила и средства, надвишаващи тези, достатъчни за осъществяване на убийството. По време на делото се разбра, че 28-годишната жена е била убита със задушаване чрез притискане на тялото. Съдиите записаха в мотивите си, че убийството само по себе си е жестоко и безсърдечно, поради което и се наказва най-тежко, но за да бъде квалифицирано като особено жестоко, трябва да са налице конкретни обстоятелства около извършването, каквито в случая няма. Съдът отхвърли и приетото от първата инстанция, че Русинов е действал в съучастие с неизвестни извършители. В решението на апелативния съд, с което се е съгласил и ВКС, се казваше още, че Русинов е изнасилил Кръстева, но няма как да бъде осъден за това престъпление, тъй като такова обвинение не му е било повдигнато. Какви са данните за извършените в Борисовата градина престъпления и парк на ужасите ли е тя четете  тук .", "date": "2018.03.29", "title": "Окончателната присъда на Чеци за убийството на Яна Кръстева е 20 години затвор"}
{"url": "https://www.dnevnik.bg/sviat/2018/03/29/3155171_juliia_skripal_veche_se_vuzstanoviava_ot_atakata_v/", "text": "Дъщерята на бившия руски разузнавач Сергей Скрипал, Юлия Скрипал, която заедно с него беше отровена с нервнопаралитично вещество по-рано този месец, вече не е в критично състояние, \"С радост съобщавам, че състоянието на Юлия Скрипал се подобри. Тя реагира добре на лечението, но продължава да получава експертна клинична помощ 24 часа на ден\", каза в изявление Кристин Бланшърд, медицински директор на Окръжната болница в Солсбъри. Според Бланшърд 33-годишната Юлия Скрипал се \"възстановява бързо\". Сергей и Юлия Скрипал бяха намерени на пейка в търговски център в Солсбъри на 4 март. Бившият агент от руското военно разузнаване ГРУ остава в критично, но стабилно състояние, продължава \"Ройтерс\". Снощи британската полиция съобщи, че той   пред дома си, тъй като пред вратата концентрацията на използваното при атаката бойно вещество е най-висока именно там от всички изследвани места в Солсбъри.", "date": "2018.03.29", "title": "Юлия Скрипал вече се възстановява от атаката в Солсбъри, обявиха лекарите ѝ"}
{"url": "https://www.dnevnik.bg/bulgaria/2018/03/29/3155183_promenihme_imidja_na_bulgariia_za_tri_meseca_obiavi/", "text": "Покрай председателството на Съвета на Европейския съюз променихме имиджа на България само за три месеца, каза днес по Би Ти Ви ресорният министър Лиляна Павлова. Тя обобщи, че България е била посетена от над 10 хиляди делегати и повече от 1600 журналисти. В чуждестранни медии са публикувани 18 хиляди материала за страната, като само 5% от тях били негативни. \"Усеща се промяна на отношението, имат ни много повече доверие\", каза още министър Павлова. Според нея преди поемането на председателството е имало елемент на подценяване на готовността на България за поемането на председателството. За Лиляна Павлова  срещата във Варна между ЕС и Турция  е била главното събитие за първата половина на европредседателството. За втората половина пък такова ще е събирането на всички 28 европейски лидери на 16 и 17 май. В първия ден ще имат разговори само те помежду си, а през втория участие ще вземат и лидерите на Западните Балкани. Според Павлова след пауза от 15 години тази среща връща в европейския дневен ред темата за включването на тази част от света в ЕС. Като друга важна предстояща среща Лиляна Павлова посочи тази, на която ще се дискутира различното качеството на продуктите за западните и източните пазари. На нея са поканени премиерите на всички държави плюс министрите на здравеопазването, земеделието и икономиката. Министърът уточни, че \"темата трябва да се вдигне на по-високо политическо ниво\" и България ще направи точно това. Лиляна Павлова каза още, че до момента са минали 100 събития от общо 300 за цялото българско председателство.", "date": "2018.03.29", "title": "Променихме имиджа на България за три месеца, обяви министър Павлова"}
{"url": "https://www.dnevnik.bg/bulgaria/2018/03/29/3155146_premahvaneto_na_zadochnoto_obuchenie_po_pravo_se_okaza/", "text": "Комисията за защита от дискриминация (КЗД) препоръча да се върне възможността за задочна форма на обучение по право. С решение от днес, цитирано от  news.lex.bg , комисията приема, че изменението на Наредбата за единните държавни изисквания за придобиване на висше образование по специалността \"Право\" и професионална квалификация \"юрист\", която влиза в сила от учебната 2018/19 г. и според която право може да се учи само редовно, въвежда непряка дискриминация по признаци \"лично положение\", \"имуществено състояние\", \"възраст\" и \"увреждане\". Решението на комисията е взето от петчленен разширен заседателен състав с председател Сабрие Сапунджиева, докладчик Владимира Стоименова и членове София Йовчева, Наско Атанасов и Баки Хюсеинов. Комисията се самосезира  във връзка с документа в края на януари тази година.  Според състава на комисията при приемането на наредбата са допуснати съществени процесуални нарушения. \"Неспазената процедура по приемане на наредбата поставя заинтересованите лица, носители на признак по чл. 4, ал. 1 от ЗЗДискр. (\"лично положение\", \"имуществено състояние\", \"възраст\" и \"увреждане\"), и лица, без да са носители на такъв признак, съвместно с първите в неблагоприятно положение. Макар и произтичащо от привидно неутрална разпоредба и критерии, поставянето в неблагоприятно положение на визираните лица представлява форма на непряка дискриминация\". В решението си комисията пояснява, че формите на обучение не обуславят качеството му. Комисията записва, че \"Право\" не следва да се съпоставя със специалности като \"Медицина\", \"Дентална медицина\", \"Кинезитерапия\", \"Фармация\" и \"Ветеринарна медицина\", не само защото характерът на специалностите изисква специфично обучение, несъпоставимо с това на юристите, а и \"защото съпоставящите се с него специалности са нормативно уредени като специалности по регулирани професии за разлика от специалност \"Право\", която с изключение на професията адвокат не предоставя друга регулирана професия\".", "date": "2018.03.29", "title": "Премахването на задочното обучение по право се оказа дискриминация"}
{"url": "https://www.dnevnik.bg/sport/2018/03/29/3155059_baiern_shte_smeni_25_hil_sedalki_na_alianc_arena_za_da/", "text": "Германският шампион \"Байерн\" (Мюнхен) обяви голяма козметична реконструкция на своя стадион \"Алианц арена\". Баварците ще сменят 25 хиляди седалки на 75-хилядното съоръжение след края на настоящия сезон. След края на освежителната процедура ясно ще бъде изписано името на отбора и мотото Mia San Mia (Ние сме това, което сме – от баварски диалект). Това ще бъде на двете най-големи трибуни - източната и западната. На южната трибуна, където по-традиция стоят най-страстните фенове на баварците, ще бъде изобразено логото на \"Байерн\". От клуба обаче няма да сменят всички седалки, а само една трета. На практика вторият етаж вече ще бъде в червено, а всички останали седалки ще са както и досега - в сиво. \"През лятото ще се случи това, за което мечтаем от много години. \"Алианц арена\" вече ще бъде разпознаваем стадион като дома на \"Байерн\" (Мюнхен)\", каза президентът на клуба Карл-Хайнц Румениге. \"Байерн\" играе на \"Алианц арена\" от 2005 г., когато напусна стария си дом \"Олимпиащадион\". Близо 13 години тимът делеше стадиона с другия местен тим - \"Мюнхен 1860\". След голямата криза при \"лъвовете\" обаче \"Байерн\" откупи техния дял и вече ползва самостоятелно стадиона. Наскоро почетният президент на \"Байерн\" Ули Хьонес обяви, че иска всички седалки да са в червено, което е традиционният цвят за клуба. След допитване до феновете обаче беше избрано седалките да са в сиво и червено. \"По този начин ще сме разпознаваеми, защото повечето от отборите в Бундеслигата имат стадиони с червени трибуни\", казаха от клуба.", "date": "2018.03.29", "title": "\"Байерн\" ще смени 25 хил. седалки на \"Алианц арена\", за да го превърне изцяло в свой дом"}
{"url": "https://www.dnevnik.bg/sviat/2018/03/29/3155184_bulgariia_veroiatno_ima_dokazatelstva_po_sluchaia/", "text": "България трябва да предостави доказателства по случая с отравянето на бившия руски агент Сергей Скрипал и дъщеря му Юлия Скрипал, ако разполага с тях, каза говорителят на руското външно министерство Мария Захарова, цитирана от БНР. Коментарът ѝ е в отговор на въпрос на кореспондента на националното радио в Москва за  решението на правителството  в София да извика  посланик Бойко Коцев  заради случая. \"България вероятно разполага с някакви конкретни доказателства по случая \"Скрипал\" и ако е така - нека ги предостави,\" добавя Захарова  според БНР . По-рано български представители казаха, че очакват доказателства по случая от разследващите и  искат да разберат  откъде идва използваното вещество, преди да правят заключения дали Русия стои зад атаката (както обяви Великобритания). На пресконференция в Москва тя казва, че \"всяка страна сама носи отговорност за действията си\", вероятно имайки предвид решението на  редица европейски държави  да изгонят руски дипломати или да извикат посланиците си за консултации. \"Свидетели сме на създаването на постоянни препятствия за достъп на руските представители до пострадали руски граждани. По този начин Великобритания открито нарушава международните правни норми\", заявява още Захарова, цитирана от БНР. Институцията ѝ по-рано днес обяви, че Москва и Лондон трябва да си сътрудничат в разследването, но предупреди, че британските власти не дават на Русия възможност да го прави.", "date": "2018.03.29", "title": "България вероятно има доказателства по случая \"Скрипал\", каза Захарова"}
{"url": "https://www.dnevnik.bg/evropa/2018/03/29/3155197_sarkozi_otiva_na_sud_za_korupciia_i_zloupotreba_s/", "text": "Никола Саркози, президент на Франция от 2007 до 2012 г., ще бъде изправен пред съда за корупция и злоупотреба с влияние, предадоха френски издания и \"Ройтерс\", цитирани от БТА. Агенцията по-късно публикува потвърждение от източник от френските власти. Според \"Монд\" и \"Фигаро\" Френската национална финансова прокуратура е отправила искане Саркози да бъде изправен пред съда още през октомври миналата година. Решението може да бъде обжалвано и адвокатите на Саркози са обявили, че ще го направят, предава агенцията. Финансовите прокурори подозират Саркози, че е предложил да улесни повишение в Монако на Жилбер Азибер, бивш главен адвокат в Касационния съд. В замяна на това Саркози щял да получи от Азибер сведения за хода на друга юридическа процедура срещу него. Във връзка със същия случай Френската национална финансова прокуратура поиска на съд да бъдат дадени и адвокатът на Саркози Тиери Ерцог и Жилбер Азибер. Тези разкрития за Саркози бяха направени благодарение на подслушване на телефонните му разговори. Подслушването бе разпоредено във  връзка с друг случай срещу него  - твърденията за финансиране на предизборната кампания на Саркози през 2007 г. от либийския лидер Муамар Кадафи, припомня \"Ройтерс\".", "date": "2018.03.29", "title": "Саркози отива на съд за корупция и злоупотреба с влияние"}
{"url": "https://www.dnevnik.bg/sport/2018/03/29/3155198_futbolist_na_pirin_e_dal_polojitelna_doping_proba_sled/", "text": "Футболист на \"Пирин\" е дал положителна допинг проба след шампионатния мач с ЦСКА, съобщи  \"Дарик\" . Двубоят се игра на 11 март в Благоевград и завърши с  трудна победа за червените с 2:1 . Според информацията засега е отворена само А пробата на футболиста. Неговото име и видът на забраненото вещество ще бъдат запазени в тайна до отварянето на втората проба. В стартовия състав на \"Пирин\" в този мач бяха вратарят Красимир Костов и полевите играчи Юлиан Попев, Костадин Ничев, Александър Башлиев, Румен Сандев, Тодор Траянов, Анти Рениа, Конър Хендерсън, Радослав Кирилов, Аймен Суда и Преслав Йорданов. През второто полувреме от резервната скамейка се появиха Любомир Цолев и Флорент Боджадж. Според \"Дарик\" в случая не ставало въпрос за умишлена употреба на допинг с цел подобряване на представянето, а за \"младежка грешка\".", "date": "2018.03.29", "title": "Футболист на \"Пирин\" е дал положителна допинг проба след мача с ЦСКА"}
{"url": "https://www.dnevnik.bg/bulgaria/2018/03/29/3155214_antikorupcionniiat_zakon_se_atakuva_zashtoto_e/", "text": "Антикорупционният закон се атакува, защото е ефективен и затова породи страхове в опозицията, каза днес по БНТ председателят на правната комисия в парламента Данаил Кирилов. В отговор на въпрос, Кирилов каза, че очаква резултати от специализирания наказателен съд, след като той започне да гледа дела за корупция по висшите етажи на властта.  Решението на Конституционният съд , който не намира нарушение на конституцията с това решение, той определи като достойно. По повод искането на  омбудсмана Мая Манолова за изработване на закон за частния фалит , Кирилов каза, че подобни тези се лансират с популистка цел вече в трети парламент. Подобен закон няма да доведе до дисциплиниране на длъжниците, е мнението на председателя на правната комисия.", "date": "2018.03.29", "title": "Антикорупционният закон се атакува, защото е ефективен, смята Данаил Кирилов"}
{"url": "https://www.dnevnik.bg/bulgaria/2018/03/29/3155208_bulgariia_chaka_doklada_na_organizaciiata_za/", "text": "България ще изчака доклада от Организацията за забрана на химически оръжия по случая с  атаката с нервнопаралитично вещество  срещу бившия агент Сергей Скрипал, но София наблюдава развитията отблизо. Това казва вицепремиерът Томислав Дончев в интервю за агенция \"Ройтерс\", от което агенцията публикува отделни моменти. \"Политическата ситуация в България е такава, че такъв тип решения трябва да се вземат с консенсус. В момента, за добро или за лошо, няма такъв консенсус,\" добавя Дончев, имайки предвид разнобоя сред коалиционните партньори. България, която има силно проруско лоби в правителството, има нужда от повече време, за да реши дали да последва НАТО и съюзниците от ЕС в изгонването на руски дипломати заради атаката , обяснява агенцията, като цитира вицепремиера. Засега България се въздържа да изгони руски дипломати, подобно на редица други европейски държави, и за момента единствено   за консултации, което направиха и Малта, Португалия, Словакия и Люксембург. \n     \"Ройтерс\" споменава и   на Съвета по сигурността към Министерския съвет, на което ще се обсъди атаката, а на отделна среща коалиционните партньори би трябвало да обсъдят следващите си стъпки. Агенцията изтъква факта, че трите националистически партии в коалицията, водена от ГЕРБ, подкрепят в различна степен по-добрите връзки с Русия и твърдят, че България трябва да има балансирана позиция по случая \"Скрипал\", затова и някои от тях   идеята за солидарност с Великобритания,   от заместник-председателя на ГЕРБ Цветан Цветанов. В интервюто си с \"Ройтерс\" Дончев казва, че всяка дейност, предприета от България, би се считаал за послание на солидарност с Великобритания, но и сигнал към Русия. \"Имайки предвид, че нашето правителство е коалиционно... не съм убеден, че подобно решение може да се вземе толкова лесно и толкова бързо.\" \"Това, което стана във Великобритания, е... неприемливо. Варварско е, това е химическо оръжие, военно токсично вещество,\" продължава Дончев. За исторически близките отношения на България с Русия той казва: \"Това е неоспорим факт. Историята обаче понякога е добър, а понякога лош учител в политиката.\"", "date": "2018.03.29", "title": "България чака доклада на Организацията за химически оръжия по случая \"Скрипал\", каза Дончев"}
{"url": "https://www.dnevnik.bg/sviat/2018/03/29/3155201_katalunskoto_dvijenie_za_nezavisimost_moje_da_se/", "text": "Обезглавяването на каталунското движение за независимост, чиито лидери са с повдигнати обвинения, в затвора или в изгнание, създава вакуум във властта, от който се възползват най-радикалните активисти, готови да протестират, блокирайки пътища или влизайки в сблъсъци с полицията. Офанзивата на съдебната власт - която  изпрати в затвора деветима лидери  на движението за независимост и издаде международни заповеди за арест срещу шестима други, сред които отстраненият от длъжност каталунски  премиер Карлес Пучдемон  - тласка сепаратизма към втвърдяване на позициите, смята изследователката Берта Барбет от Автономния университет в Барселона. \"Тъй като конфликтът придобива все по-ясни очертания и разделението на обществото се задълбочава, рискът от радикализация е все по-явен\", добавя тя, \"въпреки че не вярвам, че ще се стигне до пълна радикализация\", до въоръжена борба. Испания бе окървавявана в продължение на четири десетилетия от атентатите на баската сепаратистка организация ЕТА, на която се приписва убийството на 829 човека, докато действията на каталунската сепаратистка групировка \"Свободна земя\" през 80-те години на миналия век причиниха една жертва. След години на гигантски мирни демонстрации в региона  арестът в Германия  на Пучдемон - който избяга от Испания след опита за отделяне на Каталуня - предизвика сблъсъци в неделя между  активисти и полицаи , при които бяха ранени леко стотина души. В Барселона полицаите нападнаха демонстрантите, които ги замеряха с яйца и бутилки и палеха кофи за боклук в центъра на града. Въпреки призивите за спокойствие от множество лидери тези демонстрации, организирани от радикалните групи, наречени \"Комитети за защита на Републиката\", продължиха във вторник с блокирането на пътища в региона. \"Каталунската пролет избухна! Достигнахме точка, от която няма връщане назад... Ще си върнем улиците и ще парализираме страната\", обявиха в понеделник \"Комитетите\", призовавайки към всеобща стачка по подобие на тези от есента на миналата година. Тогава те блокираха пътища в целия регион, затвориха туристически обекти и прекъснаха железопътната връзка между Мадрид и Франция.  Да се парализира държавата Решенията на съдебната власт \"причиниха повторно активизиране на протестното улично движение, което се засилва и мобилизира\", предупреждава Жорди Амат, автор на множество публикации за отцепническото движение. Според него провалът на едностранния разрив с Испания през октомври, последван незабавно от поставянето на Каталуния под опеката на Мадрид, и съдебните преследвания са променили стратегията на сепаратистите. До този момент те се опитваха да \"спечелят легитимно\", събирайки подкрепа в чужбина, а сега, казва той, \"единствената стратегия, която могат да следват, е дестабилизацията\" на испанската държава. Това намерение се проявява според Амат в настойчивостта на привържениците на независимостта - които са мнозинство в регионалния парламент - да предлагат за регионален премиер кандидати, които нямат право да бъдат избрани заради проблеми със съдебната власт, подобно на Карлес Пучдемон. \"За много групи от движението за независимост тази дестабилизация минава и през улицата... Има желание за парализиране на държавния апарат\", твърди той. Двете основни партии - Европейската демократична партия на Каталуня и Републиканската левица на Каталуня - се опитаха внимателно да понижат напрежението в края на 2017 г., докато една по-малка отцепническа формация - Кандидатурата за народно единство - продължи да призовава за неподчинение на Мадрид. Първите са подложени на натиска на лидера си Карлес Пучдемон да се стремят към отделяне, а вторите бяха разтърсени силно от вкарването в затвора на техния ръководител Ориол Жункерас и от бягството в чужбина на втория човек в йерархията им Марта Ровира. \"Водачите, които можеха да направляват движението, са извън играта и това е сценарий, който позволява на Кандидатурата за народно единство да прокара своята стратегия\", отбелязва Жорди Амат. Берта Барбет обаче смята, че тегнещата съдебна заплаха - някои от обвиненията в бунт предвиждат наказания до 30 години лишаване от свобода - също може да откаже сепаратистите от радикалния път. По тази причина никой лидер не \"защитава открито варианта за тежък разрив и затова е трудно радикализацията да стигне много далеч\". /БТА", "date": "2018.03.29", "title": "Каталунското движение за независимост може да се радикализира"}
{"url": "https://www.dnevnik.bg/sport/2018/03/29/3155212_disciplinarnata_komisiia_v_kipur_naloji_globa_na_petev/", "text": "Ивайло Петев, който беше уволнен дисциплинарно от  \"Омония\"  получи парична глоба от Дисциплинарната комисия в кипърското първенство. Бившият наставник на тима от Никозия каза в интервю, че има се съмнява в играта на някои от своите футболисти. Въпреки, че не обвини никого директно срещу Петев беше заведено дело в граждански съд за уронване престижа на клуба. \"Комисията разгледа жалбата срещу Ивайло Петев. Неговите изказвания са отвъд спортсменските разбирания за футбола и водят до създаване на недоверие в определени спортисти, а тези думи може да доведат до наказателни процедури срещу тях. Това нарушава чл. 9 от дисциплинарния правилник и затова се разпорежда глоба\", пише в решението на комисията. Петев издържа по-малко от четири месеца в Кипър, като тимът му започна много силно и влезе без проблем в първата шестица на шампионата, която даде право на участие в плейофите. След това \"Омония\" загуби пет поредни мача, а Петев  изрази съмнения в представянето на отбора . От там се стигна и до големия скандал, след който треньорът беше уволнен. Тепърва предстои да се разбере какъв ще бъде изходът на делото срещу българския треньор. Петев също е завел дело във ФИФА за неправомерно уволнение.", "date": "2018.03.29", "title": "Дисциплинарната комисия в Кипър наложи глоба на Петев"}
{"url": "https://www.dnevnik.bg/evropa/2018/03/29/3155221_ungarcite_v_chujbina_sa_siguren_iztochnik_na_glasove/", "text": "Унгарците, живеещи в чужбина, са обект на засилено внимание от премиера Виктор Орбан, който се стреми да им угажда. Те са спечелен електорат за неговата партия ФИДЕС и гласовете им може да се окажат от решаващо значение на парламентарните избори на 8 април. Многократни посещения на място, писма, подканващи тези етнически унгарци да се запишат в избирателните списъци: лидерът с националистически уклон, борещ се за трети пореден мандат, не пести никакви усилия, за да си осигури тези гласове, 95 от които преди четири години бяха в негова подкрепа. Около 2 милиона унгарци живеят извън границите на Унгария в резултат на разделянето на страната през 1920 г. с Трианонския договор, наложен след поражението на Австро-Унгария през Първата световна война. Чувството за етническа принадлежност в тази диаспора остава живо, както показва атмосферата на футболния стадион в Дунайска Стреда, на принадлежащия днес на Словакия дунавски бряг. Скандирания на унгарски, знамена с цветовете на Велика Унгария: \"Нашата родина е Унгария\", обяснява Габор Рач, жител на града с 23 000 жители. След връщането си на власт през 2010 г. Орбан незабавно усети ползата, която може да извлече от тези потенциални избиратели. Той прокара един след друг два закона, даващи на тези малцинства унгарско гражданство - и право да гласуват, включително по пощата. Успешен ход Макар че Словакия, където живеят половин милион етнически унгарци, отвърна веднага, забранявайки получаването на второ гражданство, над един милион унгарци поискаха унгарски паспорт, особено в Румъния, където живее повече от половината унгарска диаспора. Този ход, придружаван от финансиране на училища и унгарскоезични институции в съседните страни, се оказа повече от печеливш за партия ФИДЕС. \"Орбан говори в национални и етнически категории, което привлича унгарците, живеещи от другата страна на границата\", подчертава пред АФП Нандор Барди, историк в Академията на науките в Будапеща. Освен това по този начин ФИДЕС изпревари своят основен конкурент,  крайнодясната партия \"Йоббик\" , посочва той. Разширяването на правото на глас на диаспората обаче беше подложено на остри критики от лявата опозиция, която смята, че само тези от новите граждани, които плащат данъци в Унгария, трябва да имат право да гласуват. Позиция, която беше официално отхвърлена от Агота Цинейе, 30-годишна избирателка на ФИДЕС от унгарското малцинство в румънския град Клуж-Напока. \"Като граждани трябва да имаме същите права като в Унгария, дори да не плащаме данъци\", подчертава тя. Диаспора - да, емигранти - не Опозицията посочва, че парадоксално, унгарците, родени в Унгария и живеещи в чужбина, не могат да гласуват по пощата. \"Правителството може лесно да даде правото на гласуване по пощата на емигрантите. За осем години обаче то не го направи, защото това са точно хората, на които се е наложило да напуснат Унгария заради неговата политика\", възмущава се Миклош Хайнал, говорител на новата центристко-либерална партия Движение \"Моментум\".  През 2014 г. обаче избирателната активност на диаспората остана под надеждите на правителството. \"Орбан очакваше, че един милион нови притежатели на паспорти ще се трансформират в един милион признателни избиратели, но това не се случи\", отбелязва Роберт Ласло, анализатор в института \"Политически капитал\" в Будапеща. 130-те хиляди гласа на диаспората, при общ брой малко над 5 милиона, позволиха обаче на ФИДЕС да получи депутатското място, от което Орбан се нуждаеше, за да запази благоприятното за него квалифицирано мнозинство от две трети от депутатските места в парламента. За четири години броят на унгарците от диаспората, които са се записали в избирателните списъци, се удвои и според прогнозите се очаква най-малко 250 000 от тях да участват в изборите следващия месец. \"Все едно внезапно се е появил нов град пълен с избиратели на ФИДЕС\", отбеляза на независимия унгарски сайт \"24\" коментаторът Йожеф Шпирк. Контингент, който според анализаторите може да се окаже много ценен след \"предупредителния изстрел\", който беше за ФИДЕС  изненадващата загуба на един от нейните бастиони , град Ходмезьовашархей, на местните избори миналия месец. /БТА", "date": "2018.03.29", "title": "Унгарците в чужбина са сигурен източник на гласове за Орбан"}
{"url": "https://www.dnevnik.bg/sviat/2018/03/29/3155227_rusiia_zakriva_konsulstvoto_na_sasht_v_sankt_peterburg/", "text": "Русия ще закрие консулството на Съединените щати в Санкт Петербург, обяви външният министър на страната Сергей Лавров, цитиран от ТАСС. Руският първи дипломат каза още, че в ответ на американското решение да бъдат изгонени 60 руски дипломати от САЩ Москва ще експулсира същия брой американски представители. Москва вече предприе аналогична стъпка с Великобритания,  като изгони 23-ма британски дипломати  и закри консулството на Обединеното кралство в Петербург. По-рано тази седмица САЩ (60 дипломати) и редица европейски държави (от един до няколко всяка) изгониха руски дипломати в знак на солидарност с Великобритания по случая с отровения руски агент Сергей Скрипал. Според министъра Русия ще отговори огледално и на европейските държави, които са предприели подобни стъпки. Към момента мярката  не засяга България , която единствено извика  посланика си в Русия Бойко Коцев  на консултации. Освен това според Лавров Русия е поискала среща на Организацията за забрана на химически оръжия, което да обсъди отравянето на Скрипал. Той добави, че Москва отново е поискала и достъп на руски дипломати до дъщерята на Сергей Скрипал, Юлия, която също пострада при атаката. По-рано днес беше съобщено,  че тя се възстановява  и вече не е в критично състояние. САЩ, Великобритания и редица европейски държави обвиняват Москва за случилото се, след като тя отказа да даде обяснения за инцидента с нервнопаралитично вещество, което според британските разследващи е използвано при покушението и което се е произвеждало единствено в Съветския съюз.", "date": "2018.03.29", "title": "Русия закрива консулството на САЩ в Санкт Петербург и гони 60 американски дипломати"}
{"url": "https://www.dnevnik.bg/sport/2018/03/29/3154297_ima_li_jivot_izvun_sofiia_-_kude_moje_da_igrae/", "text": "Ръцете... горе... сега... движим...\" Ако сте почитатели на волейбола, почти сигурно тези указания са ви пределно близки. С тях диджей Теди Джорджо напътства публиката по време на мачовете на мъжкия национален отбор в опит да създаде вълнуваща атмосфера. Водещият доби популярност със срещите във Варна, където в годините преди изграждането на \"Арена Армеец\" (а и след това) волейболните национали се чувстваха като у дома си и приемаха голяма част от мачовете си. В баскетбола мъжкият отбор на България също често играе извън София, като последните срещи от квалификациите за световното се проведоха в \"Арена Ботевград\". Футболните национали обаче от години почти без изключение играят в столицата. Това носи предизвикателства пред Българския футболен съюз (БФС), който обмисля идеята да търси разнообразие. В основата на тези намерения стои желанието да се достигне до по-широка публика. Инфраструктурата в страната, от друга страна, силно ограничава възможните решения. По-близо до феновете Преди дни българският национален отбор  прие Босна и Херцеговина на \"Лудогорец арена\" в Разград за приятелска среща . Това беше едва вторият мач за новия век, който се провежда извън София. Предишният случай също беше контрола - в Бургас при загубата с 0:1 от Уелс на 22 август 2007 г. \"Идеята за мачове извън София е жива отдавна\", каза пред \"Дневник\" заместник-изпълнителният директор на БФС Павел Колев. Стремежът на футболния съюз е да има мачове - включително и официални, които да се играят в други градове. За предстоящите срещи в  новия турнир Лига на нациите  са заявени Националният стадион \"Васил Левски\" и \"Лудогорец арена\". Оттук насетне само от БФС зависи къде ще се играят домакинствата, като най-късно 90 дни предварително решението трябва да бъде обявено. В последните два квалификационни цикъла  националният отбор имаше затруднения да привлече много хора на \"Васил Левски\" . Четири от последните десет официални домакински мача събраха по по-малко от 5000 зрители. Проучване на БФС даде отговор коя е основата причина запалянковците да не ходят на мачовете - това, че им е далеч. \"Имаме нужда мачове да се играят извън София заради идеята да промотираме националния отбор. На първо място в анкетата като причина да не посещават срещите хората посочиха, че им е далеч. Когато към разхода за билет се прибавят разходите за път, а и за преспиване, за част от хората става финансово невъзможно да посещават мачове в София\", обясни Колев. В идеалния център По думите му още през 2015 г. той е завел делегация на УЕФА в Стара Загора, за да инспектират стадион \"Берое\". Желанието било България да играе мачове там, тъй като градът е в центъра на страната и е достъпен за привърженици от различни точки. Тогава от УЕФА дали насоки какви са най-евтините варианти стадионът да бъде пригоден. Едно от изискванията било да се изгради трибуна срещу централната, но въпреки подготвянето на проект до момента резултат няма. От пресслужбата на \"Берое\" заявиха пред \"Дневник\", че проектът е за сектор с капацитет 3500-4000 места. От общината в Стара Загора са заявили, че не разполагат средства, а в момента и клубът не може да си позволи изграждането. Така вариантът за стадион \"Берое\" остава отворен, но за бъдещето. Колев обясни, че на практика извън \"Васил Левски\" единственият друг стадион, който може да приема мачове на националния отбор, е \"Лудогорец арена\". По думите му съоръженията в Ловеч и Бургас не стоят на дневен ред, като при \"Лазур\" основните затруднения са свързани с липсата на поддръжка. \"Най-големият проблем с Разград е липсата на хотели. Освен това УЕФА има изискване стадионът да е на до час и половина с автобус от летището, като в случая на Разград летището във Варна е горе-долу на границата\", каза зам.-изпълнителният директор на БФС. Въпреки това Разград може да приема официални мачове на футболните национали. За приятелските срещи възможностите за домакинство на други стадиони не се увеличават, обяснява Колев. \"Дори сега от Босна се учудиха защо искаме да играем в Разград. Когато преговаряме за приятелски срещи, всяка федерация поставя своите изисквания, а те обикновено са свързани с това летището да е близо, да има хубав хотел и добри условия.\" В БФС са останали доволни от първия опит с домакинство в Разград. За мача с Босна са били продадени над 3000 билета, като според Колев заради студа част от хората са се отказали да присъстват, макар да са имали пропуски. \"Няма как да не сме доволни от Разград и от предложените условия. Хората на стадиона вече имат голям опит с организирането на мачове на високо ниво. Очаквахме да има повече хора и вероятно при хубаво време щяха да присъстват 6-7000 зрители\", посочи той. Изпълнителният директор на \"Лудогорец\" Ангел Петричев каза, че за клуба е чест да е домакин на подобни мачове. Шампионите имат интерес и занапред техният стадион да приема мачове на националния отбор, като според Петричев големите печеливши ще са привържениците в региона, както и местната община.", "date": "2018.03.29", "title": "Има ли живот извън София - къде може да играе националният отбор по футбол"}
{"url": "https://www.dnevnik.bg/sviat/2018/03/29/3154387_zelmaier_se_izdiga_v_es_no_go_pritesniava_zashtoto_e/", "text": "Назначаването на Мартин Зелмайер начело на армията от европейски чиновници \"по бърза процедура\" при спорни обстоятелства предизвика разгорещен дебат в Брюксел и други столици на ЕС. Сега с въпроса се зае и Европейският парламент. Назначението, обявено на 21 февруари от председателя на Европейската комисия Жан-Клод Юнкер, незабавно предизвика въпроси дали по този начин Германия не придобива прекалено голямо влияние в структурите на ЕС. При обявяването на новината германският еврокомисар за бюджета и човешките ресурси Гюнтер Йотингер беше принуден да отрича обвинения за прекомерно германско влияние. Мартин Зелмайер може и да е германец, но той със сигурност не е \"агент под прикритие\" на германската политика, каза Йотингер. Фактът, че е германец Адвокат по професия, 47-годишният Зелмайер е смятан в Брюксел за човек от близкото обкръжение на Юнкер, както и за близък до управляващия в Германия Християндемократически съюз. С процедура, масово окачествена като непрозрачна, Зелмайер беше назначен първо за заместник-генерален секретар, а само минути след това за генерален секретар на изпълнителния орган на ЕС - Европейската комисия.Това го направи, считано от 1 март, шеф на 32-те хиляди служители на блока.  Разследването на ЕП формално проверява начина, по който е извършено назначението, но залогът е по-голям, тъй като мнозина роптаят срещу арогантния характер на Зелмайер и факта, че той е германец. Йотингер заяви пред комисията на ЕП за бюджетен контрол, че Зелмайер притежава цялата необходима квалификация за длъжността. \"Моята позиция е ясна\", каза Йотингер. Франк Енгел, член на парламента от консервативната Европейска народна партия - политическото семейство, към което принадлежат и Юнкер, и Йотингер, зае рязко отличаваща се позиция. \"Смятам, че в известно отношение това не изглежда добре\", заяви люксембургският политик, добавяйки, че е имало негативни последици за имиджа на ЕС. На пръв поглед Енгел изглежда има право. Няколко топ позиции в ЕС действително са заети от германци. И Европейският парламент, и външнополитическата служба имат германски генерални секретари. Освен това, финансовите институции, като Европейската сметна палата, Европейската инвестиционна бака и Европейският стабилизационен механизъм всички се управляват от германци. Четирима от лидерите на парламентарните групи в ЕП са германци. А сега и Зелмайер. Ако събереш всичко това накуп, оставаш с усещането, че германците може и да са станали демократи, но въпреки това господстват над европейското семейство, каза Енгел. По-широката ситуация Политическото влияние на Ангела Меркел като германски канцлер е неоспоримо, а с населението си от над 80 милиона Германия се явява едновременно най-многолюдната и икономически най-силната държава в блока. По-малките страни членки от време на време са се чувствали притискани от Берлин - например по време на дълговата криза в еврозоната. Дори Меркел спомена темата миналата седмица. По думите ѝ обаче някои германски гласове казват: \"Ние не сме чак толкова широко представени на определени позиции\". Меркел призова наблюдателите да погледнат по-широката ситуация, настоявайки, че така ще видят нещата в правилна перспектива. Макар че Германия е дом на 16 процента от населението на ЕС, само 10 процента от постоянните висши служители на Комисията са германци, според собствените данни на институцията. Ако се вземат предвид всички нива на висшестоящи постове, техният дял става едва 7.2 процента, в контраст с над 10 процента за Франция и цели 13 процента за Италия. Но това не са политически назначения, което означава, че твърдения за пазарлък са по-малко вероятни. Неотдавнашен доклад на германското правителство наблегна на необходимостта от \"количествено и качествено адекватно германско присъствие\" в международните организации, за да се грижи за германските интереси и да участва в направляването на световните дела. Според документа германското министерство на външните работи предлага подготвителни семинари и \"коучинг\" за своите граждани, кандидатстващи за работа в ЕС. Последните данни за назначенията в блока показват, че подготовката дава резултат. Въпреки малкия дял на германските служители, скептицизъм се шири из целия ЕС. Според Енгел Германия трябва малко да отстъпи назад. \"Би било добре, ако Европа стане малко по-разнообразна в служебните си топ позиции\", казва той. /БТА", "date": "2018.03.29", "title": "Зелмайер се издига в ЕС, но го притеснява, защото е германец"}
{"url": "https://www.dnevnik.bg/zdrave/2018/03/29/3154280_na_cvetnica_zapochva_tradicionnata_nacionalna/", "text": "За 15-а поредна година на Цветница, 1 април 2018 г. (неделя), започва Националната кампания за насърчаване на безвъзмездното и доброволно кръводаряване, организирана от Националния център по трансфузионна хематология и Българския червен кръст. Кампанията тази година е подкрепена и от Българската православна църква и е под наслов \"Запалете свещичка, дарете кръв, дарете живот сега!\". През 2017 г. в България кръводарители са станали малко над 160 хил. души, което е с близо 2000 по-малко, отколкото през 2016 г. В същото време нуждата от използването на кръвни продукти нараства, подчертават организаторите и призовават повече хора да се отзоват на кампанията им тази година. На празника в София ще са разположени мобилни екипи, където желаещите ще могат да дарят кръв, а в страната ще работят четирите регионални центъра по трансфузионна хематология в Пловдив, Стара загора, Варна и Плевен. ще бъдат разположени на 1 април 2018 г. от 9 до 13 ч., традиционно в близост до някои от големите храмове: Храм \"Покров Богородичен\"  Храм \"Св. Неделя\",  Храм \"Св. Седмочисленици\",  Храм \"Св. Параскева\",  За   инициативата ще се проведе от 9 ч. до 14 ч. пред храм \"Св. св. Петър и Павел\", а за останалите градове - в сградите на регионалните центрове по трансфузионна хематология съответно в  от 8:30 до 12:00 ч. на бул. \"Генерал Столетов\" №2 във   от 10 ч. до 14 ч. на 1 и 6 април 2018 г., на \"Цар Освободител\" №100  и в   от 9 ч. до 16 ч. бул. \"Русе\" №36.", "date": "2018.03.29", "title": "На Цветница започва традиционната национална кампания за кръводаряване"}
{"url": "https://www.dnevnik.bg/biznes/2018/03/29/3152976_po_hliaba_im_shte_gi_poznaete/", "text": "За нация, която консумира толкова много хляб, изглежда странно съвременните производители на истинската му версия - тоест без мая, няколко вида Е-та и др., да се учат на занаят в чужбина. В същото време роенето на нови хлебарници върви с изненадващо бързо темпо дори и за тези, които вече са отворили такива и знаят какво е потреблението. За алтернативните хлебарници разговаряме с Пресиян Петров, съсобственик на \"Братя хлебари\". Негов ще е хлябът на гала вечерята, с която завършва поредното издание на  \"Ресторант на годината Бакхус 2017, Acqua Panna & S. Pellegrino\"  тази вечер (29 март). Новите хлебарници Преди 10 г., когато станах хлебар, имаше само една хлебарница в България, която не работеше с комерсиална мая. Сега са може би 200-300 тези, които се опитват да правят нови неща, разказва Пресиян Петров. По негова оценка през миналата година са отворени поне 30 хлебарници с амбиции да правят качествен хляб, а в София в момента те са над 50. Според него, макар и бавно, хората се приучват да търсят по-качествения продукт, макар че неговият вкус е по-различен от фабричния. Дава пример със свои клиенти, млади хора, които купували този хляб от години, сега вече имат дете в детската градина, което там отказвало да яде заводския хляб, защото за него вкусът му трябва да е друг. Промяната отнема време, казва хлебарят. Според него половината от алтернативните хлебарници работят с квас, но тъй като това не е най-лесният начин да се произвежда хляб, а държавна регулация няма, потребителят не може да има пълна гаранция какъв е крайният резултат. Според него някои хлебари избират \"най-лесните\" клиенти - тези, които приемат безкритично това, което им се предлага. Причина за това е и фактът, че едва около 10% от потребителите са клиентите на тези хлебарници. Какъв е вкусът Дали всеки кисел и жилав - в сравнение със заводския, хляб е добър? Според Пресиян хлябът, приготвен с квас, а не с мая, трябва да има лека киселина, но да е деликатна и да преминава бързо. Голямата киселина на хляба може да е признак както за объркана технология при производството, така и за това, че са използвани изкуствени окислители, които да заблудят вкуса. Обяснява, че естествената киселинност зависи от много фактори - от температурата на кваса, от използваното брашно и микроорганизмите в него, от алкалността на водата и др. Обяснява, че е важно киселинносттта да е балансирана, защото тя стимулира стомаха също да повишава. Какво се търси Пресиян Петров е от онези производители, които искрено се ядосват на тезата \"това се търси\". Когато с брат си започват производството преди години, се оказва, че не могат да разчитат на постоянно качество на брашната, които искат да използват, нито могат да избират сред по-специални видове. Обяснили им, че се предлага това, което се търси и то не включва висококачествени и много различни от базовите брашна. Така се стига до внос на суровината от Австрия. Въпросът с това \"какво се търси\" обаче стои и пред братята хлебари. С голяма увереност за успех те предложили хляб с мед и розмарин, но това се оказало пълен провал. В същото време много успешно се продава хляб с каша, което те не се очаквали. Кашата в случая е овес на каша, добавен в тестото. Все пак почти половината от хляба, който предлагат е бял. Разбирането в България е, че хлябът е допълнение към храната, докато той е една отделна храна, казва Пресиян. Според него той трябва да е нещото, заради което слагаме определени други продукти на масата - както определени сирена се комбинират с определи вина. Разказва, че в Германия от известно време съществува длъжност, която може да се определи като хлебен сомелиер. Той съветва кой хляб с каква храна да се комбинира. \"За мен консумацията на хляб трябва да премине в тази посока. Да спрем да го виждаме като пълнене на стомаха\". Затова и съветва мазните салати, месата и рибата да се комбинират с по-лек хляб, тоест с поне 50% бяло брашно. по-тежките - пълнозърнести, да се ядат само намазани с масло или със салати и зеленчуци. Вносен занаят На въпроса защо се налага хлебарството да се учи в чужбина Пресиян отговаря с личната си история. След предците му има хлебари, имали са и мелница, която бива отнета като всяка частна собственост през 1944 г. До 1990 г. никой в рода не говори за това, нито се насочва към такова поприще. Това е и достатъчно време да се заравят и напълно изоставят традициите не само в правенето на хляб. Дядо му го вижда като дипломат, докато не научава, че внукът е взел друго решение - да стане хлебар. Така започва обучението му. В цеховете за хляб, в които попада обаче, никой не иска да въвежда нови технологии и да следва световни тенденции. Така Пресиян стига до логичното решение да учи в чужбина. Наученото във Франция, а по-късно и в Азия отново не може да намери приложение. Остава единственото решение - собствен бизнес. В началото братята хлебари са продавали по 10 хляба седмично, сега те са вече 1000 на ден. Кой го купува Логично е към новото да са по-отворени пътуващите хора и младите. Половината от клиентите на хлебарницата са тъкмо хора на възраст между 30 и 50 г. Има и такива на над 80 г., които си спомнят хляба от детството и този им напомня тъкмо него. Проблемът е, че може би 40% от клиентите не разбират защо купуват този хляб, казва Пресиян. От разговори с тях научава, че е, защото това е изборът на техни приятели или близки. А не защото смятат, че хлябът трябва да е с квас, а не с мая и т. н. Популярността на братята хлебари в интернет също води клиенти, но те отново са в тази група. Не оценяват продукта по това, което им обясняваме, допълва той. В чужбина хлебарниците са места за обмяна на идеи, за закуска и пиене на кафе, у нас това едва прохожда и пак към него клонят хора, които са пътували или живяли навъв. Но рано или късно ще се случи, казва хлебарят. Защо го няма в ресторантите В началото братята хлебари не са имали поръчки от ресторанти. Сега са се появили, но са по-скоро изключение и са малки заведения, които обръщат особено внимание на храната. Повечето искат наполовина изпечен и шоково замразен хляб, за да се пече на момента. Така ще кажат на клиентите, че се прави на място, обяснява Пресиян. Проблемът е обаче, че в хлебарницата няма достатъчно условия да се изследва какви процеси протичат в тестото при такава полуподготовка и след това. При използването на мая има еднакви резултати винаги, а при нас не е проучено, разказва Пресиян. Опитахме се да караме за обяд хляб идеално изпечен, но ако не се продаде, ресторантьорите не искат да го сервират вечерта, а бракуването му излиза скъпо.", "date": "2018.03.29", "title": "По хляба им ще ги познаете"}
{"url": "https://www.dnevnik.bg/bulgaria/2018/03/29/3154373_bulgarskoto_evropredsedatelstvo_ot_avstraliia_prez/", "text": "Събития за българското европредседателство се провеждат по целия свят – от Австралия и Далечния изток през Северна Африка до Южна Америка. Това показва Комуникационният план за  Българското председателство на Съвета на ЕС , получен от \"Дневник\" по Закона за достъп до обществена информация. Макар той да цели популяризиране на България, нито планът, нито календар на всички предвидени в него събития са публично достъпни. Събитията в него не са обявени на сайта на европредседателството (за което има специално министерство), тъй като за международното му измерение се грижи Министерството на външните работи. Дейностите се осъществяват по предложение на българските задгранични мисии, те също така подготвят и осъществяват събитията. За това МвнР има бюджет в размер на 2.4 млн. лева – 400 000 лв за 2017 г. и 2 млн. за 2018 г. Тези числа са  – от предвидените за миналата година са похарчени 362 483 лв., неусвоените са останали в републиканския бюджет. \"Индикативният план с утвърдените за осъществяване от българските дипломатически и консулски представителства инициативи е динамичен и в хода на неговото изпълнение по обективни причини се налагат изменения\", уточняват от министерството. Многобройни и разнообразни са заложените в плана събития – изложби, концерти, откривания и закривания на председателството, прожекции на българско кино, конференции и семинари, представяния на  България като дестинация за туризъм . Обичайно е за европредседателствата да използват повода да представят държавата си пред останалите еврочленки – така например  Естония се възползва  от случая  да затвърди имиджа  си на най-дигиталната нация в Европа. България не се ограничава само до ЕС – събития има в Индия и Китай, Узбекистан и Казахстан, Иран и Израел, Мароко и Алжир, Бразилия и Аржентина. В Иран са планирани \"вечери на българското кино\" и представяне на страната на фестивал на културното наследство (със заложен бюджет от 13 000 лв). За Катар МВнР е предвидило два концерта - концерт на фолклорен ансамбъл и на Катарската филхармония под ръководството на  Йордан Камджалов , изложби на културно-историческото наследство, на художници или скулптори и прожекция на български филм (предвидени за всичко са 20 000 лв.) В Казахстан са планирани празнуване на Деня на Европа, изложба на Ладислав Цвеков и кулинарен фест. (С максимално заложен разход от 9 000 лв.) Кулинарен фест се предвижда и в Южна Корея, както и кръгла маса за възможностите за партньорство между стартиращи IT компании от двете държави. (С бюджет от 10 000 лв.) Събитията в Израел са посветени на спасяването на българските евреи и сътрудничеството с ЕС. Предвижда се и седмица на българското кино в Тел Авив. (Предвидените за тях пари са 38 000 лв.) За Индия е предвидена културна програма – изложби и участия във филмови фестивали (с общ бюджет 6 200 лв.), за Виетнам – фолклорен фестивал (с предвидени 8000 лв.), в Китай – работилница за мартеници и представяна не пролетни традиции, както и събитие по откриване на годината на туризма ЕС-Китай 2018 г. (отделени за тях са 7000 лв.), а в Кувейт – концерт на двама български музиканти, живеещи в страната и командироване на четирима музиканти от България (за 10 000 лв.). Събития, посветени на председателството, ще има в Обединените арабски емирства (с бюджет от 20 000 лв.), а в Узбекистан – дни на българското кино (за тях са отпуснати 3000 лв.). Киното и туризмът би трябвало да бъдат представено и в Япония (със събития на стойност 36 000 лв). Изложби и събития за председателството са предвидени и в САЩ и Канада. В Куба и Мексико е бил отбелязан Трети март, като част от празненствата са били  два концерта на Йорданка Христова . (Общият бюджет за тези събития е 14 000 лв.) Изложби на българско изкуство са заложени в програмата за Бразилия и Аржентина. Концерт с участието на български изпълнители и представяне на българската наука би трябвало да има в Алжир, а в Мароко ще се чества 24 май и ще има прием за отбелязване на края на председателството. България е участвала в проекта \"Тунис 88\", който цели да интегрира чрез музика ученици от най-бедните части на страната и е имала щанд на Националния мултикултурен фестивал в Канбера, Австралия. В съответствие с обявените за приоритет Западни Балкани, на тях също е отделено сериозно внимание. В Албания и Косово са предвидени изложби, в Босна – \"Дни на българското кино\", изложба на български картини, кръгли маси, празненство за 24 май в българското училище в Баня Лука и др. В Македония председателството ще бъде закрито с \"концерт на български изпълнители\" с предвиден бюджет от 50 000 лв. Сърбия планира да бъде домакин на конференции и кръгли маси за енергетика, миграция и др. В Черна гора пък България трябва да бъде представена като дестинация за туризъм. Българското кино ще бъде представено в Армения и Беларус, а в Грузия страната ще участва в кулинарен европейски фест. В Молдова България ще се представи като дестинация за туризъм, ще се проведе и конференция на тема ползите от членството в ЕС. В Украйна ще се празнува стогодишнината от установяването на дипломатически отношения. В Русия отново ще бъде промотиран туризмът чрез среща на посланик Бойко Коцев с руски туристически асоциции. Защо точно в тези държави Обяснението на МВнР за дейностите в държави извън ЕС е следното – приоритетни са: - страните от Западните Балкани и Източното партньорство заради председателството; - \"държавите, където няма делегация на ЕС и България поема местно председателство – Иран, Катар, Кувейт, КНДР, Монголия\" - държавите, в които имат седалища основни международни организации – ООН, Съвет на Европа, ОССЕ. Кой, какво, къде Най-често споменаваната проява в него е лекцията на проф.  Николай Овчаров  и проф. Пламен Павлов на тема \"Културните богатства на България\". Двамата учени говорят на тема \"Културните богатства на България\" в 11 града в десет държави – Белгия, Германия, Гърция, Кипър, Словакия, Словения, Унгария, Армения, Молдова и Русия. Предвидените разходи за нея варират от 1000 лв. в консулството в Мюнхен до 4000 лв. в посолството в Ереван. Общата сума, която МвнР е предвидило за лекциите, е 31 000 лв. Сред останалите събития са Отбелязване на Деня на Европа – участие на български политолог с европейски авторитет ( Иван Кръстев ) и експерти в открития дебат в рамките на фестивала под открито небе на Стршелецки остров в Прага (с предвиден бюджет 4000 лв.), изложба на  Иво Хаджимишев , \"Балканите – споделено наследство\" в Страсбург (с предвиден бюджет 6000 лв.), изложба \"Пъстра България\" на  Ладислав Цветков  в 14 държави (с общ предвиден бюджет 16 700 лв.), \"културно събитие в Europe House, посветено на българския език с участието на д-р Йорданка Велкова, лектор в University College of London\" (с предвиден бюджет от 500 лв.) \"Голяма част от събитията, заложни в Комуникационния план, са съчетани със съпътстващи културни мероприятия, които да осигурят максимална видимост сред целевите аудитории зад граница. Всички събития обаче се организират през призмата на Българското председателство\", уточняват от ведомството.", "date": "2018.03.29", "title": "Българското европредседателство: от Австралия през Катар до Бразилия"}
{"url": "https://www.dnevnik.bg/skorost/2018/03/29/3154264_-/", "text": "Тойота\" избра автосалона в Ню Йорк (30 март - 8 април), за да представи петото поколение на своя най-продаван модел в САЩ - RAV4. Кросоувърът използва нова платформа и окачване, а разстоянието от най-ниската точка на колата до земята е увеличено с 1.2 см. Сериозно внимание е обърнато и на обезшумяването на салона. Купувачите на RAV4 в САЩ могат да избират между бензинов 2.5-литров двигател, комбиниран с осемстепенен автоматик, или хибридна версия с вариаторна трансмисия. Версиите с бензинов мотор за пръв път при \"Тойота\" могат да се снабдят с диференциал на задния мост, който прехвърля тяга между лявото и дясното колело. Новост е и възможността при активиране само на предното предаване пълното изолиране на задните гуми, което намалява разхода на гориво. В режим 4Х4 въртящият момент може да се разпредели в съотношение 50 на 50. Хибридният RAV4 разчита на електромотор, свързан със задния мост, и 2.5-литров бензинов агрегат, задвижващ предните. Серийно хибридните версии на кросоувъра са решени в двуцветни комбинации. В салона се монтират предни седалки с осем посоки на регулиране, а сред оборудването присъства 7-инчов информационен дисплей. Серийно RAV4 e снабден с второто поколение на системата \"Тойота Сейфти Сенз\", която включва в себе си куп полезни асистиращи програми. Сред тях са предупреждение за опасност от сблъсък с друго превозно средство или пешеходец, адаптивен круиз контрол, сигнализация за излизане от избраната лента на движение и други. RAV4 разполага и със система за предупреждение за автомобил в мъртвата зона на огледалата и набор от камери, имитиращи поглед към колата като от птичи поглед.", "date": "2018.03.29", "title": "Петото поколение на \"Тойота\" RAV4 ще дебютира в Ню Йорк"}
{"url": "https://www.dnevnik.bg/sport/2018/03/29/3154279_-/", "text": "Попълването на албум със стикери \"Панини\" за тазгодишното световно първенство по футбол в Русия ще струва 773.60 паунда (1728 лв). Това показват сметките на експерта по математика професор Пол Харпър от Кардифския университет, който по традиция преди всеки голям шампионат изчислява разходите за колекционерите на албуми. Сумата е два пъти по-голяма, отколкото за Евро 2016. Това беше първото европейско първенство с 24 отбора, а албумът бе с 680 стикера. Сега участниците са 32, а 32-те страници на албума съдържат 682 стикера на футболисти, треньори, стадиони и легенди на световните шампионати. Цената на едно пакетче, в което има пет стикера, се е увеличила от 50 на 80 пенса. Ако колекционерът има невероятния късмет нито веднъж да не попадне на повтарящ се стикер, запълването на албума ще му струва 109.60 паунда.  Това обаче на практика е невъзможно, казва проф. Харпър, който е разработил формула за изчисляване на вариантите за попълване. Средно един човек трябва да купи 4832 стикера, или 967 пакетчета, за да запълни албума. Един от начините за намаляването на разходите е размяната на стикери с приятели. Дори тогава обаче цената ще остане висока. Според изчисленията на проф. Харпър, ако десет приятели разменят стикер, това ще намали разходите до 247 паунда на човек. \"Попълването на албума става все по-скъпо и по-скъпо през годините. Не само защото броят на отборите се увеличава, а и защото в \"Панини\" станаха по-креативни в разпределянето на пространството\", заяви Харпър, цитиран от Би Би Си. Стикер албумите на \"Панини\" се произвеждат от световното в Мексико през 1970 г. Очаква се разходите за попълването им да се увеличат значително от 2026 г., когато ще се проведе първият мондиал с 48 отбора. Тогава ще има най-малко 960 стикера. ", "date": "2018.03.29", "title": "Попълването на албумите със стикери за световното ще струва над 1700 лв"}
{"url": "https://www.dnevnik.bg/sport/2018/03/29/3154512_del_potro_stigna_polufinalite_v_maiami_sled_obrat/", "text": "Невероятното представяне на  Хуан Мартин дел Потро  на турнирите в САЩ продължи с 15-а поредна победа. Аржентинецът пречупи Милош Раонич 5:7, 7:6 (1), 7:6(3) и се класира за полуфиналите в Маями. Шестият в световната ранглиста надделя в маратонския сблъсък, продължил 2:56 часа, и за място на финала ще спори с Джон Иснър. Кулата от Тандил се приближава до т.нар. \"Слънчев дубъл\" в тениса, който представлява победи на двата турнира от сериите \"Мастърс 1000\" в Индиън Уелс и Маями. За последно това направи  Роджър Федерер  преди година. Срещу Раонич аржентинецът показа много стабилна игра и въпреки бомбения сервис на канадския тенисист успя да се справи. Раонич записа 18 аса в срещата срещу само шест на Дел Потро. И двамата държаха стабилни проценти на първия си сервис, но в ключовите моменти по-опитният Дел Потро издържа. Първият сет вървеше гейм за гейм до 6:5 в полза на канадеца. Тогава той успя да спечели подаването на Дел Потро, за да вземе и първата част след 50 минути игра. Последваха два маратонски сета по над час, които завършиха в тайбрек. Във втората част пробиви нямаше, но в тайбрека и двамата тенисисти се поддадоха на нервите и бъркаха при подаванията си, все пак Дел Потро постигна серия от пет поредни точки, които му помогнаха да изравни резултата. Третият сет започна с четири пробива в първите четири гейма, преди отново да се стигне до тайбрек. В него Дел Потро изглеждаше по-свеж и със 7:3 стигна до победата. От началото на годината Кулата от Тандил има 17 победи и само две загуби.", "date": "2018.03.29", "title": "Дел Потро стигна полуфиналите в Маями след обрат срещу Раонич"}
{"url": "https://www.dnevnik.bg/intervju/2018/03/29/3154528_poslanikut_na_sasht_niama_da_se_namesvame_ako/", "text": "САЩ няма да се намесват в разговорите между българското правителство и двете американски електроцентрали, обяви посланикът на САЩ Ерик Рубин в интервю за БНТ. Той подчерта, че въпросът се отнася до законодателството на ЕС. - Благодаря ви, че ми давате възможност да говоря пред вашите зрители, и се радвам, че съм отново в Стара Загора - един от моите любими градове в България. Една от причините да съм тук е да посетя двата ТЕЦ-а, които са собственост на американски компании - МИ-1 и МИ-3, които са пример за наистина успешни американски инвестиции в България. Двете централи са осигурили хиляди добри работни места, помогнали са да се разреши енергийният дефицит на България и са направили много за хората от региона. Важно е да се каже, че тези централи използват български суровини и произвеждат българска енергия, което е много важно за българската енергийна сигурност. Това е българско електричество, не чуждо електричество. Освен това тези централи са пример за успех, защото се придържат към всички съвременни регулации. Компаниите са вложили десетки милиони левове за подобряване на екологичните стандарти. Те са инвестирали и в болници, училища, клиники и в екологични проекти в целия регион. Аз като американски посланик съм много горд да подчертая този успех. - Наясно сме и аз лично знам, че се водят дискусии. Това не е нещо, в което нашето правителство би играло роля. Това се отнася до законодателството на ЕС. Ние сме убедени, че в крайна сметка тези дискусии ще бъдат успешни. - Това не е тема, която аз като американски посланик бих дискутирал. Ние естествено силно подкрепяме американските инвестиции в България, подкрепяме американските компании, работещи тук, но не е наша работа да се намесваме в детайлите. - Въпросът с определянето на цените на електроенергията е несъмнено сложен. Отново, това е въпрос на европейско законодателство, но аспектът, който е важно да бъде подчертан, е енергийната диверсификация. И от наша гледна точка това е най-важното, което трябва да се вземе предвид, за България и региона. Това означава диверсификация на източниците - от кои страни идва енергията, но също и диверсификация на формите на енергия. Няма съмнение, че притежаването на местни енергийни източници е много положително за България, както и за която и да било страна - да има свои енергийни източници. - Мисля, че се постига доста голям напредък по отношение на енергийната диверсификация в последните години. Изграждането на интерконекторите и бъдещото изграждане на интерконектори на природен газ в региона е много важно. Важно е и да се развият възобновяемите енергийни източници. България прави това, но има потенциал да направи още повече. - Това е много сложен въпрос, но отново засяга въпроса за диверсификацията на енергийни източници и въпроса за енергийната независимост. По отношение на който и да било проект, това включва и проекта \"Белене\", трябва да се отчете какво означава той за бъдещия енергиен пазар на България, енергийните източници и енергийната независимост. - Вярвам и съм убеден, че в бъдеще ние ще можем да отменим визовите изисквания за българските граждани. Но това не е нещо, което ще се случи в близко бъдеще. Ние имаме закон за безвизово пътуване, който е много конкретен и България все още не отговаря на неговите изисквания. Но правим всичко възможно да облекчим кандидатстването за виза и да издаваме десетгодишни визи на възможно най-много хора. Също така даваме възможност за подновяването на визи, без дори да се идва до София. Трябва да отбележа и че повече от 85% от кандидатите получават визи. А за студентите, кандидатстващи по програмата за работа и пътуване в САЩ, одобрението е над 90 процента. Досега повече от 100 000 български студенти са участвали по тази програма. - Мисля, че обединеният отговор на Съединените щати, EC и други страни по света е признак за сериозността на тази ситуация. Мисля, че най-важното е да се даде ясен знак, че нашите страни са заедно в подкрепата си за Великобритания. И отговорът тук, в България, също изразяваше подкрепа. Мисля, че е важно, че всички ние сме обединени заедно в този отговор.", "date": "2018.03.29", "title": "Посланикът на САЩ: Няма да се намесваме в разговорите между България и тецовете"}
{"url": "https://www.dnevnik.bg/na_put/2018/03/29/3154274_sedem_procenta_ot_posetilite_germaniia_se_vrushtat/", "text": "Седем процента от посетилите Германия туристи се връщат в страната заради храната. Тук работят 300 ресторанта със звезди \"Мишлен\", има 13 винени региона, а германската култура на хляба е в списъка на ЮНЕСКО. През миналата година почти половин милион българи са почивали там, което е с 14.6% повече от предходната година. Данни бяха изнесени на годишната пресконференция на  Националния туристически борд на Германия  (DZT) в София. За 2018 г фокусът, върху който страната иска да заостри вниманието на бъдещите си гости, е храната. Най-малко 16 специалитета, характерни за отделни региони на Германия, могат да предизвикат чревоугодника във всеки потенциален турист. В района на Баден-Вюртемберг, който се радва на най-много заведения със звезди Мишлен (цели 74) например, най-предпочитаният местен специалитет са тестените джобчета, пълнени с пържено месо и спанак. Според легендата кулинарното изобретение е дело на монаси, които по време на пост не искали да се лишат от любимото си месо и решили да го скрият в джобчетата. От там идва названието Hergottsb’scheisserle (нещо като \"Измамихме Господ\"). В Бавария вайсвурстът е задължителен, както и къривурстът за Берлин. Най-известният продукт на Шпревалд са маринованите краставички, а в Хесен не трябва да се пропусне Ebbelwei. Прочутото ябълково вино се сервира задължително в синя кана, а за хапване към него се предлагат ребърца, лебервурст или кървавица със зеле и селски хляб. Почитателите на тематичния туризъм могат да поемат по маршрута на сиренето в Алтой или да се насладят на винения маршрут покрай река Мозел. Чуждестранните туристи прекарват средно осем дни в Германия, а средната сума, която изхарчват през това време, е 555 евро. Повечето от туристите предпочитат да разглеждат забележителностите в градовете (45%), а 30% се отдават на екскурзии из вътрешността на страната. Това съобщи ръководителят отдел \"Икономика и връзки с медиите\" към посолството на Федерална Република Германия в България Маркус Хаас. За съжаление на местния туристически бизнес все още повечето от посетилите страната го правят със служебна цел (41%). 34% от гостите са я избрали за място, където да прекарат своята ваканция и 25% по други поводи.", "date": "2018.03.29", "title": "Да ви е сладко: 7% от туристите се връщат в Германия заради храната"}
{"url": "https://www.dnevnik.bg/sport/2018/03/29/3154526_neimar_niama_da_specheli_zlatnata_topka_dokato_mesi_i/", "text": "Бившият бразилски национал Роберто Карлош постави сънародника си Неймар едно стъпало под Лионел Меси и Кристиано Роналдо. През лятото Неймар смени \"Барселона\" с ПСЖ, за да излезе от сянката на аржентинеца, и Карлош подкрепя това решение. Въпреки това според защитника, който прекара дълги години в \"Реал\" (Мадрид), звездата на ПСЖ скоро няма да спечели \"Златната топка\". \"Той взе правилно решение, защото в \"Барселона\" е Меси. Ако трябва обаче да съм честен, дори и да е във форма, ще може да бъде №3, защото Меси и Роналдо ще печелят\", каза Карлош пред \"Франс футбол\". До момента Меси и Роналдо спечелиха  \"Златната топка\"  по пет пъти. Неймар присъстваше два пъти в призовата тройка – 2015 и 2017 година.", "date": "2018.03.29", "title": "Неймар няма да спечели \"Златната топка\", докато Меси и Роналдо играят, смята Роберто Карлош"}
{"url": "https://www.dnevnik.bg/sviat/2018/03/29/3154536_britanskiiat_poslanik_vreme_e_da_kajem_stiga_tolkova/", "text": "Великобритания няма никакво колебание, че Русия е отговорна за употребата на бойно отровно нервнопаралитично вещество за отравянето на Сергей Скрипал и дъщеря му. Това заяви в интервю за \"Нова телевизия\" посланикът на Великобритания у нас Ема Хопкинс. Тя подчерта, че Лондон има сериозни съдебномедицински доказателства за това твърдение. \"Веществото е дадено за независим анализ от Организацията за забрана на химическите оръжия. То се изследва и в независими лаборатории по цял свят. Резултати от тях очакваме съвсем скоро\", заяви тя. Тази сутрин 27 държави по света са обявили, че подкрепят Великобритания, в резултат на което са отзовани 143 руски разузнавачи, обяви посланикът. По думите й Великобритания има доказателства и за това, че в последните 10 години Москва \"развива своята способност да използва нервнопаралитични вещества за убийства по цял свят\". \" Този инцидент е само един елемент от поредица действия от страна на Русия и е време да кажем \"Стига толкова\". Години наред се повтаря модел на поведение, при който Русия последователно нарушава и погазва международния правов ред: с анексирането на Крим, подкрепата за режима на Асад в Сирия, опита за преврат в Черна гора, намесата в избори по цял свят, кибератаки, дезинформация, свалянето на самолет в Украйна\", коментира Хопкинс. Тя заяви, че властите във Великобритания не са учудени от факта, че Русия отрича участие в покушението над Скрипал. \"Русия не отговори на нашата молба за сътрудничество по случая и отвърна със сарказъм. В същото време медиите в страната плетат мрежа от лъжи. Те твърдят абсурдни неща като това, че Скрипал бил пристрастен към \"Новичок\" или че Тереза Мей го е разработила\", каза още посланикът. Хопкинс благодари на България за заявената подкрепа и солидарност с Великобритания и подчерта, че двете страни ще продължат да поддържат добри взаимоотношения и след Брекзит. \"Всички, които застанаха зад нас, не го правят само от солидарност, а и в името на опазването на международната сигурност. Трябва заедно да възстановим равновесието. Трябва да минем през този период на пренастройване на международния ред\", заяви Хопкинс.", "date": "2018.03.29", "title": "Британският посланик: Време е да кажем \"Стига толкова\" на Русия"}
{"url": "https://www.dnevnik.bg/bulgaria/2018/03/29/3154542_kratki_novini_parlamentut_osvobodi_bez_debati_dimitur/", "text": "Пожар избухна в блок в Студентски град в София Сигналът е получен около 16 часа, съобщи пресцентърът на МВР. Сградата е частно студентско общежитие и всички негови обитатели са били евакуирани. Няма пострадали. Огънят вероятно е тръгнал от сервизно помещение под покрива. Пет екипа на пожарната се справиха с огъня за няколко часа. Нова структура ще обсъжда харченето на пари в строителството Министерството на регионалното развитие и благоустройството ще подпише споразумение с Камарата на строителите в България за създаване на постоянно действащ консултативен орган, на който ще бъдат обсъждани инвестициите с публични средства през съответната календарна година. Целта е да се осигури по-голяма предвидимост и планиране от строителния бранш работа, съобщава ведомството. На нея министърът съобщи, че вече е подготвен проект на типова документация за изпълнение на обекти в отрасъл ВиК. В процес на подготовка е такава и за пътния сектор. Фонд \"Земеделие\" предвижда 4 млн. лв. за пострадали реколти През тази година Държавен фонд \"Земеделие\" предвижда ресурс от 4 млн. лв. държавна помощ за стопаните, чиито реколти пострадат от природни бедствия. От общо утвърдения бюджет по схемата 1 428 794 лв. сe разпределят за щети през 2017 г. при 10 % интензитет от производствените разходи. Сумата е различна по видове култури, но е около 100 лв. на хектар. На подпомагане подлежат земеделски стопани, които притежават констативни протоколи за 100% пропаднали площи. Парламентът отхвърли по-ниските лихви за студентски кредити  Парламентът отхвърли законови поправки, с които да бъдат намалени лихвите на гарантираните от държавата студентски кредити. Депутатът от \"БСП за България\" Лало Кирилов, който бе вносител на промените, предлагаше фиксираната лихва да бъде 3.5% вместо сегашната от 7%. Отхвърлено бе и предложението студентите задочно и дистанционно обучение да имат право да теглят преференциални кредити. 3 500 души загиват всеки ден в катастрофи по света Жертвите на катастрофи годишно са 1.25 милиона, което даде повод на Международната автомобилна федерация (ФИА) и тази година да проведе кампанията \"3500 живота\" със стотици призиви за внимателно шофиране и спазване на правилата в цялата страна. България заема челната позиция в черната статистика с 96 загинали на всеки 1 милион души население, уточняват от Съюза на българските автомобилисти, които са партньор на кампанията. Сред посланиците на кампанията са певеца Фарел Уилямс с \"Паркирай телефона, когато шофираш\", пилотът от Формула 1 Фелипе Маса с \"Погледнете преди да пресечете\", лекоатлетът Йохан Блейк със \"Спазвай ограничението на скоростта\" и тенисистът Рафаел Надал с \"Проверявай гумите си редовно\". С над 80 % е намалял миграционният натиск на българските граници  Въпреки това обстановката на границата продължава да бъде динамична по отношение на незаконната миграция в резултат на политическата нестабилност и хуманитарната криза в Близкия Изток и Африка. Това се посочва в годишния отчет на \"Гранична полиция\" за 2017 г., съобщи пресцентърът на МВР. През 2017 г. са регистрирани общо 8044 опити на чужди граждани да преминат на територията на България, докато през 2016 г. са били 42 466. Задържани са общо 743 незаконни мигранти. Преобладават нелегалните имигранти от Сирия, Ирак, Афганистан, Турция и Пакистан. Най-често чуждите граждани опитват да излязат от страната през Сърбия, където са задържани общо 2 017 души. Образуваните през миналата година разследвания за каналдийство са 109, а обвинените - 133 души. От отчета на \"Гранична полиция\" стана известно още, че на границите на страната са установени и задържани: 423 кг хероин , 17 591 кг канабис, 367 кг марихуана, общо 102 кг синтетичен наркотик. Самолетна компания може да влез в индустриалната зона в Горна Оряховица Френският производител е проявил \"сериозен интерес\" към зоната, твърди министърът на икономиката Емил Караниколов, цитиран от пресцентъра си. Той присъства на подписването на Меморандум за сътрудничество между Национална компания индустриални зони и Община Горна Оряховица. Община Горна Оряховица е подготвила и разполага с готов терен, попадащ в източната промишлена зона на града, с обща площ около 300 дка. Териториалното му разположение го прави изключително атрактивен за инвестиции, тъй като е с добра техническа инфраструктура и е разположен непосредствено до летище и гара, посочва ведомството.  Прокуратурата в Бургас предаде на съд 15 годишно момче за убийството на 11 годишно момиче Окръжна прокуратура – Бургас предаде на съд Иван И. (на 15г.) за убийството на 11 годишно момиче. Трагичният случая е от август миналата година в квартал \"Меден рудник\". Тялото на жертвата беше намерено в асансьор, като причината за смъртта й е пробождане с нож в областта на врата. Според разследващите двамата са се запознали в социалните мрежи, а убийството е извършено след спор къде да пушат наргиле. ГДБОП предупреди за спам атака Стотици хиляди спам имейли постъпват в пощите на различни институции, които извършват търговска дейност, предупреди МВР и посъветва потребителите да не предоставят лични и други данни при получаването на такива съобщения. Спам атаката е активна в България от 20 март. Фишинг мейлите са еднотипни по съдържание и съобщават, че са разпратени от името на различни банкови институции, извършващи търговска дейност в България. В съобщенията има линк, който приканва получателите да въвеждат оторизационните си данни от акаунти за електронно банкиране /потребителски имена и пароли/ или финансови платежни инструменти /данни от дебитни и кредитни карти/ под претекст, че се извършват профилактични действия от името на финансовите институции. Всички финансови институции, осъществяващи търговска дейност на територията на страната, нямат практика да изискват подобен тип данни, предупреждават от ГДБОП. Порожанов призна за разминаване в качеството на някои хранителни продукти Земеделското министерство е изследвало нови 60 хранителни продукта за разминаване в съдържанието на етикета и цените спрямо същите продукти в Западна Европа. Установено е, че има двоен стандарт при някои от тях, обяви ресорният министър Румен Порожанов. Данните от последната проверка ще бъдат оповестени след Великден. Парламентът освободи Димитър Гамишев  Ден  след като подаде оставка  заради проверка от Националната агенция за приходите, депутатът от ГЕРБ беше освободен без никакъв дебат. Поводът за проверката е, че преди около две години е продал фирмата си \"Гамишев - НКД\"  със задължения към бюджета в размер на около 200 хил. лева  на дружество, управлявано от малоимотно лице в Ловеч. Малко след това бизнесменът е станал общински координатор на ГЕРБ в Гоце Делчев, а след това и народен представител. В понеделник Гамишев бе осъден от Окръжен съд - Благоевград, на две години условно  заради пътен инцидент със загинал пешеходец  през 2014 г. Вчера в декларация БСП обвини управляващите в лицемерие и опъване на политически чадър върху Гамишев. По-късно зам.-председателят на ГЕРБ Цветан Цветанов обяви, че Гамишев няма да бъде и общински координатор на ГЕРБ в Гоце Делчев. ", "date": "2018.03.29", "title": "Кратки новини: Парламентът отхвърли по-ниските лихви за студентски кредити"}
{"url": "https://www.dnevnik.bg/bulgaria/2018/03/29/3154545_ima_nedostig_na_uchiteli_pa_matematika_i_fizika/", "text": "В училищата има недостиг на кадри, най-сериозен е при учителите по математика и физика. Това обяви в интервю за Би Ти Ви министърът на образованието Красимир Вълчев. \"Всяка година се пенсионират около 4 хил. учители, опитваме се да ги задържим в системата, но в дългосрочен план това няма да реши проблема\", каза той. Вълчев напомни, че е предвидено двойно увеличение на заплатите на учителите в рамките на четиригодишния мандат на правителството. \"Това е една от мерките за привличане на млади кадри в системата. В момента средната учителска заплата е около 900 лв.\", каза министърът. Новото финансиране на училищата Министърът на образованието коментира и  новия модел на финансиране на училищата , който беше утвърден от правителството на заседанието му вчера. По думите му училищата в малките населени места по обективни причини не могат да формират средна напълняемост. \"И ако финансираме само по брой ученици, тези училища са в непривилегирована ситуация\", коментира Въчев. Според приетите вчера промени в наредбата за финансирането на детските градини и училища то вече ще е не само въз основа на броя на децата и стандартите за тях, но и на база брой групи/паралелки, брой институции и стандарти за тях. Друга от промените е, че ако един ученик бъде изгонен, училището не губи парите за него, обяви Вълчев. Той обаче отбеляза, че преди да изключи едно дете, образователната система трябва да е направила всичко възможно да го приобщи, да го подпомогне. Няма проблем с ТУЕС По думите му  проблем с училището към Техническия университет (ТУЕС) няма , проблемът бил в липсата на разговор с родителите, който се е състоял вчера. На него общественият съвет към училището обяви, че  готви протести, ако не бъдат направени законови поправки , които да регламентират статута му. Искането е училището да остане част от структурата на Техническия университет (ТУ) - София, като бъде запазен моделът на обучение - по специализирани програми и с университетски преподаватели. Поводът за притесненията за статута на ТУЕС е покана на директора му доц. Стела Стефанова да бъде преназначена на поста по новия закон за предучилищното и училищното образование, т.е. от Регионалното управление по образованието - София-град (РУО), а не от университета, както досега. \"Казусът е само в правоотношенията на директора на училището, а не в това дали то да е към ТУ\", обясни Вълчев. По думите му подобни проблеми ще се решат с подготвени промени в Закона за висшето образование.", "date": "2018.03.29", "title": "Има недостиг на учители по математика и физика"}
{"url": "https://www.dnevnik.bg/photos/2018/03/29/3154577_chitatelska_fotogaleriia_ribek-kastel/", "text": "Рибек-Кастел е един от най-старите градове в Южна Африка. (На снимката е холандската реформистка църква.)", "date": "2018.03.29", "title": "Читателска фотогалерия: Рибек-Кастел"}
{"url": "https://www.dnevnik.bg/politika/2018/03/29/3154611_bsp_iska_premierut_da_informira_parlamenta_za/", "text": "Парламентарната група на \"БСП за България\" отново поиска премиерът Бойко Борисов да даде информация в Народното събрание за дипломатическата криза около случая \"Скрипал\". Мнозинството европейски държави обявиха в последните дни, че ще експулисират руски дипломати в знак на солидарност с Великобритания заради покушението срещу руския агент  Сергей Скрипал , извършено на нейна земя. За дипломатите, които ще бъдат прогонени, се смята, че работят като шпиони, отбелязва агенция \"Ройтерс\". Премиерът Бойко Борисов привика на консултации в София извънредния и пълномощен посланик на България в Руската федерация Бойко Коцев. Очаква се двамата да разговарят утре в Министерския съвет. Днес депутатът от \"БСП за България\" Кристиан Вигенин поиска Борисов да даде информация за основанията за предприетите стъпки до момента. Според него трябва да има по-голяма съгласуваност на действията на институциите, тъй като се виждало, че кризата се разраства и ще има последици. От ръководството на парламента обявиха, че ще предадат искането на премиера, но от Министерския съвет съобщиха пред \"Дневник\", че той няма да дойде в Народното събрание днес. В края на пленарния ден депутатът от \"БСП за България\" Стоян Мирчев поиска думата за процедура и призова да извикат Борисов в парламента, който е негов основен работодател. Според него премиерът трябвало да даде обяснения по дипломатическата криза. \"Като един едър човек да дойде и да докаже, че не го е страх да отговаря пред нас\", каза още Мирчев. Миналата седмица премиерът Бойко Борисов коментира случая: \"Има факт, който е много опасен и който изисква цялата разузнаваческа и контраразузнаваческата гилдия в целия свят да се заеме. Фактът е, че има терористичен акт, хора в предсмъртно състояние, и то с нервнопаралитичен газ, забранен отдавна с конвенции. Който го е направил - дали е Русия, дали е терористична организация, но на всяка цена извършителите и преди всичко поръчителите да бъдат разкрити.\" Снощи президентът Румен Радев каза: \"Солидарността е важен принцип, но тя не трябва да бъде сляпа. В такива сериозни случаи са необходими неоспорими доказателства.\" По Би Ти Ви снощи зам.-председателят на ГЕРБ Цветан Цветанов обяви, че България ще вземе правилното решение за експулсирането на руски дипломати и ще покаже съпричастност и солидарност с Великобритания. Съпредседателят на коалиционния партньор \"Обединени патриоти\" Волен Сидеров обаче иска свикване на коалиционен съвет по случая. ", "date": "2018.03.29", "title": "БСП иска премиерът да информира парламента за дипломатическата криза \"Скрипал\""}
{"url": "https://www.dnevnik.bg/sport/2018/03/29/3154613_direktorut_na_chelsi_marina_granovskaia_e_petata/", "text": "Изпълнителният директор на \"Челси\" Марина Грановская попадна в класацията на \"Форбс\" за най-влиятелните жени в спорта. Един от най-доверените хора на собственика на сините  Роман Абрамович  е на пето място в листата. Грановская работи за Абрамович повече от 20 години, като е наета в \"Сибнефт\" през 1997 година. Преди няколко години собственикът на \"Челси\" я изпрати във футболния клуб и в момента тя е считана за силната фигура на \"Стамфорд бридж\". На първо място в класацията на \"Форбс\" е генералният секретар на ФИФА Фатма Самба Диуф Самура. Родената в Сенегал Самура е първата жена, която заема толкова отговорен пост в Световната футболна федерация, където беше назначена от Джани Инфантино през 2016 година. Членът на съвета на ФИФА и член на Международния олимпийски комитет (МОК) Лидия Нсекера е втора в класацията на \"Форбс\", а третото място се заема от членът на изпълнителния комитет на УЕФА и генерален директор на Френската футболна федерация (ФФФ) Флоранс Ардуан. Точно пред Грановская на четвъртото място е вицепрезидентът на \"Найк\" Анджела Донг, а шестата позиция се заема от директора на спорта в британската национална телевизия BBC Барбара Слейтър. В челната десетка попада и Каролин Вознячки. Датчанката, която през януари  спечели първата си титла от Големия шлем, триумфирайки в Australian Open , е единственият действащ спортист в челото на класацията. Вознячки е осма, докато седма е Моя Дод – член на изпълнителния комитет на Азиатската футболна конфедерация, както и член на ФИФА. Топ 10 допълват индийката Нита Амбани, която е собственик на отбора \"Мумбай индианс\", и Клеър Уилямс – дъщерята на сър Франк Уилямс и заместник-директор на отбора \"Уилямс\" във Формула 1.", "date": "2018.03.29", "title": "Директорът на \"Челси\" Марина Грановская е петата най-влиятелна жена в спорта"}
{"url": "https://www.dnevnik.bg/bulgaria/2018/03/29/3154615_arestuvanite_slujiteli_na_nap_shtaveli_i_iznudvali/", "text": "Задържаните преди два дни служители на Националната агенция за приходите (НАП) са \"щавели\" и изнудвали малки фирми. Разследването, започнало през октомври миналата година по данни за изтичане на информация от Междуведомствения координационен център за противодействие на контрабандата – данъчните служители предупреждавали търговци за предстоящи проверки. Това обяви ръководителят на специализираната прокуратура Иван Гешев пред Би Ти Ви. Вчера стана известно, че 11 служители на приходната агенция са с  обвинения за подкуп, някои  от тях и за пране на пари. \"Става дума за инспектори, включително и ръководители на екипи. Те са притискали чрез проверки съответните търговски обекти – при констатирани нарушения или фиктивни нарушения са \"мотивирали\" съответните търговци, за да не бъдат санкционирани\", заяви прокурор Гешев. Сумите от всеки обект са между 500 и 5000 лв. А общата сума, намерена в домовете на служителите, е над 300 хиляди лева.", "date": "2018.03.29", "title": "Арестуваните служители на НАП изнудвали малки фирми"}
{"url": "https://www.dnevnik.bg/bulgaria/2018/03/29/3154617_nad_300_hil_lv_sa_otkradnati_ot_inkaso_avtomobil_v/", "text": "Инкасо автомобил на верига хипермаркети е обран снощи, а откраднатата сума е около 200 хил. лв., съобщи БНР. Първоначалната информация беше за над 300 хил. лв. БТА уточнява, че обирът е станал около 19.30 ч. Нападателите, чийто брой не се съобщава, са издебнали охранителите в момент, в който са прибирали пари от един от хипермаркетите в града. Нападателите са ударили един от охранителите, изтикали са го навън от микробуса, след което са избягали с него и с парите, които са били вътре. Полицията в Плевен и околните области издирва извършителите. По непотвърдена информация на радиото двама от тях са били въоръжени. Прокуратурата разследва грабежа, но отказва допълнителна информация..", "date": "2018.03.29", "title": "Около 200 хил. лв. са откраднати от инкасо автомобил в Плевен (обновена)"}
{"url": "https://www.dnevnik.bg/zelen/2018/03/29/3154621_direktor_v_agenciiata_po_hranite_shte_bude_uvolnen/", "text": "Директорът на кюстендилската Агенция по безопасност на храните ще бъде уволнен заради случая с  умрелите коне в Осоговската планина.  Това обяви пред Би Ти Ви министърът на земеделието Румен Порожанов, като уточни, че Стоян Саев ще бъде освободен от поста му най-вероятно още днес. За бедстващите в студа и останали без храна коне се разбра в началото на седмицата, след като бяха открити случайно от група туристи. Те се натъкнали на десетки загинали животни и още около 30 живи. В понеделник прокуратурата се самосезира да провери спешно случая. Главният прокурор Сотир Цацаров изрази мнение, че зоополицията първа е трябвало да реагира за бедстващите коне. От своя страна собственикът на конете Петър Пищалов обяви след разпита му в полицията, че  виновни за смъртта на животните са хората, които са ги намерили преди повече от месец  и не са му подали сигнал да си ги прибере, а са ги свалили 2 км по-ниско в планината, където имало само сняг и нямало никаква храна. Порожанов добави, че вина имат и служителите, които са проверили мястото, където той отглежда конете, и са го регистрирали като животновъден обект, въпреки че се виждало, че в него няма необходимите условия. Според земеделския министър европейската субсидия от 143 евро на кон не е достатъчна, ако животното се отглежда както трябва. Именно заради това животновъдите взимали пасища, както и Петър Пищалов. \"Тези пасища често не се използват по предназначение. Конете се пускат безпризорно. Субсидиите могат да донесат 50 лв. на дка, а през 2015 г. Пищалов е наел близо 1800 дка пасища. Тези коне са му служили за защитаване на субсидията, тъй като на кон се падат поне 20 дка пасища\", уточни Порожанов. По думите му Петър Пищалов е виновен за начина на отглеждане на конете. Именно заради това щял да си понесе санкции при плащането на субсидиите. Според Порожанов зад бизнеса на животновъда има и други хора, тъй като много трудно се предоставяли под наем близо 2000 дка пасища. Министерството можело да се опита да разследва подобно нещо, но трудно щяло да стигне до отговор на въпроса.", "date": "2018.03.29", "title": "Директор в агенцията по храните ще бъде уволнен заради случая с умрелите коне"}
{"url": "https://www.dnevnik.bg/sviat/2018/03/29/3154627_kremul_shte_produlji_boia_bez_pravila_sus_zapada/", "text": "Кремъл ще продължи боя без правила със Запада. И дипломатическият бойкот няма да го спре, пише в специален коментар за \"Дойче веле\" руският журналист Константин Егерт. \"Не вярвам!\" - така смъмрял артистите според техни мемоари бащата на съвременната руска театрална школа Константин Станиславски, щом останел недоволен от играта им. Обединеното кралство и многобройните му съюзници в цял свят действаха колективно на 26 март от позицията на Станиславски. Какво е отношението на Орбан към Путин? \"Не вярваме, вие лъжете!\" - ето какво означава  безпрецедентното изгонване  на руски дипломати от страни - членки на ЕС, САЩ, Канада и Австралия. Демарш, който е на път да влезе във всички учебници по история на международните отношения. Подобно  публично унижение  не е сполетявало нито Саддам Хюсеин, нито династията Ким в Северна Корея. Британският премиер Тереза Мей записа сериозна политическа победа. Особено ярки ми се сториха два момента. Първо този с малка Исландия, хвърлила навремето предизвикателство на Съветския съюз, когато първа призна през 1991 г. възстановената независимост на Литва. В понеделник, 26 март, тя обяви политически и дипломатически бойкот на официална Москва, въпреки че не е членка на ЕС и няма специални отношения с Великобритания, за разлика примерно от Канада, Австралия, а всъщност и от САЩ. Второ, \"най-добрият приятел\" на Кремъл, унгарският министър-председател  Виктор Орбан , и още няколко страни решиха да изгонят по един руски дипломат. Дори да е без особена охота, лидерът на Унгария, при все че се кара с ЕС, разкри какви са същинските му, а не пропагандните приоритети. И с това скандалът не приключва. Председателят на Европейския съвет  Доналд Туск  заяви, че страните от ЕС може би ще предприемат и други стъпки. Сиреч онези, които засега не са гонили служители от руските дипломатически мисии, може и да го сторят, ако експертите на Организацията за забрана на химическите оръжия констатират, че веществото, с което са  отровени Сергей и Юлия Скрипал , вероятно идва от Русия. Същото чака навярно и Токио. Говорител на кабинета на Шиндзо Абе избегна да отговори дали основният азиатски съюзник на Вашингтон ще подкрепи американската позиция. Лавров избра футбола В една нормална демокрация криза от този мащаб би предизвикала най-малкото оставки на ръководствата на министерството на външните работи и спецслужбите, мащабно парламентарно разследване и силно би разклатила позициите на президента. Русия обаче не е демокрация. Външният министър Сергей Лавров демонстративно отиде в понеделник да играе мач с ветерани от московския футболен клуб \"Спартак\". Посолството на Русия в САЩ реши да си направи шега. Мисията публикува в \"Туитър\" предложение към читателите - да изберат с гласуване кое американско консулство да затвори Москва в отговор след затварянето на руското дипломатическо представителство в Сиатъл. Марионетни депутати от Държавната дума и марионетни \"експерти\" от джобната телевизия на Путин си упражняваха остроумието върху, казано деликатно, сексуалните отношения на САЩ с техните съюзници. Защото, ако вярваме на руската държавна пропаганда, въпросът не е в химическата атака, застрашила живота на хиляди хора в Солсбъри, а в желанието на Щатите да нанесат нов удар на Русия, която \"доскоро коленичила, се изправя, хвърляйки предизвикателство на нахалстващата Америка\". \"Вашингтон принуди своите лакеи да се включат в дипломатическия бойкот\" - ето версията, втълпявана в главите на руските граждани. В смисъл че велика Русия може да има само велики врагове, а не разни там като Румъния или Финландия. Кремъл  безспорно ще отвърне с взаимност  - ще изгони дипломати, ще затвори още едно американско консулство. Може да ликвидира и кореспондентското бюро на Би Би Си, ако британските власти отнемат лиценза на кремълския пропаганден канал Ар Ти. Олигарси на прицел С това обаче обичайните политическо-дипломатически възможности на официална Москва, кажи-речи, се изчерпват. Но Великобритания разполага и с много други. Например да запорира \"подозрителното имущество\", по-просто казано - активите на руските олигарси в Обединеното кралство, да отнеме паспортите с лъв и еднорог на корицата, издадени на някои от тях и семействата им, и да включи руски официални лица в британския списък \"Магнитски\". А нищо чудно Лондон наистина да бойкотира и световното по футбол, защото разследването по случая \"Скрипал\" може да разкрие нови факти, неприятни за Кремъл. Официална Русия лъга прекалено много и за  Александър Литвиненко , уж отровен от Борис Березовски, и за \"грузинската агресия\" срещу Южна Осетия, и за \"украинските фашисти\" в Крим, и за това как няма руски военни в Донбас, и за фалшивия диспечер, \"видял\" как също тъй фалшив украински изтребител свалил малайзийския пътнически самолет. И количеството лъжи премина в качество. Външната политика на днешна Русия претърпя катастрофа Но тя - въпросната политика, няма да се промени. В очите на руската върхушка всяко отстъпление е поражение. Сигурен съм, че Москва обмисля вече т.нар. асиметричен отговор за Запада. Има си за тази цел и хакери, и пропагандни ресурси, а и въоръжени сили. Не става дума за студена война. В онази имаше все пак някакви правила. В новата война на Русия със Запада такива няма да има. * * * Коментарът отразява личното мнение на автора. То може да не съвпада с мнението на руската редакция и на \"Дойче веле\" като цяло. /БТА", "date": "2018.03.29", "title": "Кремъл ще продължи боя без правила със Запада"}
{"url": "https://www.dnevnik.bg/bulgaria/2018/03/29/3154628_vurhovniiat_administrativen_sud_shte_razgleda_nad_300/", "text": "Върховният административен съд (ВАС) ще разгледа до края на юни общо 300 забавени дела чрез пренасрочването им в извънредни заседания или като допълнителни дела в разпоредителни заседания. Това е разпоредил председателят на Върховния административен съд (ВАС) Георги Чолаков с цел преодоляване на забавянето на някои видове дела. За разпореждането се разбира от съобщение на страницата на съда. Първата група забавени дела са за прекратяване на служебни правоотношения или уволнения на държавни служители, полицаи и военни. Втората група са по Закона за убежището и бежанците, които са над 140 и са заведени до края на 2017 г. Те ще бъдат преразпределени за разглеждане при допълнителна натовареност на съдиите от ВАС. Също до 30 юни ще бъдат разглеждани и дела за отчуждавания на имоти и части от имоти по Закона за държавната собственост. Жалбите касаят изграждането на магистрали и пътища, посочват от ВАС.", "date": "2018.03.29", "title": "Върховният административен съд ще разгледа над 300 забавени дела до края на юни"}
{"url": "https://www.dnevnik.bg/biznes/2018/03/29/3154622_dovolni_ot_antikorupcionniia_zakon_investitorite_sa/", "text": "Чуждестранните инвеститори са много доволни от бизнес средата в България и особено от антикорупционния закон и закона за концесиите. Благодарение на това вложенията им през миналата година са се увеличили с 30% спрямо предходната. Това заяви в интервю за БНТ министърът на икономиката Емил Караниколов. Той съобщи, че през април има среща с бизнесмени от Австрия, на която се очаква те да обявят проекти на стойност 400-500 млн. евро тук. След бизнесфоруми в Катар и Саудитска Арабия сега потенциални инвеститори в тези държави идват за срещи с конкретни проекти. Голям интерес има и към бизнесфорум в Истанбул, който ще се състои между 1 и 3 април - 200 турски и 100 български бизнесмени са заявили участие. Министърът обеща в близките дни и \"добра новина\" от германския производител на автокомпоненти VOSS Automotive GmbH, с чиито представители се е срещал вчера, но остави самата компания да направи официалното съобщение.  \"Обяснението е в това, което прави правителството - премахването на административната тежест, антикорупционният закон, приемат добре и Закона за концесиите и публично-частното партньорство, европредседателството\", каза Караниколов. Запитан дали чужденците се оплакват от корупция в администрацията, какъвто случай разкри  прокуратурата в Националната агенция за приходите , министърът отговори, че това не може да се случи на чужд инвеститор, който веднага ще докладва на посланика и случаят няма да остане прикрит.", "date": "2018.03.29", "title": "Доволни от антикорупционния закон, инвеститорите са увеличили вложенията с 30%"}
{"url": "https://www.dnevnik.bg/sviat/2018/03/29/3154637_poseshtenieto_na_kim_pokaza_kolko_cenen_e_kitai_za/", "text": "Изненадващото посещение на севернокорейския лидер Ким Чен-ун в Пекин ясно показва това, което е било лесно забравено във вихъра от дипломатически събития през последните месеци: Китай продължава да играе водеща роля в усилията за спиране на ядрената програма на Северна Корея. Колко точно все още е спорно, но посещението показва, че Ким Чен-ун не е забравил единствения си голям съюзник въпреки антипатията между страните напоследък и изненадващите заявления, че младият севернокорейски лидер ще проведе срещи на върха с враговете си във Вашингтон и Сеул. Китай все пак осигурява жизненоважна търговска, хуманитарна и дипломатическа подкрепа, която поддържа Севера и неговата съсипана икономика да не рухнат. Поради  зависимостта на Северна Корея от Китай  е логично, че Пхенян ще се консултира с Пекин, преди каквото и да е сериозно сближаване със Запада. Анализатори казват, че Ким, който е на първото си посещение в чужбина, откакто пое властта през 2011 г., е възнамерявал да разсее всякакви притеснения на Китай, че той е сведен до страничен наблюдател, докато Пхенян се опитва да разтърси регионалната политика, протягайки ръка към  Сеул и Вашингтон.  Като демонстрира връзките си с Китай, Северна Корея може също така да отправя послание към Вашингтон и Сеул, показвайки, че има други възможности, ако срещите на върха пропаднат. Други експерти казват, че също така е възможно срещата между Ким и Си да е била планирана много преди опитите за сближаване на Ким с Южна Корея и Съединените щати. Анализаторът от Института за далекоизточни изследвания в Сеул Ким Дон-йоб каза, че срещата на върха е предсказуем резултат между двама лидери, които смятат, че са завършили укрепването на властта си у дома и сега насочват вниманието си към външната стабилност. \"И така, какво следва за Ким Чен-ун - Русия?\", заяви анализаторът Ким. Корейската централна телеграфна агенция на Северна Корея каза, че двамата лидери \"задълбочено\" са обменили мнения за общите отношения и ситуацията със сигурността на Корейския полуостров. Агенцията каза, без да уточни, че Ким е призовал за по-силна \"стратегическа комуникация\" и \"стратегическо, тактическо сътрудничество\" за укрепване на единството и сътрудничеството между традиционните съюзници и довеждане на отношенията до следващата стъпка. \"Съвсем уместно е моето първо пътуване в чужбина да е в столицата на Народна република Китай, а също така е едно от благородните ми задължения да ценя приятелството между Северна Корея и Китай като собствения си живот и да го продължа (за още едно поколение)\", каза Ким по време на банкет, на който домакин беше Си, съобщи агенцията. Ким беше придружаван от своята съпруга И Сол-джу и множество висши севернокорейски служители, включително външния министър И Йон-хо и висшите служители на управляващата партия Чхое Рьон-хае, И Су-йон и Ким Йон-чхол. \"Северът очевидно смята, че поддържането на традиционните му отношения с Китай може да му осигури по-голямо влияние върху Съединените щати\", каза експертът по Северна Корея в университета \"Донгук\" в Сеул Кох Йо-хуан. \"Дори ако ситуацията около преговорите ѝ със Сеул и Вашингтон се развие добре за Северна Корея, тя все пак се нуждае от помощта на Китай. А ако ситуацията не се развие добре, Северна Корея със сигурност ще има нужда от китайска подкрепа.\" А може и Северът да признава някои сурови реалности. Усилията на Северна Корея за дипломатическо сближаване с Южна Корея и Съединените щати бяха предприети след необичайно провокативна година на оръжейни изпитания и се разглеждат отчасти като опит за подобряване на мъчещата се икономика, смазана от тежките санкции, наложени заради тези изпитания. Провокациите на Северна Корея също така се отразиха на отношенията с Пекин. Въпреки датиращия им от десетилетия съюз, изграден по време на Корейската война през 1950-1953 г., Китай играе решаваща роля в  международния натиск върху Северна Корея  заради ядрената ѝ програма и участва във все по-строгите санкции на ООН. Засилените действия на Китай през последните месеци, включително ограниченията върху петролните доставки, може би значително изострят нуждата на Северна Корея да търси дипломатически пробив. Пекин иска да бъде смятан за пазител на мира и стабилността в региона, а също за по-голям играч в световната дипломация в момент, когато се съревновава със Съединените щати за влияние в Азия. Той обаче взема предвид и собствените си интереси. Китай не се радва да има на прага си надигаща се ядрена заплаха, но и не иска да види как рухва правителството на съседна държава, смятана от него за буфер срещу американския съюзник Южна Корея. Китай отдавна се застъпва за възобновяване на диалога по линия на шестстранните преговори, в които участват той, Северна Корея, Съединените щати, Южна Корея, Япония и Русия, наред с прекъсване на американско-южнокорейските военни учения и прекратяване на ядрените и ракетните дейности на Севера. Ако преговорите на Севера с Южна Корея и Съединените щати се провалят, Пхенян може отново да реши да демонстрира своите възможности в областта на ядрените оръжия и ракетите. Гостуващият изследовател в Института за политически изследвания \"Асан\" в Сеул Ду Хьон-ча каза, че в този случай има вероятност Северна Корея да поиска Китай да се ангажира с бъдеща подкрепа или поне да обещае, че няма да я поразява твърде сурово с още санкции, ако тя възобнови оръжейните изпитания. /БТА", "date": "2018.03.29", "title": "Посещението на Ким показа колко ценен е Китай за корейската дипломация"}
{"url": "https://www.dnevnik.bg/sport/2018/03/29/3154638_futbolistite_na_real_sa_izminali_nad_127_hil_kilometra/", "text": "Реал\" (Мадрид) навлиза в решителната фаза от сезона си с натрупана огромна умора. Това изчисли испанското издание \"Ас\", което направи разработка колко са пътували футболистите от отбора в  паузата за международни мачове на ФИФА . \"Реал\" имаше 20 национали от първия си отбор, които са изминали над 127 хиляди километра в десетте дни прекъсване. Общата дистанция е 127 617 километра, което се пада средно по малко над 6300 км на играч. Освен това в краката на футболистите са се натрупали още 44 часа игра, което може да се окаже решаващо в края на сезона. Пред треньора Зинедин Зидан и останалите членове на щаба му ще стои тежката задача да възстановят много бързо играчите заради предстоящите мачове. До края на май, когато приключва сезонът, \"Реал\" най-вероятно ще има мачове през три дни, а единствената седмица, в която футболистите ще починат, е през април, когато мачът със \"Севиля\" е отложен заради финала в Купата на краля между андалусийци и \"Барселона\". Тимът има шест срещи в следващите 19 дни, а ако отстрани \"Ювентус\" в четвъртфиналите на Шампионската лига, ще има още по-сгъстен календар. По време на паузата за националните отбори седем футболисти играха пълни 180 минути – Даниел Карвахал и Серхио Рамос ( Испания ), Кейлор Навас (Коста Рика), Марсело и Каземиро (Бразилия), Тони Кроос ( Германия ) и Себайос (Испания U21). От всички 20 национали на тима единствено Лукас Васкес и Начо Фернандес играха по-малко о 90 минути, съответно 33 и 39. Най-много от всички футболисти на \"Реал\" пътува Гарет Бейл, който измина над 20 хиляди километра до Китай за участието на родината си Уелс в четиристранен турнир. Националът на Хърватия Лука Модрич пътува до Маями и Далас за срещите на \"шахматистите\" с Перу и Мексико.", "date": "2018.03.29", "title": "Футболистите на \"Реал\" са изминали 127 хил. километра в паузата за националните отбори"}
{"url": "https://www.dnevnik.bg/politika/2018/03/29/3154630_cvetanov_kazal_na_borisov_da_sme_solidarni_s_evropa_za/", "text": "Зам.-председателят на ГЕРБ Цветан Цветанов е разговарял днес сутринта с премиера Бойко Борисов по дипломатическия въпрос по случая \"Скрипал\". В \"работен, конструктивен диалог\" Цветанов е изразил мнението си, че България трябва да бъде солидарна с европейското семейство и с евроатлантическите държави. Подобно по думите му е мнението на демократичната общност и на голяма част от ГЕРБ. За разговора съобщи самият Цветанов в парламента днес, но не каза каква е била реакцията на Борисов, а коментира само, че \"премиерът има невероятно чувство за отговорност, чувство да чува различните мнения\".  В последните дни поне 23 страни обявиха, че ще експулисират руски дипломати в знак на солидарност с Великобритания заради покушението срещу руския агент  Сергей Скрипал , извършено на нейна земя. За дипломатите, които ще бъдат прогонени, се смята, че работят като шпиони, отбелязва агенция \"Ройтерс\". България все още няма официална позиция по въпроса, но се очаква утре Борисов да разговаря с извънредния и пълномощен посланик на страната в Руската федерация Бойко Коцев, който бе привикан в София покрай случая. \"Ние трябва да застанем солидарно зад евроатлантическата общност. В противен случай България може да бъде изолирана\", каза Цветанов днес в израз на мнението на демократичната общност и много голяма част от ГЕРБ. Той обаче не пожела да обяви дали това категорично значи експулсиране на руски дипломати, а каза само, че това ще е тежко управленско решение на изпълнителната власт. Попитан, обяви, че не сме поемали ангажимент за експулсиране. По повод различното мнение на коалиционния партньор Волен Сидеров, който иска коалицията да се събере и да реши въпроса, Цветанов обяви: \"Уважавам всяка различна теза. Аз не мога да се сърдя на Волен Сидеров. Може да изразява мнение, но това не кореспондира с коалиционния ни ангажимент.\" Той каза още, че скоро ще има коалиционен съвет, но не обяви по какви въпроси. Попитан за позицията на президента Румен Радев, че \"солидарността е важен принцип, но тя не трябва да бъде сляпа\" и че \"в такива сериозни случаи са необходими неоспорими доказателства\", Цветанов каза, че държавният глава трябва да се запознае с конституцията, споряд която решението е откомпетентността на изпълнителната власт. Волен Сидеров отговори на Цветанов с призив правителство и ГЕРБ да се въздържат от коментари и изявления,  \"да не се експулсират дипломати и да се престане с тия приказки за солидарност\". ", "date": "2018.03.29", "title": "Цветанов казал на Борисов да сме солидарни с Европа за \"Скрипал\""}
{"url": "https://www.dnevnik.bg/tehnologii/2018/03/29/3154653_telerik_akademiia_zapochva_programa_za_obuchenie_na/", "text": "През май \"Телерик академия\" започва програма по обучение върху технологиите Java и Android. Кандидатстването ще става до 27 април, като ранната регистрация е до 20 април. Програмата трябва да започне на 28 май. Всеки, който иска да се включи в образователния курс, трябва да изпрати  автобиография на сайта на \"Телерик академия\" , след което да се яви на входен изпит по основи на програмирането с Java и да премине през допълнителен когнитивен тест. \"Не се изискват задълбочени предварителни знания, нито предишен опит в областта на програмирането\", уточняват от образователната организация. В рамките на шест месеца участниците в курса ще изградят практически опит и знания, отговарящи на нуждите на бизнеса, като работят по проекти и в условия, близки до реалната работна среда. Те ще преминат задълбочени технологични курсове с продължителност 440 часа.", "date": "2018.03.29", "title": "\"Телерик академия\" започва нова програма за обучение на програмисти"}
{"url": "https://www.dnevnik.bg/biznes/2018/03/29/3154648_biznesklimatut_se_podobriava_v_stroitelstvoto_i/", "text": "През март показателят на бизнес климата се повишава с 0.7 пункта спрямо февруари благодарение на подобряването на средата в строителството и търговията, съобщи Националният статистически институт. В индустрията ситуацията е без промяна, а в услугите се влошава. В никой от секторите не се предвижда увеличаване на цените. Промишленост Промишлените предприемачи смятат, че производствената активност е понижена, а очакванията им за дейността през следващите три месеца леко се влошават. Основният фактор, затрудняващ предприятията, продължава да е несигурната икономическа среда, следван от недостига на работна сила, като последната анкета отчита засилване на неблагоприятното му влияние. Строителство В сектора бизнес климатът се подобрява с 1.2 пункта, което се дължи на оптимистичните очаквания на строителните предприемачи за бизнес състоянието на компаниите им през следващите шест месеца. Анкетата регистрира увеличение на получените нови поръчки през последния месец, което е съпроводено и с по-благоприятни очаквания за дейността през следващите три месеца. Основна пречка, ограничаваща бизнеса, също е несигурната икономическа среда, но в последния месец се наблюдава намаление на негативното й въздействие. Конкуренцията в бранша е втора по значимост пречка, а на трето място строителните предприемачи посочват недостига на работна ръка. Търговия на дребно Стопанската конюнктура в търговията на дребно се подобрява с 3.2 пункта за месец в резултат на оптимистичните очаквания на търговците за следващите шест месеца. Същевременно и прогнозите им както за обема на продажбите, така и за поръчките към доставчиците от външния пазар през следващите три месеца се подобряват. Конкуренцията в бранша, недостатъчното търсене и несигурната икономическа среда продължават да затрудняват в най-голяма степен дейността на търговците. Услуги По-резервираните оценки на мениджърите за настоящото бизнес състояние на предприятията влошиха бизнес климата в сектора с 1.4 пункта. Според тях търсенето на услуги намалява, но очакванията им са това да се промени през следващите три месеца. Най-големите им трудности идват от конкуренцията в бранша и несигурната среда. ", "date": "2018.03.29", "title": "Бизнесклиматът се подобрява в строителството и търговията, но се влошава в услугите"}
{"url": "https://www.dnevnik.bg/sviat/2018/03/29/3154640_edna_godina_do_brekzit_dokude_sa_stignali_diskusiite/", "text": "Една година преди излизането на Обединеното кралство от Европейския съюз, предвидено за 29 март 2019 г., преговорите за бъдещите отношения далеч не са приключили между Лондон и Брюксел. Миналата седмица ЕС на 27-те прие \"насоките\", от които ще се ръководи европейският преговарящ  Мишел Барние  в предстоящите дискусии за \"рамката на бъдещите отношения\", които трябва да започнат паралелно с преговорите за условията на развода. Ето какво се знае за бъдещото британско оттегляне от европейския блок: Датата за напускане на ЕС Смята се, че Обединеното кралство ще напусне европейския блок на  29 март 2019 г.,  две години след като официално задейства процедурата за развод с ЕС и близо три години след референдума на 23 юни 2016 г., на който британците гласуваха с 52 процента за раздялата. Тази дата би могло евентуално да бъде отложена, ако Обединеното кралство и другите 27 страни членки се споразумеят за това. Условията за напускане Лондон и Брюксел постигнаха  предварително споразумение  през декември по трите ключови въпроса: цената на напускането, правата на европейските граждани и границата между британската провинция  Северна Ирландия и Република Ирландия. По този последен въпрос, който разпали страстите между двата лагера, британците приеха да включат в нов проект за споразумение, представен миналата седмица, текст за \"общо регулационно пространство\", включващо ЕС и Северна Ирландия, поне докато не бъде предложено друго задоволително решение. Лидерите ще оценят през юни дали ирландският въпрос е решен и как да се формулира обща декларация за нашите бъдещи отношения с Обединеното кралство, обясни председателят на Европейския съвет Доналд Туск. Що се отнася до гражданите, предполага се, че правата на над три милиона европейци, живеещи в Обединеното кралство, и над милион британци, живеещи в ЕС, ще бъдат защитени и те ще могат да кандидатстват за статут на постоянно пребиваващи. И, накрая, Великобритания прие да продължи да плаща вноски в бюджета на ЕС до 2020 г. и да спазва всички поети задължения, което според нейните изчисления съответства на 40-45 милиона евро. Преходният период В  реч във Флоренция  на 22 септември миналата година Тереза Мей поиска запазването на сегашните връзки с ЕС за преходен период от две години след Брекзит, за да се избегне брутална промяна на правилата за гражданите и компаниите. Двайсет и седемте одобриха в края на януари принципа за \"преход на статуквото\" - със запазване на свободното движение на стоки, услуги и хора, през който обаче Лондон вече няма да има думата при взимането на решенията на ЕС. Той ще продължи до края на 2020 г. Бъдещите търговски отношения Обединеното кралство иска да напусне единния пазар и митническия съюз, за да може да договоря собствени търговски споразумения и да сложи край на свободата на движение на европейски граждани, но желае \"възможно най-широко\" споразумение за свободна търговия. Тереза Мей все пак призна, че след напускането на единния пазар, \"животът ще е различен\". ЕС настоява бъдещото споразумение за свободна търговия да запази неделимостта на неговия единен пазар, напомняйки за пореден път за един от своите основни принципи в тези преговори: без търговия \"по избор\", сектор по сектор. Въпросът за финансовите услуги, който интересува особено Лондонското сити, не беше засегнат в насоките, но стана предмет на отделна декларация, в която 27-те настояват Европейската комисия да предложи механизъм за еквивалентност, който да позволи на британския финансов сектор да продължи да има достъп на континента. Той обаче ще може да бъде отменен по всяко време от Брюксел. Ако няма споразумение, за Обединеното кралство ще са приложими регулациите на Световната търговска организация - синоними на митнически бариери. /БТА", "date": "2018.03.29", "title": "Една година до Брекзит: докъде са стигнали дискусиите между Лондон и ЕС"}
{"url": "https://www.dnevnik.bg/politika/2018/03/29/3154669_siderov_iska_da_se_spre_s_prikazkite_za_solidarnost_po/", "text": "Лидерът на \"Атака\" и на групата на \"Обединени патриоти\" в парламента Волен Сидеров повтори, че трябва да се направи коалиционен съвет, на който да се реши какво ще предприеме България по случая \"Скрипал\" в отговор на  изявлението на Цветан Цветанов, който настоя за солидарност с Великобритания . Според Сидеров дотогава членовете на правителството и хората от екипа на Борисов от ГЕРБ трябва да се въздържат от коментари и изявления. \"България трябва да има балансирана политика, т.е. да не се правят резки ходове, да не се експулсират дипломати и да се престане с тия приказки за солидарност, все едно се е случил някакъв природен катаклизъм\", каза Волен Сидеров. Според него случаят е неизяснен, няма доказателства за участието на Русия. Според Сидеров позицията на премиера до момента е много точна и много правилна. Аз съм уверен, надявам се силно и смятам, че господин Борисов няма да направи такъв грешен ход да експулсира дипломати, каза Сидеров на въпрос какво ще предприеме \"Атака\", ако бъде взето решение за експулсиране на руски дипломати. България има право на своето суверенно мнение, ние не сме васална държава, не сме колониална страна и имаме право да кажем, че нашето положение е такова, че трябва да имаме различна политика от Великобритания, която е напуснала ЕС, каза още Сидеров. Според него коалиционният съвет трябва да се състои днес или утре.", "date": "2018.03.29", "title": "Сидеров иска да се спре с приказките за солидарност по случая \"Скрипал\""}
{"url": "https://www.dnevnik.bg/photos/2018/03/29/3154652_fotogaleriia_v_charshafite_na_kazanova/", "text": "Mузей, посветен на Джакомо Казанова ще бъде открит на 2 април във Венеция. Животът и приключенията на най-галантния любовник ще бъдат представени в двореца Pesaro Papafava от 18 в., недалеч от Канал Гранде. Тази година се навършват 220 години от смъртта му през 1798 г.", "date": "2018.03.29", "title": "Фотогалерия: В чаршафите на Казанова"}
{"url": "https://www.dnevnik.bg/sport/2018/03/29/3154668_lebron_djeims_izravni_legendaren_rekorda_na_maikul/", "text": "Леброн Джеймс записа още едно изключително постижение в един от най-силните сезони в своята кариера. 33-годишният баскетболист на \"Кливланд кавалиърс\" изравни рекорда на легендата Майкъл Джордан за най-много последователни мачове с двуцифрен точков актив. Джеймс вкара 41 точки и изведе \"кавалерите\" до победа със 118:105 при гостуването на \"Шарлот хорнетс\". Той записа 866-ия си пореден мач с десет и повече отбелязани точки. Същия брой срещу с двуцифрен точков актив записва Джордан между 1985 и 2001 г. Джеймс, който кара 15-ия си сезон в НБА, започна своята серия на 6 януари 2007 г. Той може да подобри рекорда на Джордан, ако отбележи десет или повече точки в домакинския мач с \"Ню Орлиънс хорнетс\" в петък. \"Не мога да ви кажа как съм успял да го постигна. Всеки път, когато ме споменат редом до някого от великите играчи, а в този случай говорим може би за най-великия в лицето на Майк, това е просто още едно постижение, което ме кара да оценявам и приемам със смирение това, което съм постигнал\", каза Джеймс. Преди два дни звездата на \"кавалерите\" записа още едно впечатляващо постижение. Той стана едва третият играч, който преминава границата от 2000 точки в десет различни сезона. Досега това бяха правили само Джордан (11 сезона) и Карл Малоун (12 сезона). По-рано през сезона Джеймс стана първият играч в историята на Националната баскетболна асоциация (НБА), който  преминава границата от 30 000 точки, 8000 борби и 8000 асистенции. Лидерът на \"кавалерите вкара четири тройки от осем опита и общо 14 от 26-те си стрелби към коша на \"Шарлот\". Към точковия си актив той добави десет асистенции и осем борби. Джеймс е изключителен от началото на шампионата и е основен претендент за наградата за най-полезен играч заедно с Джеймс Хардън от \"Хюстън рокетс\". Този сезон звездата на \"Кливланд\" има 27.6 точки, 9.1 асистенции, 8.1 борби и 1.5 откраднати топки средно на мач при 55% успеваемост в стрелбата от игра. Джей Ар Смит отбеляза 19 точки за 45-ата победа на \"кавалерите\" в 75-ия им мач от редовния сезон. Джеф Грийн добави 18 точки, а Родни Худ завърши с 13. Кевин Лав, който се завърна наскоро след дълго отсъствие заради контузия, пропусна мача заради сътресение, което получи в предишния двубой. За \"Шарлот\" най-резултатен беше Кемба Уокър, който вкара 21 точки и подобри клубния рекорд за най-много тройки. Toй вече има 9841 точни попадения от далечно разстояния. Досегашното най-добро постижение с екипа на \"стършелите\" беше 9839 на бащата на Стеф Къри - Дел Къри. \"Кливланд\" остава на третото място в Източната конференция с 45 победи и 30 загуби. \"Торонто раптърс\" е начело с 55 спечелени от 75 изиграни срещи. \"Бостън селтикс\" заема втората позиция с 52 победи и 23 загуби. Още два отбора вече са си осигурили участие в плейофите - \"Филаделфия 76\" (44-30) и \"Индиана пейсърс\" (44-31). Скоро към тях ще се присъединят \"Вашингтон уизърдс\" (41-33), \"Маями хийт\" (40-35) и \"Милуоки бъкс\" (39-35). \"Шарлот\" е десети с 34 победи и 42 загуби и ще пропусне директните елиминации. \"Хюстън рокетс\" води в Западната конференция с 61 победи от 75 мача. Шампионът \"Голдън стейт уориърс\" е втори с 54 спечелени и 20 загубени срещи. За останалите отбори битката за място в плейофите продължава с пълна сила. \"Портланд трейл блейзърс\" е трети с 46 победи и 29 загуби, следван от \"Оклахома сити тъндър\" (44-31), \"Ню Орлиънс пеликанс\" (43-32), \"Сан Антонио спърс\" (43-32), \"Минесота тимбъруулвс\" (43-33) и \"Юта джаз\" (42-33). Още два отбора имат шансове да попаднат в плейофите - \"Лос Анджелис клипърс\" (41-34) и \"Денвър нъгетс\" (40-35). През изминалата нощ беше поставен още един рекорд в НБА. Карл-Антъни Таунс отбеляза върховите в историята на \"Минесота тимбъруулвс\" 56 точки при победата със 126:114 срещу \"Атланта хоукс\". Той добави 15 борби и четири асистенции.", "date": "2018.03.29", "title": "Леброн Джеймс изравни легендарен рекорд на Майкъл Джордан"}
{"url": "https://www.dnevnik.bg/sviat/2018/03/29/3154676_zashto_germanci_se_uchat_da_gotviat_bulgarski_iastiia/", "text": "Таратор, баница, гювече и тиквеник: германци изучават тънкостите на  българската кухня  в кулинарен курс под ръководството на Емилия Хершунг, провел се в средата на март 2018. Курсът е част от програмата на Народния университет в Зигбург, близо до Кьолн. Алина от Кьолн споделя: \"Записах се за курса, защото през август ще се омъжа за моя български приятел. И искам да науча нещо за  българската кухня. \" И други участници са се записали за този кулинарен курс от любов. Например Феликс от Кьолн. \"Моята приятелка е от България. И затова реших да посетя курса\", казва той. Аня и партньорът й - и двамата от Зигбург - са дошли поради друга причина. \"Записахме се за курса, защото имаме специална връзка с България от няколко месеца насам. И по-точно с Варна. Осиновихме си две котенца оттам\", разказва тя. Аня се интересува силно и от българската култура. И по -скоро от \"шпагата, който България прави между старата и днешната модерна култура\". \"Там културата извира отвсякъде и сме любопитни как ще се развива всичко това занапред\", казва тя. В Народния университет в Зигбург се провеждат най-различни курсове. В програмата му са включени над 100 курса. Най-новият е кулинарният курс по българска кухня. Отскоро има и курс по български език, също воден от Емилия Хершунг. \"Ние предлагаме много такива курсове, които ни помагат да се доближим културно-кулинарно и езиково до култури, които не са ни толкова близки\", казва директорката на VHS за областта Rhein-Sieg Мехтхилд Тилман. \"Аз самата не говоря нито дума български. Но дори и да научим само имената на ястията и съставките – това пак ни доближава до българския език. И това е Realia Teaching, както казваме ние: с реални неща доближаваме хората едновременно и до езика, и до културата на съответната страна.\" Елизабет от Зигбург също се е записала за участие. Но не от любов към някой българин, а от чисто любопитство. \"Аз се записах за този курс, защото ние обичаме да готвим, да похапваме и да пробваме различни неща.\" Тя е в групата за приготвяне на таратор. \"Нашият таратор вече е готов\", казва с гордост Елизабет. А какво е най-вкусно? Алина и сестра ѝ Луиза са убедени: \"Нашият десерт.  Тиквеникът !\"", "date": "2018.03.29", "title": "Защо германци се учат да готвят български ястия"}
{"url": "https://www.dnevnik.bg/photos/snimka_na_denia/2018/03/29/3154701_snimka_na_denia_koi_shte_tursi_nova_planeta_za_jivot/", "text": "Транзитен екзопланетен изследващ спътник (Transiting Exoplanet Survey Satellite), или просто TESS. Така е кръстен новият телескоп на НАСА, който ще бъде изведен в Космоса на 16 април. Неговата цел е да търси най-близките до Земята извънслънчеви скални планети, на които може да има условия за живот. TESS ще определя размера и масата им, а с помощта на телескопа \"Джеймс Уеб\", който ще замести \"Хъбъл\", ще могат да се проучат атмосферите на новооткритите планети. Очаква се TESS да проучи около 200 хиляди от най-ярките звезди в близост до Слънцето, след което ще изследва планетната им система.", "date": "2018.03.29", "title": "Снимка на деня: Кой ще търси нова планета за живот"}
{"url": "https://www.dnevnik.bg/politika/2018/03/29/3154724_bsp_iska_ostavkata_na_vutreshniia_ministur_zaradi/", "text": "Парламентарната група на \"БСП за България\" поиска оставката на вътрешния министър Валентин Радев заради случая от миналата седмица, при който над 40 души от полет от Париж до София са били допуснати да преминат без задължителната гранична и паспортна проверка. Преди дни МВР започна дисциплинарна проверка срещу 13 служители, които са свързани със случая. Някои от тях са се намирали пред сградата на терминала, едни са заявили, че са отишли да ядат, други до тоалетната, а трети, че са пушели. \"Уважаеми управляващи, благодарение на липсата на адекватност от ваша страна сигурността на българската граница се превърна в проблем, който се задълбочава! И ние искаме много бързи и адекватни отговори на нашите въпроси и поемане на политическа отговорност! И това може да бъде само и единствено оставката на вътрешния министър. Само това може да върне доверието в институциите и България\", се казва в декларация на парламентарната група на \"БСП за България\". След прочитането й червените депутати викаха \"оставка\" и тропаха по депутатските банки. Социалистите обявиха, че премиерът Бойко Борисов лъже за готовността ни за Шенген, а хората му не си вършат работата.", "date": "2018.03.29", "title": "БСП иска оставката на вътрешния министър заради пропуска на летище София"}
{"url": "https://www.dnevnik.bg/sport/2018/03/29/3154658_prezidentut_na_mok_shte_obsudi_problemite_na_sporta_v/", "text": "Президентът на Международния олимпийски комитет (МОК)  Томас Бах  пристигна в четвъртък на официално посещение в Северна Корея. Той ще обсъди с властите в Пхенян различни въпроси, които предизвикват загриженост в областта на спорта, това съобщава местната информационна агенция Yonhap. Бах отлетя за Пхенян заедно с още няколко представители на МОК. Все още обаче не се знае дали той ще има среща с  държавния лидер Ким Чен-ун . Президентът на МОК изигра ключова роля за подобряването на диалога между Северна и Южна Корея, както и преминаването на двете делегации под общ флаг в церемонията по откриването на зимните олимпийски игри в Пьонгчанг. Бах беше беше удостоен и с  най-високото държавно отличие  - медала Чонгрьонг (\"Син дракон\"), в Южна Корея, след като \"помогна за подобряването на диалога на Корейския полуостров\". В края на игрите в Пьонгчанг Бах  обеща, че ще помогне на Северна Корея  да има свой отбор и на олимпийските игри в Токио през 2020 г.", "date": "2018.03.29", "title": "Президентът на МОК ще обсъди проблемите на спорта в Северна Корея на официално посещение"}
{"url": "https://www.dnevnik.bg/sport/2018/03/29/3154655_andi_muri_shte_se_zavurne_v_igra_za_sezona_na_treva/", "text": "Анди Мъри ще се завърне в игра за началото на сезона на трева. Шотландският тенисист е заявил участие в турнира от категория АТП 250 Libema Open в Холандия. Надпреварата ще се проведе от 11 до 17 юни. Мъри обяви, че възстановяването му след операцията в хълбока върви по план. Тенисистът се подложи на интервенцията в клиниката \"Св. Винсънт\" в Мелбърн в началото на годината с  надежда да е готов за игра за \"Уимбълдън\" . \"Очаквам с нетърпение да се завърна за сезона на трева и да играя за първи път в турнира. Чух доста добри отзиви за надпреварата и кортовете, изглежда, са много добре подготвени. Това е перфектният начин да се подготвя за \"Уимбълдън\", каза двукратният шампион в третия за годината турнир от Големия шлем.", "date": "2018.03.29", "title": "Анди Мъри ще се завърне в игра за сезона на трева"}
{"url": "https://www.dnevnik.bg/politika/2018/03/29/3154749_-/", "text": "ГЕРБ и БСП си размениха компромати за кметове и действащи депутати. Първи започнаха от ГЕРБ, като бившият депутат Антон Тодоров обяви, че внасят сигнал до главния прокурор във връзка със съмнения за груби нарушения на публичните финанси и на управлението на европейски фондове и програми от кмета на община Сопот от БСП Деян Дойнов. \"Поредна община под социалистическо иго. Хората там са угнетени\", каза Тодоров. Според него \"фактите показват, че най-вероятно е извършил куп нарушения\", а поради некомпетентност общината е доведена до изключително тежко финансово състояние в резултат от много лошо управление на европейски пари. Според ГЕРБ щетите можело да достигнат до 10 млн. лв. Най-скандалното е, че 2.7 млн. лева са вземания на общината от данъци и такси, те не са заприходени в отчета, каза депутатът от ГЕРБ Александър Иванов, като се позова на доклад на Сметната палата за финансовия отчет на община Сопот за 2016 година. В него имало 43 аларми за лоша отчетност и непрозрачност при управлението на средствата на общината. \"Питам някой иска ли да прибере тези пари, да ги скрие, да ги изхарчи за друго ли?\", каза Иванов. Колегата му Младен Шишков каза, че кметът иска хората от Сопот да плащат задълженията му, които са натрупани поради некоректно управление на общинския бюджет, и затова данъците са повишени със 100%. Още един депутат от ГЕРБ продал фирмата си на малоимотен Излезе информация, че депутатът Борис Кърчев от ГЕРБ е прехвърлил своите фирми на малоимотно лице, каза два часа по-късно секретарят на групата на БСП Георги Търновалийски \"Колегата Борис Кърчев е продал своите фирми на едно малоимотно лице от старозагорско село - Динко Динев, и с това е решил своите проблеми\", поясни Търновалийски. Според него това е сериозният проблем в държавата, а не кметът на Сопот. Търновалийски добави, че проблемът на държавата са огромните суми ДДС, които не са събрани, и за да скрият своето участие в това, управляващите манипулират. Ден  след като подаде оставка  заради проверка от Националната агенция за приходите, депутатът от ГЕРБ Димитър Гамишев беше освободен без никакъв дебат. Поводът за проверката е, че преди около две години е продал фирмата си \"Гамишев - НКД\"  със задължения към бюджета в размер на около 200 хил. лева  на дружество, управлявано от малоимотно лице в Ловеч. Малко след това бизнесменът е станал общински координатор на ГЕРБ в Гоце Делчев, а след това и народен представител.", "date": "2018.03.29", "title": "ГЕРБ и БСП си размениха компромати за кметове и депутати"}
{"url": "https://www.dnevnik.bg/analizi/2018/03/29/3154723_mantalitet_i_solidarnost/", "text": "Виждаме как светлините на нашия стар свят започват да гаснат. Това прочуто предупреждение на британския дипломат сър Едуард Грей, отправено в навечерието на Първата световна война, сякаш носи нещо от духа на плашещо различния свят, в който се озовахме след 4 март 2018 г. Тоест след атаката с нервнопаралитичен газ в Солсбъри, Великобритания, зад която прозира ръката на Кремъл, и ответното експулсиране на около 140 руски разузнавачи под дипломатическо прикритие от правителствата на 27 държави. Реалността е такава: светлините (маскировъчно) гаснат, щом сме в преддверието на конфликт. Това е първото предупреждение. Второто е свързано с характера на реакцията на отбрана: докъде трябва да се действа твърдо и по кое не може да има отстъпки. В ситуация, когато мирът е атакуван, всички думи или жестове са от съществено значение. Ала тъкмо политическите символни жестове не са и никога не са били силната страна на българската дипломация, която в момента е мотор на председателството на ЕС. Уви, в малките български \"детайли\" често прозира манталитет, за който не ни се ще да мислим. Да оставим настрана дори \"голямата дипломация\". Да се върнем към един прискърбен пример отпреди няколко дни, когато на летище София тринайсет митничари изчезнаха яко дим по време на смяна, оставяйки широко отворена не само вратата на България, но и на една граница на Европа. И то в държава, поставяща си за цел присъединяването към Шенгенското пространство. Не знам какво се случва с тях след уволнението им и дали вече са изяснени причините за цялото това \"институционално безумие\" – че са отишли да ядат, да запалят по цигара или да посетят сервизните посещения. Причините могат да се всякакви и най-вероятно са напълно битови, ала зад тях се открояват съществени черти на българския манталитет. Да, именно на българския манталитет. На онова, което някога, в началото на промените, д-р Петър Дертлиев определяше с тези думи. Той често повтаряше, че комунизмът е манталитет. Както впрочем и демокрацията. Идеята за граница е структурираща за всяко общество. За неговата сигурност и неговата цивилизованост. За това, че в тази държава има ред за всички – както за легалните граждани, така и за нелегалните мигранти, и че никой, който и да е той, не може да бъде нагрубяван на пропускателното гише или ритан на граничната бразда. А както виждаме, нашенското отношение към \"граничното\" е в доста широк диапазон – от пълна безхаберност до пълна грубиянщина. Не знам гледали ли сте прочутия филм на Тео Ангелопулос \"Погледът на Одисей\" (1995 г.), посветен на Балканите, но ако не сте, подгответе за поредното изпитание. Там само на българска територия пътниците биват посрещнати със заканителния вик: \"Млък! Тука е граница!\". Днес светът, от който сме част, реагира срещу атаката с нервнопаралитичен газ в приятелска страна, каквато е Обединеното кралство. Затова над 140 руски дипломати, по-точно военни аташета или други подобни кадри, са експулсирани от страни, съюзници на Великобритания. Това се нарича солидарност. И е неотменима черта от европейския манталитет. Дори Македония прогони руски дипломат. България, която председателства ЕС,  извика само за консултации посланика си в Москва Бойко Коцев . Волен Сидеров настоя да се свика съветът на управляващата коалиция, за да се \"сниши\" реакцията. Тоест, за да няма солидарност . Президентът Румен Радев  се обяви за солидарност, но не и за \"сляпа солидарност\". А пък опозицията в лицето на БСП поиска обяснение защо въобще е бил извикан посланик Бойко Коцев. И запита не е ли рано за такъв акт, щом няма категорични доказателства. Не беше ли редно посланик Бойко Коцев да бъде извикан за консултации още след недопустимото поведение на руския патриарх Кирил на 3 март и разразилата се антибългарска кампания в руските медии? Заради достойнството на България. А не да се излиза с някаква полудекларация на външно министерство, от която става ясно, че ние всъщност не реагираме, защото пазим добрите си отношения с Москва. Но това е история, свързана с нашия 3 март. След случилото се на 4 март във Великобритания светът се озова в коренно различна ситуация. И реакциите срещу Москва вече са други. А откъде знаем какво точно се е случило със семейство Скрипал, с английския полицай и още около 200 пострадали британски граждани? Какви са доказателствата? Знаем достатъчно, а има и множество прецеденти за подобни руски атаки, довели до смъртта на Александър Литвиненко, Борис Березовски и други лица, неудобни на Кремъл. И ако солидарността в случай като този е \"сляпа\", нека припомним на г-н президента Радев, че и Темида е \"сляпа\". Което не предполага отказ от правосъдие. Що се отнася до пълните и изчерпателни доказателства (освен засекретените, разпратени само до лидерите на съюзническите държави), то интересно как си ги представят някои? Като видеозапис на обгазяването с \"новичок\" в Солсбъри или като публично самопризнание на Владимир Путин? Каква е вероятността частно лице да се снабди с полоний 210, с който бе убит Литвиненко, или с нервнопаралитичен газ \"новичок\", използван при Скрипал? И защо тези неизвестни лица ще решат да използват толкова софистицирани средства, когато съществуват далеч по-класически методи? Не навява ли това на мисълта не просто за \"ликвидиране\", а за показна екзекуция на \"предателите на Русия\"? Тъкмо това е най-обезпокоителното. Смайващо е и друго. Русия можеше да реагира в този, както и в предишните случаи, по напълно различен начин. Да заяви, че някой иска да опетни името ѝ – затова сама ще проведе разследване и ще окаже пълно съдействие на британските власти, за да не тегне над нея никаква сянка на подозрение. Точно това не се случи. Официалните реакции на Кремъл са ехидни и хладно-презрителни, а обясненията в руските медии са арогантни и от сферата на конспиративната теория – от намесата на Украйна, през мафиотски групи, за да се стигне дотам близки до Кремъл лица да твърдят, че британските служби \"сами са си го направили\". Ето защо Великобритания е в пълното си право да реагира и да потърси солидарност от съюзниците си, за да спрат подобни атаки да се повтарят. И тук нещата отново опират до българската реакция. До традиционните ни връзки с Русия и солидарността ни със страните от обединена Европа и НАТО. Българската ситуация обаче е още по-особена. Не само заради председателството на ЕС, но и заради убийството на писателя Георги Марков в Лондон през 1978 г., от което се навършват 40 години. Никога досега официалните български власти не намериха сили да се извинят на семейството на Георги Марков заради стореното някога (със съветска помощ) от НРБ. Както никога не бе формулирано извинение и към Обединеното кралство заради този отвратителен акт, извършен в сърцето на британската столица. Струва ми се, че е дошло времето да се помисли и за това. Тъкмо в този контекст е редно да се формулира българската реакция по случая \"Скрипал\". И тя да е проява на солидарност, а не на познатото ни \"снишаване\". Защото липсата на солидарност е наистина пагубен манталитет.", "date": "2018.03.29", "title": "Манталитет и солидарност"}
{"url": "https://www.dnevnik.bg/biznes/2018/03/29/3153503_mvr_tri_puti_ne_uspiava_da_priloji_zakona_v_poruchka/", "text": "Министерството на вътрешните работи (МВР) е обявило обществена поръчка за оборудване за наблюдение за хеликоптер за 4.3 млн. лева с изисквания, които \"ограничават в пълна степен кръга от участници в процедурата\". Това се разбира от  решение  на Комисията за защита на конкуренцията (КЗК), с което тя отменя заповедта за обявяване на търга с мотив за незаконосъобразност. Поръчката е за доставка и монтаж на система за наблюдение на хеликоптер тип А 109Е, с какъвто разполага \"Гранична полиция\". Търгът е по проект \"Подкрепа за справяне с миграционния натиск по българските външни държавни граници\", който е съфинансиран с пари за спешно подпомагане в рамките на фонд \"Вътрешна сигурност\". Изпълнителят трябва да достави камери за HD видеозапис и система, която да го кодира и предава към наземни станции, конзола за управление с дисплей и устройство за видеозапис. С подобна техника трябва да бъде оборудван един от двата вертолета тип А 109 Е, които  бяха доставени през 2012 г. от италианската  AgustaWestland (\"Агуста Уестланд\" С.Р.А.) заедно с хеликоптер AW 139 на обща стойност близо 57 млн. лв. AgustaWestland е част от италианската аерокосмическа и отбранителна компания \"Леонардо С.П.А.\", с предишно име \"Финмеканика\". През 2013 г. изпълнителният й директор на  Джузепе Орси бе арестуван по обвинения  в корупция и за незаконно присвояване на средства от сделка за продажба на 12 хеликоптера в Индия. Два неуспешни опита Стойността на поръчката е 4.3 млн. лева без ДДС, като този февруари МВР я обяви за трети път в рамките на година. Според решението на КЗК на изискванията в последния опит за обявяване на търга може да отговори \"единствено производителят на този тип хеликоптер\". В предишните два неуспешни търга изискванията са същите, като се явява хеликоптерното поделение на \"Леонардо С.П.А.\", като с превода на документите се занимава \"Авиогруп БГ\" ООД. Първия път процедурата е с директно договаряне, но е прекратена 4 месеца след обявяването заради \"установени нарушения при откриването и провеждането й\".  При второто пускане в търга участва единствено дружество \"Леонардо\". Негов изпълнителен директор  е Алесандро Профумо  - бивш банкер, консултант и дългогодишен главен изпълнителен директор на финансовата група \"Уникредит\".  Дружеството обаче не е успяло да представи на комисията за поръчката кой го представлява в България, се вижда от докладите на заседанията. \"Леонардо\" са изпратили заверено и преведено на български език копие на пълномощно, подписано от Алесандро Профумо, в което се казва кой представлява дружеството. Според комисията то не било достатъчно ясно. И накрая КЗК Жалба до Комисията за защита на конкуренцията изпраща \"Авиоотряд Варна\" ООД в края на февруари. От дружеството твърдят, че критериите в поръчката не дават възможност в нея да участва друг освен производителя, а изискванията са необосновано високи. Проверка на КЗК е показала, че критериите на търга ограничават конкуренцията и дават възможност единствено на \"производителят на този тип хеликоптер\" да участва. Към участниците има и изисквания за лицензи, които важат само за военна техника, което допълнително стеснява кръга, за което според регулаторът няма необходимост. В заключение от КЗК решават, че поръчката на МВР е в противоречие на три члена от Закона за обществените поръчки и нареждат заповедта за обявяването на процедурата да се отмени. От деловодството на министерството казаха пред \"Дневник\", че са запознати с решението на КЗК и експертите им тепърва ще решават как действат. Дружеството \"Авиогруп БГ\" не е посочило телефон за връзка в Търговския регистър, като няма и сайт.", "date": "2018.03.29", "title": "МВР три пъти не успява да приложи закона при поръчка за система за откриване на бежанци"}
{"url": "https://www.dnevnik.bg/sviat/2018/03/29/3154758_bunt_i_pojar_vuv_policeiski_uchastuk_vuv_venecuela/", "text": "Размирици и пожар в килиите на венецуелски полицейски участък в централния град Валенсия доведоха вчера до смъртта на 68 души, предаде \"Ройтерс\", цитирайки съобщения на властите и очевидци. Полицията разпръсна със сълзотворен газ членове на семействата, очакващи новини пред участъка. Властите не съобщиха информация за случилото се до късно вечерта. Прокуратурата е назначила четирима прокурори, които да изяснят как точно са се развили трагичните събития, довели до смъртта на десетки хора, заяви вчера в \"Туитър\" главният прокурор Тарек Сааб. Според Хесус Сантандер, представител на властите на щата Карабобо, съдебните лекари определят броя на жертвите, а един полицай е прострелян в крака. Пожарната е изгасила пламъците.  По първоначални сведения бунтът е започнал с вземане на охранители за заложници и подпалване на дюшеци от затворниците, предаде ДПА.  Венецуелските затвори са печално известни като пренаселени и пълни с оръжия и наркотици. Размирици с десетки жертви не са рядкост. Заради пренаселеността на затворите силите на реда са длъжни да използват полицейските участъци за продължително задържане на заподозрени на практика като временни затвори. В много от венецуелските затвори от десетилетия няма ред и не се спазва законът. Затворници често носят открито автоматични оръжия и гранати, използват наркотици, а надзирателите не могат да им попречат. \"В тези подземия има хора, за които властите не знаят, че съществуват, защото не се осмеляват да влязат\", казва Умберто Прадо, венецуелски активист за правата на затворниците. /БТА", "date": "2018.03.29", "title": "Бунт и пожар в полицейски участък във Венецуела отнеха живота на 68 души"}
{"url": "https://www.dnevnik.bg/sport/2018/03/29/3154756_levski_e_imal_interes_kum_fernando_karanga/", "text": "Голмайсторът на ЦСКА Фернандо Каранга заяви, че към него е имало интерес от \"Левски\", преди да се озове на \"Българска армия\". \"Чувал съм за това. Не знам много, но поради някаква причина не са се получили нещата. Моят мениджър ми спомена едно време за тази възможност. Но аз лично никога не съм говорил с хора от \"Левски\". Това е минало, а и не е важно\", каза бразилецът в интервю за \"Нова телевизия\". Най-резултатният футболист в Първа лига, който има 22 гола,  е наказан за предстоящия мач с \"Ботев\" . Той отново  се извини към тези, които са се почувствали засегнати  от жестовете му по време и след дербито с \"Левски\". Бразилецът разказа за трудностите в детството си, свързани с глада, но и за волята да следва мечтата си да бъде футболист. \"Идвам от североизтока на Бразилия, това е най-бедният район. Никога няма да забравя района, от който произхождам - от Ешкориня, квартал на Ресифе. Често съм бил гладен, но гонех топката. Изстрадах много, за да помагам на семейството си, сега им изпращам пари. Благодарен съм на Бога за това, което ми дава\", добави Каранга.", "date": "2018.03.29", "title": "\"Левски\" е имал интерес към Фернандо Каранга"}
{"url": "https://www.dnevnik.bg/evropa/2018/03/29/3154769_ungariia_e_razreshila_prebivavane_na_siriec/", "text": "Сириец, който е обект на американски санкции, защото помагал на сирийското правителство, е получил разрешително за пребиваване в Унгария по визова програма, създадена по инициатива на премиера Виктор Орбан, предаде \"Ройтерс\".  Новината бе съобщена от два разследващи унгарски сайта, Direck36 и 444.hu. Те се позовават на неназовани източници. Според тях Унгария е издала разрешително за пребиваване на Атия Хури. През 2016 г. САЩ го обвиниха, че е плащал за доставки за гориво за правителството на сирийския президент Башар Асад.  Хури е получил разрешително за пребиваване в Унгария по  схемата \"златна виза\" , чието начало бе поставено през 2013 г. Тя дава разрешително за временно пребиваване за най-малко пет години на чужденци, купили унгарски облигации за 300 000 евро, за да помогнат на Унгария да събере средства по времето, когато кредитният й рейтинг бе на ниво \"спекулативен\". Унгария спря програмата миналата година. Началникът на канцеларията на Орбан Янош Лазар каза днес, че службите за национална сигурност проверяват всички, които са закупили подобни облигации и са се възползвали от схемата \"златна виза\". Разкритията идват малко преди парламентарните избори в Унгария на 8 април. Правителството на Орбан води  кампания срещу имигрантите  мюсюлмани, отбелязва \"Ройтерс\". ", "date": "2018.03.29", "title": "Унгария е разрешила пребиваване на сириец, санкциониран от САЩ заради Асад"}
{"url": "https://www.dnevnik.bg/sviat/2018/03/29/3154777_v_sasht_shte_ima_po-malko_ruski_shpioni_no_sledeneto/", "text": "Решението на Вашингтон да изгони 60 предполагаеми шпиони едва ли ще осакати руския шпионаж в САЩ, защото други са се внедрили в (или хакнали) американски компании, училища и дори в правителството, казват настоящи и бивши висши американски представители. Шпионските служби на Москва продължават да използват прикритието на посолства и консулства, както правят и тези на Вашингтон, обаче освен това вербуват руски емигранти, създават компании паравани, изпращат в САЩ краткосрочно пребиваващи агенти, вербуват американци и проникват в компютърни мрежи, казват източниците. \"Преди Русия действаше само по един начин. Сега, при Путин, е като \"нека разцъфнат хиляда цветя...\" (цитат от Мао Цзедун - бел. прев.), каза в интервю неотдавна бивш високопоставен американски служител, описвайки възприетия от Москва по-разнообразен подход под управлението на президента Путин - самият той бивш съветски шпионин. ФБР следи движенията и наблюдава комуникациите на предполагаеми чуждестранни шпиони, но засиленото руско присъствие и появата на комерсиални, достъпни криптирани комуникации са допълнително предизвикателство за звената за контрашпионаж на ФБР, казват източниците, пожелали анонимност, тъй като нямат право да обсъждат поверителната тема. \"Сега е по-сложно. Сложността идва от техниките, които може да бъдат използвани\", отбеляза американски представител, запитан дали руският шпионаж е станал по-трудна мишена. Докато ЦРУ следи чуждите шпиони зад граница, а Агенцията за национална сигурност наблюдава международните комуникации, ФБР отговаря за залавянето на шпиони в САЩ. В понеделник Белият дом заяви, че ще изгони  60 руски дипломати , 12 от които от мисията в ООН, и ще закрие руското консулство в Сиатъл в рамките на многонационалната реакция на отравянето на бивш руски шпионин с нервнопаралитично вещество във Великобритания - предполагаемо дело на Кремъл. На брифинг за репортери висш американски представител каза, че преди да бъде наредено експулсирането, в САЩ е имало \"доста повече\" от 100 руски шпиони, представящи се за дипломати. Опитен американски представител, натоварен да следи руския шпионаж, каза, че правителството е огласило по-малък брой предполагаеми руски агенти, работещи под прикритието на дипломати, за да не стане ясно на Русия колко много хора са под наблюдение. \"Действителният брой варира, но е средно около 150 души\", каза той. \"Разполагаме с много, много, много добър апарат за контраразузнаване\", казва Робърт Лит, бивш главен съветник на американския директор на националното разузнаване. \"Във ФБР има много сътрудници, чиято работа е да следят тези хора, и те са много добри в това\", допълва той. За танго са нужни десетима От друга страна, може да са нужни 10 и повече обучени от САЩ сътрудници на ФБР и служители на местни правоприлагащи органи, за да следят един обучен шпионин за 24-часов период - да \"покриват\" задните входове на сградите и многобройни асансьори, да са нащрек за сменени дрехи, коли и дори перуки, разказва същият служител. Една от руските тактики е изпращането в дадена дипломатическа мисия на голям брой служители наведнъж, сред които само един или двама са агенти на разузнаването, което затруднява ФБР да установи кого да следи, казва бивш сътрудник на американското разузнаване, също пожелал анонимност. \"Майкрософт корпорейшън\" е била обект на руската шпионска операция в Сиатъл, казаха осведомени американски източници. Една от целите е била да се набележат мишени за вербуване в отдела за кодиране, защото продуктите на компанията се използват в толкова много приложения. \"Майкрософт\" отказа коментар. През 2010 г.  Алексей Каретников , 23-годишен руски шпионин, който беше участвал в тестването на компютърен код в централата на \"Майкрософт\" в Ричмънд, щата Вашингтон, беше депортиран от имиграционен съдия. Няколко от цитираните източници проследяват връзка между по-агресивния шпионски подход на Кремъл и връщането на Путин на президентския пост през 2012 г., анексирането на Крим от Москва през 2014 г. и интервенцията в Източна Украйна. \"Установихме пропорционално засилване на руската разузнавателна и шпионска дейност в САЩ и Европа, макар че малцина анализатори направиха такава връзка\", казва бившата висша служителка в Държавния департамент Хедър Конли, която сега работи за мозъчния тръст Център за стратегически и международни изследвания. Майкъл Рашфорд, бивш шеф на шпионажа във ФБР, каза, че масовото изгонване на заподозрени шпиони, представящи се за дипломати, влияе върху службите за сигурност на Русия и понижава духа в московската им централа. След предишните случаи на експулсиране, казва той, руските шпиони са предавали операциите си на оставащите офицери или на т.нар. нелегали - дългосрочни агенти без видими връзки с руското правителство, казва той. Рискът е, че когато Москва замени експулсирания персонал, няма да е ясно кои са новите шпиони, отбелязва Рашфорд. \"Понякога е по-добре да знаем кои са и да ги следим\", казва той. /БТА", "date": "2018.03.29", "title": "В САЩ ще има по-малко руски шпиони, но следенето им става по-трудно"}
{"url": "https://www.dnevnik.bg/citat_na_deniia/2018/03/29/3154770_citat_na_denia_bitkata_sreshtu_korupciia_shte_e_dokrai/", "text": "Това заяви административният ръководител на специализираната прокуратура Иван Гешев по време на отчета на звеното.", "date": "2018.03.29", "title": "Цитат на деня: Битката срещу корупцията ще е докрай"}
{"url": "https://www.dnevnik.bg/politika/2018/03/29/3154760_alfa_risurch_udarite_mejdu_patriotite_rikoshirat_v/", "text": "Скандалите около продажбата на българския бизнес на ЧЕЗ намаляват подкрепата към управляващите от ГЕРБ, а вътрешнопартийните удари в коалиционния им партньор - \"Обединените патриоти\", също рикошират в партията на Бойко Борисов. На този фон БСП скъсява дистанцията с най-голямата политическа сила, без да разширява влиянието си. Това са част от изводите в редовното тримесечно изследване на социологическата агенция \"Алфа рисърч\", проведено между 15 и 24 март на базата на 1025 преки стандартизирани интервюта в домовете на хората. Изследването е представително за пълнолетното население.  ГЕРБ запазва мястото си на първа политическа сила с подкрепа от 23.1% от всички избиратели. Външнополитическата активност на лидера на партията Бойко Борисов води до ръст от 3 на сто в неговия личен рейтинг – до 36%, сочат резултатите от проучването. През периода нарастват обаче и негативните мнения за управлението, което би представлявало риск най-вече в ситуация на мажоритарен избор, ако срещу кандидатите на управляващата партия се изправят силни опоненти, предупреждават социолозите. Пиар победите на БСП й залагат капан за евроизборите Като основна опозиционна сила БСП успя да се възползва от текущите скандали, от разпалените от дебатите по Истанбулската конвенция обществени страхове, от националистическата реторика около посредническата роля на България в диалога между ЕС и Турция. В резултат с подкрепа от 20.5% левицата скъсява дистанцията с ГЕРБ, но не заради електорален ръст, а заради спада на основния политически опонент, е изводът на изследователите. Лидерът Корнелия Нинова (доверие 26.4%) също не успява да повиши личния си рейтинг. Като по-сериозен проблем пред партията се очертава стратегическото разминаване между антиевропейската й реторика и първия тест за нейното електорално влияние – изборите за Европейски парламент догодина. Ерозирайки успешно образа на Европа сред част от своите избиратели, тя ги демотивира да участват в тях, вследствие на което изостава по-значително от ГЕРБ, отколкото при национален вот. При въпрос за вот на евроизборите дистанцията между нея и ГЕРБ нараства на 7%. Така рискът пред БСП е да попадне в своего рода капан на собствените си пиар победи. Националистите се възползват от ефекта на негативната мобилизация  Въпреки скандалите помежду им \"Обединените патриоти\" успяват да се задържат на 5.2% електорална подкрепа. Лидерът на ВМРО и вицепремиер Красимир Каракачанов е с най-висок личен рейтинг (29.8%), следван от лидера на Националния фронт за спасение на България и също вицепремиер Валери Симеонов – 11.4%. рейтингът на лидера на \"Атака\" и председател на парламентарната група на \"Патриотите\" Волен Сидеров е с 6.4%. Отрицателните оценки и към тримата лидери нарастват, но позитивните не намаляват. Според авторите на изследването националистите се възползват от т.нар. ефект на негативната мобилизация – увеличаването на обществената нетърпимост към техни публични изяви води до консолидация на привържениците им. При ДПС, както и при \"Воля\" съществени промени не се наблюдават. Движението със сигурност би имало парламентарно представителство (5.1%), ако изборите бяха днес, докато партията на Веселин Марешки би останала извън него с 2 на сто. Наказателно ниска подкрепа за извънпарламентарната десница Твърде ниска, вероятно дори наказателно ниска остава подкрепата за фрагментираната извънпарламентарна десница, коментират социолозите. Всяка една от партиите събира между 0.6% - 1.8%. От лидерите им с относително най-висока подкрепа се ползва Христо Иванов (9%). Заради категоричните проевропейски нагласи на избирателите им европейските избори са благоприятна възможност за пробив за тези партии. Това обаче ще зависи от формата и лицата, с които ще се явят. Отношението към институциите -  тук . За отношението на българите към Русия -  тук Как българите възприеха изявленията на руския патриарх в България -  тук .", "date": "2018.03.29", "title": "\"Алфа рисърч\": Ударите между \"Патриотите\" рикошират в ГЕРБ, а БСП се възползва от това"}
{"url": "https://www.dnevnik.bg/zelen/2018/03/29/3154736_plajut_ot_plajut_s_leonardo_di_kaprio_izduhva_pod/", "text": "Заливът Мая в Тайланд, популяризиран от филма с Леонардо ди Каприо \"Плажът\", ще бъде частично затворен за посетители заради унищожителния ефект от хилядите туристи, обявиха властите на страната, цитирани от \"Гардиън\". Достъпът до лагуната на остров Ко Фи Фи Ле ще бъде ограничен в продължение на 4 месеца всяка година, започвайки този юни, с цел възстановяване на кораловите рифове и морските екосистеми. През останалото време ще има лимит от 2000 туристи на ден и забрана за акостиране на плавателни съдове. Средно 200 лодки и 4000 души посещават Мая всеки ден, откак Дани Бойл избра Мая за девственият плаж, на който героите му се опитват да избягат от цивилизацията през 2000 г. За това време туристите в Тайланд са нараснали от 10 на 35 милиона годишно. Скорошно изследване на океанолози установи, че животът във водите наоколо е \"буквално изчезнал\", а голяма част от кораловите рифове измират. Според учените обаче още не е късно плажът да бъде спасен. През 2016 г. Тайланд затвори изцяло за посещения други два острова, издъхващи под напора на туристите. За две години оживлението във водите им се е възвърнало, казват океанолози.", "date": "2018.03.29", "title": "Плажът от \"Плажът\" с Леонардо ди Каприо издъхва под напора на хиляди туристи"}
{"url": "https://www.dnevnik.bg/bulgaria/2018/03/29/3154824_suvetut_po_sigurnostta_kum_pravitelstvoto_se_subira/", "text": "Съветът по сигурността към Министерския съвет ще проведе заседание в петък - 30 март за обсъждане на случая с отравянето във Великобритания на бившия руски агент Сергей Скрипал, съобщи правителствената пресслужба. Ще бъде изслушан посланикът на България в Руската федерация Бойко Коцев. Той пристигна от Москва след като беше извикан за консултации от премиера Бойко Борисов.", "date": "2018.03.29", "title": "Съветът по сигурността към правителството се събира заради случая \"Скрипал\""}
{"url": "https://www.dnevnik.bg/sviat/2018/03/29/3154806_shte_zabeleji_li_kremul_protestite_i_drugi_ruski/", "text": "Роднини на загинали при пожара в неделя в търговския център в сибирския град Кемерово, при който загинаха 64 души, включително 41 деца, подадоха в прокуратурата жалби срещу министерствата на вътрешните работи и на извънредните ситуации (МВР и МИС). Според тях пожарникарите и  спасителите са действали неефективно , пише руският в. РБК. Изданието разказва как дъщеря на една от тъжителките - едно от петте й загинали деца, викала по телефона: \"Мамо, защо не ни спасяват?\", как майка ѝ паднала на колене пред пожарникарите, но те \"отвърнали равнодушно: С нищо не можем да ви помогнем\", защото чакали специална техника.  Вчера шефът на местния клон на МИС Александър Мамонтов заявил за всекидневника, че пожарникарите \"направили всичко възможно\", евакуирали от сградата над 100 души, \"спасили повече от 20\". Пострадали огнеборци се връщали на местопроизшествието, щом получели първа помощ.  Вчера в Русия бе ден на национален траур. Във връзка с разследването на трагедията руските власти образуваха наказателни дела, има и задържани, напомня \"РБК\". Прокуратурата вече проверява жалбите на опечалени роднини по повод бездействието на спасителите, посочва  . Двете ведомства, разследващи причините за пожара - МИС и федералното следствие, стигнаха до различни изводи, отбелязва  . Следственият комитет настоява, че е имало късо съединение, за което според него ще отговарят арестуваните вече служители от търговския център. А местните пожарникари наред с обвиняемите по делото са убедени, че някой е внесъл в комплекса открит огън, пише изданието.  Затова пък и спасителите, и следователите обръщат внимание на това, че управата на търговския център на практика изобщо не е взела т.нар. компенсаторни мерки за противопожарна сигурност, каквито се прилагат за сгради със специфична конструкция, подчертава \"Комерсант\".  \"Ще забележи ли Кремъл траурните протести\", пита се в заглавие  . Пожарът в Кемерово предизвика  вълна от стихийни улични прояви , включително траурни акции в десетки градове на Русия. В Москва, на други места и в самия град Кемерово имаше и политически претенции към властта. Експертите са убедени, че Кремъл вече се готви да реагира срещу тези бавнопротичащи масови вълнения, наподобяващи според тях големите протести срещу президента Владимир Путин в Москва през 2012 г., пише вестникът. Почитайки паметта на жертвите, хората поднасят на импровизирани мемориали из руските градове цветя, свещи и детски играчки. В Кемерово хиляди излязоха на централния площад, за да искат оставката на губернатора Аман Тулеев и истината за броя на загиналите, премълчаван според тях от властта, разказва \"Независимая газета\". Изданието цитира издигнати в Москва политически лозунги за оставка на Тулеев, но и на президента Владимир Путин. Към протестите там се присъединиха опозиционери като Алексей Навални и Григорий Явлински. Аналитици отбелязват, че властите в Русия са донякъде объркани, но това е временно, а може би само така изглежда. Защото например ръководството на Кемеровска област вече втори ден говори за външни сили, стоящи зад протестния митинг. Вицегубернаторът Владимир Чернов нарече 11-часовия протест планирана акция, целяща да дискредитира властовите структури. Кремъл явно няма намерение да сложи край на коментарите от този род, коментира изданието реакциите на президентския прессекретар Дмитрий Песков. Според политолога Абас Галямов в протеста \"няма политика\", но съществува риск \"властта да включи традиционните механизми за \"антимайданно реагиране\", например да обвини всички недоволни, че работят за ЦРУ, да даде на силовите структури нови пълномощия и т.н. И \"атмосферата в обществото отново ще се сгъсти\", предрича той.  Наблюдателят Алексей Куртов заявява, че след като Путин бе преизбран за президент на 18 март с над 76 на сто от гласовете, хората в Русия го възприемат като лично отговорен за всичко, което става. Но Кремъл много мрази да играе по свирката на тълпата, предупреждава той. /БТА", "date": "2018.03.29", "title": "\"Ще забележи ли Кремъл протестите\" и други руски коментари за пожара в Кемерово"}
{"url": "https://www.dnevnik.bg/bulgaria/2018/03/29/3154862_deloto_za_izmama_sreshtu_zam-ministur_na_transporta/", "text": "Софийската градска прокуратура (СГП) внесе днес в Софийския районен съд (СРС) обвинителен акт срещу действащия зам.-министър на транспорта Ангел Попов за извършена от него измама през 2012 г., когато е бил председател на браншова организация. Разследването срещу Попов (\"Обединени патриоти\"/НФСБ) започна по сигнал на БСП. Попов е обвинен за това, че през август 2012 г. заблудил собственик на транспортна фирма, че може да му уреди допълнително четири разрешителни за облекчен международен режим (ЕКМТ/СЕМТ разрешителни). Той поискал 8000 евро като обяснил, че ще ги даде на конкретни членове на работна група в министерството, от които зависело получаването на разрешителните. Прокуратурата е установила, че Попов не е имал нито лично, нито служебно отношение към работната група, а хората, с чиито имена си служил, също не били нейни членове. Попов е с мярка за неотклонение подписка. Ако бъде признат за виновен, той може да влезе в затвора за между 1 и 6 години.", "date": "2018.03.29", "title": "Делото за измама срещу зам.-министър на транспорта влиза в съда"}
{"url": "https://www.dnevnik.bg/bulgaria/2018/03/29/3154711_grajdani_sa_zaleli_specializiranata_prokuratura_sus/", "text": "След промените в Наказателно-процесуалния кодекс (НПК), с които делата за корупция по високите етажи на властта бяха прехвърлени на специализираното правосъдие, прокуратурата е била залята от сигнали на граждани - основно срещу кметове, техните заместници и представители на общински съветници. Това се разбра от думите на ръководителя на спецобвинителите Иван Гешев по време на брифинг за отчета за дейността на институцията през миналата година. от преписките в останалите три отдела на спецпрокуратурата, а именно 402 срещу 193\", посочи Гешев. От думите му стана известно още, че през 2017 г. има двоен ръст на осъдените - 270 души. За сравнение, през 2016 г. те са били 136. Над 50% от осъдените през миналата година са били след сключено с прокуратурата споразумение. Шефът на спецпрокуратурата изтъкна, че след внесен от тях обвинителен акт има вече влязла в сила осъдителна присъда за тероризъм, която е първата в страната. Става дума за Иван Захариев - Джон Терориста, който е с двойно - българско и австралийско - гражданство. Той ще лежи 2 години и половина в затвора, тъй като е дошъл в България да се обучава в тероризъм, както прие съдът.  \"Дейността на Специализирана прокуратура за миналата година има посочи той. Гешев за пореден път обаче отбеляза лошите битови условия, в които работи специализираното правосъдие, както и въпроса с недостига на магистрати.  Той уточни, че ситуацията с материалната база остава ужасяваща въпреки получената подкрепа с помещения от Националната следствена служба. \"Подкрепа имаме, но не смятаме, че този проблем е решен. Ако нашето положение е ужасяващо, на съда е трагично\", каза Гешев. По думите му това скоро ще блокира работата на специализираните структури. Тъй като те били и нямало как да появяват резултати от другото. \"Това вече сериозно влияе на работата на прокуратурата. Без спешни мерки във всички структури няма да е добре за обществото и за никого\", коментира той и допълни, че процеси по подобряване на положението текат в прокуратурата, но трябва да започнат и за специализирания съд. Преди време п равителството реши да даде на спецструктурите  сграда на столичния бул. \"Александър Стамболийски\" 82. Членът на ВСС и бивш шеф на националното следствие Евгени Диков обаче я определи като неподходяща. Помолен за коментар, Гешев се позова на спомените си от сградите, които, ако били адекватни, то тя е подходяща. Според него с минимум средства ще може да се използва за съдебна палата. Не се ангажира да посочи прогнозна стойност. Гешев обаче да побърза да уточни, че правосъдието е скъпа дейност. Послужи си с цитат от главния прокурор Сотир Цацаров, че и допълни, че не може, без да влагаш, да очакваш нещо. Той посочи, че специализираните магистрати работят много, като разпитват обвинени или свидетели до три часа през нощта. \"Това има цена. В един момент някой ще се пречупи - дали физически, дали в някакъв друг смисъл, ако не се и случва в момента, но това е друг въпрос\", предупреди Гешев. Заяви, че през миналата година над 200 души са били задържани за постоянно под стража, което било положителна оценка за работата на прокуратурата. След като съдът към този първоначален момент на разследването се е съгласил, че има данни обвиненият да е извършил престъпление. Гешев коментира още, че 60% от исканията за специални разузнавателни средства (СРС) идвали от специализираните обвинители. Побърза да уточни, че , а се дължи на факта, че няма как да се докаже дейността на престъпна група без СРС-та. Освен това следственият отдел на спецпрокуратурата бил три пъти по-натоварен от средното за страната и затова никой не искал да става следовател там. По думите на Гешев паричните бонуси, отпуснати от депутатите за магистратите от спецправосъдието, не са дискриминация за останалите съдии, прокурори и следователи, а са естествен процес и практика в цяла Европа. Даде за пример Румъния, където спецмагистратите вземали заплата като на върховни съдии и бонуси за свършена работа.", "date": "2018.03.29", "title": "Граждани са залели специализираната прокуратура със сигнали срещу местната власт"}
{"url": "https://www.dnevnik.bg/bulgaria/2018/03/29/3154853_grajdanite_ostavat_silno_kritichni_kum_instituciite/", "text": "Българските граждани продължават да проявяват висока критичност към дейността на мнозинството от институциите в страната. Изключение от тази тенденция прави президентът Румен Радев, който се ползва с доверието на 59% от пълнолетните жители на страната. Леко подобрение бележи и одобрението за Народното събрание и председателя му Цвета Караянчева. Въпреки подобрението в отношението към парламента (12%) и председателя му Цвета Караянчева (21%) Народното събрание, Аналогична е ситуацията с отношението към правораздавателните и правоохранителните институции, чиято дейност е съпътствана от трайна критика: съд (9% положителни оценки срещу 56% отрицателни), главен прокурор (10% положителни оценки срещу 43% отрицателни). Поредицата от случаи на битови престъпления през последните месеци се отразява в отчетлив спад на одобрението за работата на полицията (от 27% на 20%) и силен ръст в неодобрението (от 30% до 41%).", "date": "2018.03.29", "title": "Гражданите остават силно критични към институциите, показва проучване (графики)"}
{"url": "https://www.dnevnik.bg/sport/2018/03/29/3154759_bug_e_lishil_ljuis_hamiltun_ot_pobeda_v_gran_pri_na/", "text": "Мерцедес\" направи обстойно разследване на причините, заради които Люис Хамилтън не успя да спечели първия старт от новия сезон във Формула 1. Световният шампион водеше в  Гран при на Австралия , но след спиранията в бокса беше изпреварен от Себастиан Фетел с \"Ферари\". Първоначално от \"Мерцедес\" смятаха, че софтуерът, който използват за състезателната си стратегия, е дал грешка, но се оказва че причината е съвсем различна. Това обясни един от старши инженерите в отбора Андрю Шовлин по време на анализа на състезанието за PurePitwall. Оказва се, че бъг в един от инструментите за работата на отбора при анализиране на времената и изготвяне на стратегията е объркал инженерния екип на \"Мерцедес\". От тима са смятали, че четирикратният световен шампион е трябвало да бъде в рамките на 15 секунди от Фетел, докато актуалната разлика е била малко под 13. Точно това предизвика объркване в тима, а Хамилтън реагира гневно: \"Какво стана, момчета, защо не ми казахте, че Фетел излиза пред мен? Отговорете ми, какво стана?\", попита ядосаният Хамилтън по радиото, след като остана втори. Тогава от питуола отговориха с простото: \"Мислехме, че сме в безопасност\". Въпросният инструмент (delta lap times), който използват в \"Мерцедес\", помага на отбора да налага определено темпо при движение зад виртуална кола за сигурност. Според Шовлин грешката е открита едва сега, но в бъдеще ще бъде изчистена. Анализът на отбора показва още, че в момента, когато Фетел е водел в състезанието, Хамилтън все още е изпълнявал програма за пестене на горивото. \"Можехме да натиснем по-здраво, но точно тогава все още бяхме на фазата да пестим гориво, защото \"Албърт парк\" е много сложна писта, в която да се вместиш в лимита от 105 км\", обясни Шовлин. Точно заради грешното изчисление, че Фетел ще излезе зад  Хамилтън  при смяната в бокса, от \"Мерцедес\" не са наредили на световния шампион да вдигне темпото си, а са го инструктирали да пази гумите. \"За нас е огромно разочарование да знаем, че сме имали достатъчно бърза кола, която да спечели състезанието, но въпреки това не успяхме да изпълним целта си. Това обаче ни дава шанс в бъдеще да обезпечим подобни грешки, един от вариантите е да трупаме малко по-голям аванс, а другият е просто да преосмислим стратегията\", добави още Шовлин. За втора поредна година \"Мерцедес\" стартира от полпозишън в Австралия, но не успя да спечели състезанието. Вторият кръг за 2018 г. е Гран при на Бахрейн на пистата \"Сахир\", където преди 12 месеца победител отново беше \"Ферари\". Състезанието е на 8 април.", "date": "2018.03.29", "title": "Бъг е лишил Люис Хамилтън от победа в Гран при на Австралия"}
{"url": "https://www.dnevnik.bg/sviat/2018/03/29/3154784_malala_jusufzai_se_vurna_v_pakistan_za_pruv_put_sled/", "text": "Пакистанската ученичка правозащитничка и носителка на Нобелова награда за мир Малала Юсуфзай се завърна в родината си за първи път, след като я напусна през 2012 г., предаде ДПА.  Юсуфзай, която сега е на 20 години, преди 6 г. бе простреляна в главата от нападател талибан заради това, че ходи на училище, и едва оцеля след лечение в чужбина. Тя пристигна на летището в Исламабад с майка си и баща си рано тази сутрин. По време на 4-дневното си посещение се очаква тя да се срещне с премиера Шахид Хакан Абаси, с командира на армията генерал Камар Джаред и с други политически фигури. Засега не е ясно дали Юсуфзай ще посети родния си град Суат, където едва не бе убита от талибана заради желанието й да ходи на училище.  Тя обаче не само се възстанови и стана ученичка в Бирмингам, Великобритания, но вече е студентка в Оксфордския университет, където изучава философия, политика и икономика и е активна защитничка на правата на жените и децата. През 2014 г. тя стана най-младата носителка на Нобелова награда за мир.", "date": "2018.03.29", "title": "Малала Юсуфзай се върна в Пакистан за пръв път след нападението срещу нея"}
{"url": "https://www.dnevnik.bg/kultura/2018/03/29/3154876_juliia_krusteva_otricha_da_e_bila_agent_na_ds/", "text": "Световноизвестният философ, психоаналитик, семиотик и писател Юлия Кръстева отрича да е била агент на Държавна сигурност и заплашва да съди изданията, разпространили информацията, излязла от българската Комисия по досиетата. Кръстева, която живее във Франция от 50 години, бе оповестена като сътрудник на Първо главно управление (външно разузнаване) във вторник при проверка по линия на редакционния съвет на \"Литературен вестник\". Пред френския \"Нувел обсерватьор\" в сряда вечерта Кръстева категорично отрече информацията, окачествявайки я като клеветническа, \"не само \"гротескна и невярна\", но и \"атака срещу нейната чест\". 76-годишната интелектуалка вярва, че тя е била обект на наблюдение на тайните служби, а не обратното. Наличието на документи в българските архиви, включително лично и работно дело, обяснява с желанието на някой да й навреди. Според документите Кръстева е била вербувана през 1971 г., 5 години след пристигането й във Франция, и никога не е била свалена от отчет. Според комисията по досиетата е струдничила на III и IV отдел (\"Европейски страни\" и \"САЩ, Англия и Канада\") под псевдонима Сабина. ", "date": "2018.03.29", "title": "Юлия Кръстева отрича да е била агент на ДС"}
{"url": "https://www.dnevnik.bg/bulgaria/2018/03/29/3154878_alfa_risurch_raste_doverieto_v_borisov_no_i_kriticite/", "text": "В края на март в обществените нагласи се открояват две тенденции към дейността на правителството:   и  . Първата е в резултат най-вече от външнополитическата активност и председателството на Съвета на ЕС, а втората - като следствие от поредицата вътрешнополитически скандали. Подкрепа заради външнополитическата активност Според анализаторите по-широката обществена подкрепа се дължи на европредседателството и външнополитическата активност на кабинета. 37% определят българското председателство на Съвета на ЕС като успешно, а 13% - като неуспешно. 50% одобряват приоритета на България за европейска интеграция на страните от Западните Балкани. В този контекст премиерът Бойко Борисов повишава рейтинга си с 3% спрямо декември, а министрите, пряко ангажирани с европейската политика, са сред най-одобряваните в кабинета - Томислав Дончев, Лиляна Павлова и Екатерина Захариева. Мнозинството от българите продължават да отстояват членството в ЕС и НАТО като важни приоритети. Същевременно изострянето на взаимоотношенията ЕС – Русия, ЕС - Турция, както и различията между партии и институции по реакциите и ролята на България в тях оформят сериозна червена линия в българското общество, отбелязват социолозите.  Поведението на руския патриарх  Случаи като поведението на руския патриарх Кирил при посещението му по случай националния празник срещат остра реакция: за 67% то е неприемливо не само заради накърнената национална гордост, но и заради по-широкия прочит на тези думи като изискване как да се държи и развива една суверенна страна, отбелязват анализаторите. Те посочват, че това води до \"неочакван ефект върху общественото мнение, защото едва ли някой можеше да предвиди, че точно след 3 март обичайно силните симпатии на българите към Русия ще отбележат интензивен спад – от 66% до 56%\". Критика към вътрешната политика Противоречивите действия на правителството в сфери като икономика, борба с престъпността и корупцията, правосъдие, здравеопазване продължават да генерират критични нагласи към него, посочват от \"Алфа Рисърч\". Причина за недоволството са скандалите в тези важни за хората области, както и периодичните търкания между коалиционните партньори. Най-критични към правителството са както симпатизантите на БСП и ДПС от малките населени места, така и по-взискателните, с по-високи очаквания жители на големите градски центрове. Разликата между тях е, че левите избиратели не подкрепят и външната политика на правителството, докато градската средна класа е с проевропейска ориентация. Сделката за ЧЕЗ Най-сериозен отзвук във вътрешен план продължава да има сделката за продажбата на ЧЕЗ. 42% от пълнолетните българи виждат в скандала опит за дискредитиране и сваляне на кабинета. Реакцията на управляващите обаче оставя у мнозинството от 57% впечатлението, че правителството е замесено в нея по някакъв начин. Дончев и Каракачанов - най-успешните министри Конкретните събития имат значително влияние върху оценката за работата на отделните министри. Като най-успешен продължава да се откроява вицепремиерът Томислав Дончев (с индекс за дейността си от 22.4), следван от министъра на отбраната Красимир Каракачанов (11.6), Лиляна Павлова (8.6) и Екатерина Захариева (6.1). С относително най-ниски оценки са министрите на правосъдието Цецка Цачева (с отрицателен индекс от -19.9), вицепремиерът Валери Симеонов (- 17.3) и енергийният министър Теменужка Петкова (-16.4).", "date": "2018.03.29", "title": "\"Алфа Рисърч\": Расте доверието в Борисов, но и критиците на кабинета (графика)"}
{"url": "https://www.dnevnik.bg/bulgaria/2018/03/29/3154776_konjunkturni_pobedi_i_dulgosrochni_riskove_gerb_gubi/", "text": "В политическия календар на България месеците януари - март бяха наситени откъм динамика на събития, но и на скандали. Макар и да е трудно в края на тримесечния период да се измери точното влияние на всяко от тях върху общественото мнение, редовното проучване на \"Алфа Рисърч\" установява поредица от очаквани и неочаквани ефекти. Както и един изключително интересен резултат – краткосрочното влияние на шумни кампании върху обществените нагласи не съвпада задължително с по-дългосрочното въздействие върху политическото и електорално поведение на избирателите. , оказва и най-пряк негативен ефект върху неговия имидж. 57% са на мнение, че  правителството е замесено по някакъв начин  в продажбата на най-голямото електроразпределително дружество в България на пазарджишката фирма \"Инерком\", а един от уважаваните експерти - министри в кабинета, Теменужка Петкова, губи 10 пункта от своя личен рейтинг. Същевременно 42% са на мнение, че в политически план този скандал се използва от опонентите на правителството, за да го свалят от власт. Така, макар симпатизантите на ГЕРБ също да са критични към сделката, по отношение на правителството те заемат защитна позиция. В резултат кабинетът запазва доверие от 21%, колкото имаше и през декември. С 4% обаче се увеличават неговите критици (до 43%), като негативните настроения нарастват главно сред столичани и жителите на селата.  от своя страна са основният ресурс за една по-широка обществена подкрепа по ключови теми, надхвърляща електоралната база на коалиционните партньори. 37% определят българското председателство на Съвета на ЕС като успешно до този момент срещу едва 13% - като неуспешно. 50% одобряват приоритета на страната ни за европейска интеграция на страните от Западните Балкани. В този контекст премиерът Борисов повишава рейтинга си с 3% спрямо декември. Министрите, пряко ангажирани с европейската политика, са  сред най-одобряваните в кабинета  - Томислав Дончев, който повишава рейтинга си с нови 5 на сто, Лиляна Павлова, Екатерина Захариева.  трябва да се отбележи преди всичко сред външнополитическите фактори, оказали неочаквано силно влияние върху общественото мнение. 67% оценяват неговите думи, че българите не са проявили признателност към Русия, като неприемливи и унизителни, 25% ги приемат за приемливи и справедливи. Извън конкретните думи обаче за пръв път се наблюдава по-сериозно проблематизиране от широки обществени слоеве на поведението, което Русия изисква към себе си. След тазгодишния 3 март 43% са на мнение, че Русия настоява не за просто признателност, каквато мнозинството от хората наистина проявяват, но и страната ни да следва нейния път на развитие. Което, също според мнозинството от българите, не съответства на техния избор. . Дали и в каква посока ще повлияе изострянето на напрежението между Европа и САЩ, от една страна, и Русия, от друга, заради отравянето на Скрипал ще проличи в следващите месеци. Охладняването към Русия обаче, успоредно с европейската активност на правителството, води до нов ръст на обичайно високата подкрепа за ЕС (от 50% до 58%), но също така и до известен ръст в одобрението на Северноатлантическия алианс (от 38% до 44%). Въпреки наситения с противоречия между институциите период и разминаващите се с правителството позиции по редица проблеми президентът Румен Радев остава незасегнат от горещите текущи скандали. С 59% одобрение и 10% неодобрение той постига най-висок рейтинг от началото на своя мандат. . След скандалите около ЧЕЗ, кампанията срещу приемането на Истанбулската конвенция, атаките срещу посредническата роля на България на европейската сцена Б СП отбелязва свои символни победи и скъсява дистанцията с ГЕРБ  до 2.5%. Антиевропейската като цяло реторика на БСП обаче я поставя в своеобразен капан по отношение на първите избори, на които ще бъде тествано нейното влияние – европейските през 2019 г. Успявайки да ерозира образа на Европа сред своите избиратели, тя ги демотивира от участие в тях до степен, че при проективен въпрос за вот на евроизборите, дистанцията между нея и ГЕРБ нараства на 7%. А това позволява да се изведе и един по-общ стратегически проблем пред партиите – дали битките за общественото мнение, които водят, могат да ги доведат до реални електорални победи.", "date": "2018.03.29", "title": "Конюнктурни победи и дългосрочни рискове: ГЕРБ губи от вътрешните скандали, БСП – от антиевропейската си реторика"}
{"url": "https://www.dnevnik.bg/citat_na_deniia/2018/03/29/3154886_citat_na_denia_po_suvetsko_vreme_bulgarskite_drugari/", "text": "Патриархът на Руската православна църква Кирил в разговор в София с президента Румен Радев с поред аудиозапис, предоставен на \"Дневник\" от Светия синод. \"Когато Ви слушах, се наслаждавах, че България ражда такива забележителни харизматични лидери, които могат така добре да изказват своите мисли\", продължава патриархът. Със съдържанието на целия разговор можете да се запознаете  тук.  ", "date": "2018.03.29", "title": "Цитат на деня: По съветско време българските другари бяха най-лошите оратори"}
{"url": "https://www.dnevnik.bg/sport/2018/03/29/3154888_nakazanite_referi_chinkov_i_kabakov_se_zavrushtat_s/", "text": "Реферите Волен Чинков и Георги Кабаков, които бяха извадени от съдийските наряди заради слабо представяне, ще се завърнат на терена през идния уикенд. Двамата ще ръководят мачове от второто ниво на българския футбол - Втора лига. Чинков ще свири домакинството на лидера \"Царско село\" срещу \"Ботев\" (Гълъбово) на 30 март, а Кабаков получи наряд за двубоя между \"Нефтохимик\" и \"Локомотив\" (София) в Бургас на 31 март. Двамата рефери изтърпяха по три мача наказание, след като допуснаха груби грешки в срещите на борещите се за титлата \"Лудогорец\" и ЦСКА в 23-ия кръг на редовния сезон в Първа лига. Чинков беше главен съдия на мача между шампионите и \"Септември\" на 3 март. Той отсъди  изключително пресилена дузпа в добавеното време на двубоя , с която \"Лудогорец\" стигна до минимална победа с 1:0. След двубоя вече бившият шеф на съдийската комисия Петър Петров обяви, че  решението на Чинков е правилно, но реферът ще бъде наказан , защото не е отсъдил повторно изпълнение на дузпата заради навлизане на играч на \"Лудогорец\" в наказателното поле преди изпълнението. Кабаков, който е най-високо класираният български съдия в ранглистата на УЕФА, ръководи мача на ЦСКА с \"Дунав\". Двубоят в Русе, който завърши с победа на червените с 2:0,  беше белязан от две груби съдийски грешк и. Гол с ръка на Фернандо Каранга в 34-ата минута беше зачетен, а три минути по-късно Кабаков спести дузпа за \"Дунав\" и червен картон за капитана на гостите Божидар Чорбаджийски, който удари без топка в лицето Васил Шопов. За втори път през 2018 г. съдийската комисия извади Кабаков от нарядите. Той пропусна първите два кръга на пролетния полусезон заради представянето си в четвъртфиналния мач за  Купата на България между ЦСКА и \"Лудогорец\" през декември . Кабаков трябваше да бъде избран за съдия №1 на 2017 г., тъй като в момента е водещият български рефер в ранглистата на УЕФА. Той обаче  дори не попадна в тройката , след като лично Петър Петров изрази недоволство от съдийството му в двубоя между ЦСКА и \"Лудогорец\".", "date": "2018.03.29", "title": "Наказаните рефери Чинков и Кабаков се завръщат с мачове във Втора лига"}
{"url": "https://www.dnevnik.bg/sviat/2018/03/29/3154902_srubskata_policiia_arestuva_muj_zaplashil_da_se_vzrivi/", "text": "Мъж на 63 години заплаши да се самоубие с експлозиви в центъра на сръбската столица Белград, пред сградата на Народната скупщина (парламента), и за кратко вдигна на крак полицията в Белград, предават телевизиите РТС и N1. Вътрешното министерство на Сърбия потвърди информацията. По неофициални данни става дума за човек, служил в сръбската армия, който има у себе си пистолет и граната и е с инициали М.З. Сградата на парламента беше евакуирана за около час. Мъжът се появил в 13 ч. местно (14 ч. българско) време на площад \"Никола Пачиш\", където е и Скупщината. След преговори с полицията обаче се е предал, пише агенция \"Бета\".", "date": "2018.03.29", "title": "Сръбската полиция арестува мъж, заплашил да се взриви пред парламента в Белград"}
{"url": "https://www.dnevnik.bg/video/2018/03/29/3154873_podgotovka_za_platinenite_10_minuti_na_boinoto_pole/", "text": "Вашата задача е много важна и в мирно, и във военно време. Докато дойде доктор на мястото на събитието, единственият човек, който е най-близо до пострадалия другар, сте вие. Спрете кръвта, защото изтича животът. Ако не сте наблизо да поставите турникет, вече няма смисъл докторът да идва. Вие сте най-важните – вие сте платинените 10 минути, вие държите в ръцете си живота и смъртта на тези войници.\" С тези думи началникът на Военномедицинска академия ген. проф. д-р Венцислав Мутафчийски се обърна към редниците по време на демонстрация на оказване на спешна помощ във военни условия във ВМА. Дванайсет души държаха днес изпита си за бойни санитари, като те трябваше да демонстрират дейности по отваряне на горни дихателни пътища, кръвоспираща превръзка, имобилизация на кости и стави с медицински и импровизирани материали. Самият Мутафчийски им показа \"някои трикове\", които е научил по време на участието си в мисии зад граница. Повтори им неколкократно да влагат голям заряд в действията си, защото това може да спаси ранените им другари. Около 75% от смъртността на бойното поле е предотвратима, защото се дължи на външно кървене, а то може да бъде спряно навреме, когато хората са добре подготвени, обясни началникът на курсистите. В курсове като този за оказване на спешна помощ в полеви или бедствени условия се включват общо между 120-140 души годишно. Освен военни те са и от НСО, Националната следствена служба, Военна полиция, както и всички военнослужещи към формирования, които заминават на задгранични мисии, към момента главно в Афганистан и Мали, обясни ръководителят на програмата Ася Дишкова (главен експерт към Военномедицинския отряд за бързо реагиране на ВМА). Момчетата и момичетата, които днес положиха изпита си, още нямат назначение за международна мисия, но се очаква евентуално да пътуват за Афганистан, допълни тя.", "date": "2018.03.29", "title": "Подготовка за \"платинените 10 минути\" на бойното поле (видео)"}
{"url": "https://www.dnevnik.bg/sport/2018/03/29/3154781_tejko_nakazanie_po_sluchaia_paok_nakloni_veznite_v/", "text": "Дисциплинарната комисия в гръцкия футбол наложи тежко наказание на ПАОК за действията на  президента на клуба Иван Савидис  в двубоя с АЕК на 11 март. Срещата беше прекратена след нахлуването на терена на въоръжения собственик на домакините. Комисията присъди служебна победа с 3:0 за АЕК, а в допълнение от актива на ПАОК са отнети три точки. Също така солунският тим ще започне следващия сезон с пасив от две точки. ПАОК ще трябва да плати глоба от 63 хиляди евро и да изиграе следващите си три домакински мача без публика. Решението дава огромно предимство на водача АЕК в борбата за титлата и на практика ограничава силно амбициите на ПАОК. АЕК ще остане начело - вече с 57 точки, според класирането в официалния сайт на гръцкото първенство. Пет кръга до края отборът ще има преднина от четири точки пред \"Олимпиакос\" и осем пред ПАОК. Солунският тим се нуждаеше от победа в дербито срещу АЕК, за да излезе начело. В края на мача при 0:0 гол на ПАОК не беше зачетен заради сигнал за засада. Последваха бурни протести, а собственикът на домакините излезе на терена въоръжен и прикани футболистите си да напуснат игрището. След кратка суматоха съдията реши да прекрати двубоя. В доклада си след мача той е написал, че е щял да признае гола, но действията на Савидис са били в основата на прекратяването на срещата. Скандалът в гръцкия футбол доведе до спирането на първенството на 12 март.  Шампионатът ще бъде подновен през уикенда , след като 16-те клуба от Суперлигата са приели промени в дисциплинарния правилник. Савидис е получил тригодишна забрана за присъствие на спортни събития. Той ще трябва да плати и глоба в размер на 100 хиляди евро. Директорът на ПАОК Лубош Михел няма да може да посещава футболни стадиони за 90 дни и е глобен с 15 хиляди евро заради заплашителен коментар срещу съдията. ", "date": "2018.03.29", "title": "Тежко наказание по случая \"ПАОК\" наклони везните в спора за титлата в полза на АЕК"}
{"url": "https://www.dnevnik.bg/sviat/2018/03/29/3154941_sud_v_sasht_razreshi_delata_sreshtu_sauditska_arabiia/", "text": "Федералният южен съд в щата Ню Йорк отхвърли искането на Саудитска Арабия да бъдат прекратени делата срещу нея по исковете на пострадали от атентатите в САЩ на 11 септември 2001 г., с които се твърди, че Рияд е подпомагал атентаторите от \"Ал Кайда\" и затова следва да плати милиарди долари обезщетения на жертвите, предадоха световните агенции. Обжалвания срещу исковете, постъпили в съда, бяха подали представители на саудитските власти, на няколко саудитски банки, строителна компания и благотворителна организация. Саудитците твърдяха, че ответниците по делото са извън пределите на юрисдикцията на съда в Ню Йорк. Исковете към Рияд и към отделни саудитски организации са подадени от роднини на загиналите при терористичните актове, от застрахователни компании и други американски фирми. Съдът постанови, че разследването срещу саудитските власти може да продължи, но се съгласи да отклони исковете, подадени срещу една саудитска строителна компания, контролирана от семейството на  Бин Ладен , срещу една благотворителна организация и срещу две банки от арабското кралство, с аргумента, че тези структури са извън пределите на юрисдикцията на съда. През септември 2016 г. Конгресът на САЩ преодоля ветото на тогавашния президент  Барак Обама  и подкрепи законопроект, който разрешава на семействата на жертвите от 11 септември да подават  искове срещу Саудитска Арабия . В писмо до конгресмените тогава Обама ги предупреди, че отхвърлянето на неговото вето може да има разрушителни последствия за Пентагона и да изложи на опасни рискове разположените в чужбина американски военни, като предизвика подобни съдебни процеси срещу тях. В САЩ неведнъж са изказвани предположения, че властите в Саудитска Арабия са си затваряли очите пред дейността на терористичната мрежа \"Ал Кайда\" и даже може и да са имали контакти с нея, а затова и носят частична отговорност за атентатите от 11 септември. Рияд обаче винаги е отричал причастност към \"Ал Кайда\" и нейните действия и заплашва, че ако съдът уважи исковете на американските граждани, ще разпродаде своите активи в САЩ, възлизащи на стотици милиарди долари, за да не допусне те да бъдат запорирани. Днешното решение на нюйоркския съд отваря вратата исковете срещу Рияд да бъдат разглеждани и ако ищците успеят да докажат връзка на саудитските власти с атентаторите, то описаният по-горе сценарий може да стане реалност. Адвокатът на ищците Джеймс Крайндлър изрази задоволство, че на делото се дава ход, а от адвокати на Саудитска Арабия засега няма коментар. / БТА", "date": "2018.03.29", "title": "Съд в САЩ разреши делата срещу Саудитска Арабия заради 11 септември"}
{"url": "https://www.dnevnik.bg/bulgaria/2018/03/29/3154884_sv_sinod_razprostrani_zapis_ot_razgovora_na_prezidenta/", "text": "Отделът за връзки с обществеността на Светия синод на Българската православна църква предостави на медиите аудиозапис от разговора между президента Румен Радев и патриарха на Руската православна църква Кирил. Разговорът се състоя в София в рамките на посещението на главата на Руската православна църква в България за Трети март. След срещата в президентството патриархът направи специално изявление за българските медии като каза, че си заминава огорчен от интерпретациите в България за Руско-турската война (1877-1878 г.) и споменаването на жертвите и на други нации освен руската. Дни по-късно на сайта си Руската православна църква  публикува видео  от част от разговора между патриарх Кирил и българския държавен глава, в което се чуват остри реплики от страна на руския духовник, който подсилва въздействието им с потропване с пръсти по масата. От президентството казаха, че стенограма на разговора не е правена, а пред \"Дневник\" източник от администрацията на държавния глава поясни, че Радев е приключил спора по темата като е посочил, че е бил впечатлен от тезата за \"силата на мълчанието\" в писанията на патриарх Кирил, след което гостът спрял с упреците с думите \"Добре, нека прелистим тази страница\". От записа, предоставен от Българската православна църква обаче се вижда, че темата не е изоставена по този начин.  Според обясненията на Св. Синод записът е направен от протоиерей Николай Георгиев с личния му телефон. Файловете са два с минимална, по думите на Георгиев, пауза. Той обяснява, че праща файловете до медиите сега \"поради нестихващия интерес на мнозина и поради увереността ми, че \"истината ще ви направи свободни\" (Иоан 8:32)\". Видеото на Руската православна църква показва само встъпителното изказване на патриарх Кирил с изключение на последните два абзаца.  ..по случай 3 март – нашия национален празник. Благодарим Ви, че заедно почетохме паметта на загиналите руски и български воини за нашето национално освобождение. Също така високо оценяваме Вашата визита в светлината на огромната роля на Руската православна църква за общонародния силен подем на руския народ в месеците след Априлското въстание в България от 1876 г. Именно на голямата роля на църквата и с молебените на всички църкви в Русия месеци наред се взема решението за тази война, която за нас е освободителна. Между българския и руския народ има вековни дълбоки културни и духовни връзки. И в основата и в последвалото развитие на тези връзки голяма роля имат Българската православна църква и Руската православна църква. Както и Светите братя Кирил и Методий, пренасянето на славянската азбука и църковно-славянският език. Убеден съм, че със своето дело и Българската православна църква, и Руската православна църква ще продължат да допринасят за нашето културно и духовно сближаване и за развитието на нашите приятелски народи. Благодаря Ви още веднъж. Благодаря за Вашите добри думи, за Вашето участие в честванията. За мен не е стоял въпросът дали да дойда тук или да не дойда, въпреки, че аз отложих всички мои пътувания и ангажименти, само за да дойда в България. Защото паметта за героичната борба на руския и българския народ за освобождението на православна България има особено място в историята на нашите народи. И аз бих искал да помоля Вас, властите, да пазите тази памет, независимо от политическата конюнктура. Бих искал да Ви напомня, че след Кримската война Русия се оказва в много тежко състояние. Практически тази война е била война на обединена Европа срещу Русия, която се застъпва за православните от Близкия изток и светите места. И Русия претърпява поражение в тази война. Можете ли да си представите ситуацията, в която Русия е взела решението да участва в освобождението на България? Цяла Европа е била против. Трябвало е да преодолеем това ембарго, това дипломатическо ембарго на Европа, за да бъде взето решение руските войски да участват в освобождението на България. Русия не е погледнала към Европа. Била е движена от любовта си към българския народ. И още искам да кажа, че тя е била отслабена след предишната война, не е имала никаква политическа подкрепа от света. Започнала е борба за освобождението на българите. Това е един велик пример как духовната, културната, религиозната солидарност превъзмогват политическия прагматизъм. Радвам се, че имам възможност да го кажа днес и искам още веднъж ясно да Ви кажа, че България е била освободена от Русия – не от Полша, не от Литва, нито от други страни, а от Русия. Искам откровено да Ви кажа, че на мен ми беше трудно да слушам всички тези препратки за участието на други страни в освобождението на Русия (очевидно патриархът има предвид България). Нито Полският сейм, нито Литовският сейм са вземали решение да започнат война срещу Османската империя Надявам се, че средствата за масова информация ни чуват и ще предадат разочарованието на патриарха, който е чул неправилната историческа интерпретация, свързана с освобождението на България. Ние сме за историческата правда, господин Президент. Тази историческа правда сме я извоювали с нашата кръв. И не може да има никакви политически и прагматически причини, поради които тази историческа правда днес да бъде премълчавана и неправилно интерпретирана. И въпреки това съм благодарен на Вас, на Българската православна църква за това как забележително бе отпразнуван този юбилей. Искам откровено да Ви кажа, че имам двояко впечатление от този юбилей. И аз открито го казвам и на Вас, и на целия свят. Но при все това този юбилей още веднъж ни помогна да осъзнаем огромната роля на Православната църква в Освобождението на България и заради това си заслужава руският патриарх да дойде на тези тържества. И аз много се надявам, че в съзнанието на българския народ и на неговия политически елит ще се запазят уважението и признателността към великите жертви, които понесе нашият народ съвършено безкористно, въпреки всички политически конюнктури, за да освободи България и да я направи свободна.  Много Ви моля да направите всичко възможно тази памет за героическата роля на Руската и Българската православна църква и руския народ да се запази в българското общество независимо от политическото... Всичките разговори за дружба се проверяват в реалността. Ако ние говорим за дружба, но забравяме за жертвите, които са били принесени в името на Освобождението на България, тези думи престават да имат значение. Знам, че има интерес и от страна на България, и от страна на Русия да развиват двустранните си отношения. И тези двустранни отношения трябва да използват този велик потенциал, исторически и духовен, културен и", "date": "2018.03.29", "title": "Св. Синод разпространи запис от разговора на президента Радев и руския патриарх"}
{"url": "https://www.dnevnik.bg/sport/2018/03/29/3154794_ispanskite_nacionali_shte_poluchat_po_800_hil_evro_pri/", "text": "Футболистите на испанския национален отбор ще получат по 800 хил. евро, ако станат световни шампиони, съобщава \"Марка\". След данъците сумата ще е по 400 хил. евро, уточнява изданието. Обещаните от местната федерация средства са рекордни за Испания. През 2010 г. играчите от \"Фурия роха\" взеха по 600 хил. евро за историческия си триумф в Южна Африка. Четири години по-късно за световното в Бразилия им бяха обещани по 720 хил. евро. Тогава обаче отборът остана далеч от мисълта за премии, като отпадна изненадващо рано. Въпреки че общо обещаната сума надхвърля 16 млн. евро, тя е оправдана в дългосрочен план, коментира \"Марка\". Световният шампион ще получи 38 млн. долара (31 млн. евро) от наградния фонд, който е общо 400 млн. долара. Отделно спечелването на световната титла ще донесе със себе си огромни приходи от рекламна и търговска дейност в следващите четири години. С двата си силни мача в приятелските срещи в последните дни Испания се доближи до фаворитите Германия и Бразилия в оценката на букмейкърите. \"Фурия роха\"  завърши 1:1 с бундестима , а след това  стигна до разгромното 6:1 срещу Аржентина .", "date": "2018.03.29", "title": "Испанските национали ще получат по 800 хил. евро при спечелване на световната титла"}
{"url": "https://www.dnevnik.bg/photos/2018/03/29/3154850_fotogaleriia_dvustaen_komfort_za_kotkite_na_basra/", "text": "Котките в южния иракски град Басра са в добри ръце благодарение на новия хотел, управляван от студента по ветеринарна медицина Ахмед Тахер Маки.", "date": "2018.03.29", "title": "Фотогалерия: Двустаен комфорт за котките на Басра"}
{"url": "https://www.dnevnik.bg/biznes/2018/03/29/3154967_v_magazini_na_lidl_v_evropa_sa_prodadeni_bulgarski/", "text": "Продажби за над 15 млн. лева са направили български производители в магазини на \"Лидл\" (Lidl) в Европа през 2017 г., съобщава компанията. Над 20 български компании успяват по този канал да продават продуктите си в чужбина. Веригата отчита и голям ръст на обемите от български производители в страната – вече 31 доставчика произвеждат 87 артикула като част от продуктовата линия \"Родна стряха\".  За година има двоен ръст на броя продукти, предлагани под марката \"Родна стряха\", а потребителите в 22 страни са имали възможност да опитат българските стоки, коментира Милена Драгийска, главен изпълнителен директор на \"Лидл България\". Сред примерите са впечатляващите резултати, постигнати при износа на хляб и вино - 165% ръст на продадени бутилки българско вино и почти двоен ръст в броя на пазарите, в които се изнася български хляб, отчита веригата. Обобщените резултати за продуктовата линия \"Родна стряха\"*, започнала през февруари 2017 г., включват почти двоен ръст в броя продукти (от 45 на 87), 30% ръст на българските доставчици, 20% ръст при месните, 50% ръст при млечните и 58% ръст при сладкарските изделия.  Веригата въвежда сред артикулите си и месни и млечни продукти от собствена ферма. Те са произведени със суровини на самия производител, което според компанията гарантира високо качество, стриктен контрол и проследяемост от съставките до крайния артикул.", "date": "2018.03.29", "title": "В магазини на \"Лидл\" в Европа са продадени български стоки за 15 млн. лв. през 2017 г."}
{"url": "https://www.dnevnik.bg/sport/2018/03/29/3154965_majoretka_uvolnena_za_snimka_v_instagram_zavede_delo/", "text": "Мажоретка заведе дело срещу отбора от Националната футболна лига (НФЛ) \"Ню Орлиънс сейнтс\", след като беше уволнена заради публикация в \"Инстаграм\". Бейли Дейвис загуби работата си в края на януари заради снимка в цял бански костюм. Според правилника мажоретките нямат право да се появяват голи, полуголи или по бельо. 22-годишната мажоретка обаче се е обърнала към съда с обвинения в полова дискриминация, тъй като същото правило не важи за футболистите в НФЛ. Освен в нарушение на това правило мажоретката е обвинена, че е посетила парти на играчите на \"Ню Орлиънс\", което също е против разпоредбите. Дейвис отрича това обвинение. Разследване на вестник \"Ню Йорк таймс\" е установило, че клубът има политика срещу сближаването, която изисква \"мажоретките да избягват контакт с играчи - лично или онлайн\". В същото време за състезателите няма наказания за подобно нещо, въпреки че забраната важи и за тях. През януари \"светците\" са изпратили имейл до членовете на мажоретния състав, с което им напомнят, че трябва да държат профилите си в социалните мрежи в \"личен режим\". Освен това мажоретките трябва да премахват фамилните си имена от профилите си в \"Инстаграм\", за да не биват откривани от състезателите. \"В опит да ви предпазим от настъпление от играч или дейност, която може да се счита за подозрителна, в най-добър интерес за вас е, докато сте мажоретка на \"Сейнтс\", да не следвате играчи или треньори\", се казва още в имейла, подписан от треньорката на мажоретния състав Ашли Дейтън и цитиран от Би Би Си. \"Ако мажоретките не могат да се свързват с играчите, тогава играчите също не трябва да се свързват с мажоретките. Архаичният стереотип, че жените трябва да се крият за своя лична защита, не е позволен в Америка и със сигурност не на работното място\", заяви адвокатът на Дейвис Сара Блекуел. \"Мажоретките трябва да бъдат тренирани като спортисти, каквито всъщност са. В този случай има явна дискриминация на полова основа\", допълни юристката. От ръководството на НФЛ са отказали да коментират съдебните претенции на мажоретката.", "date": "2018.03.29", "title": "Мажоретка, уволнена за снимка в \"Инстаграм\", заведе дело срещу отбор от НФЛ"}
{"url": "https://www.dnevnik.bg/bulgaria/2018/03/29/3154975_za_dve_treti_ot_bulgarite_izkazvaniiata_na_ruskiia/", "text": "За 67% от пълнолетните българи думите на руския патриарх Кирил, че България не е проявила признателност към Русия, са неприемливи и унизителни. Едва 25% ги приемат за приемливи и справедливи. Това са част от изводите в редовното  тримесечно изследване на социологическата агенция \"Алфа рисърч\" , проведено между 15 и 24 март на базата на 1025 преки стандартизирани интервюта в домовете на хората. Изследването е представително за пълнолетното население. Извън конкретните думи обаче за пръв път се наблюдава по-сериозно проблематизиране от широки обществени слоеве на поведението, което Русия изисква към себе си. След тазгодишния 3 март 43% са на мнение, че Русия настоява не просто за признателност, каквато мнозинството от хората наистина проявяват, но и България да следва нейния път на развитие, отбелязват социолозите. Което, също според мнозинството от българите, не съответства на техния избор. Отзвукът от политическите изказвания на руския патриарх Кирил се отрази и на симпатиите на българите към Русия, като се отчита  спад на позитивното отношение от 66% до 56%.  Поведението на руския духовен водач трябва да се отбележи и преди всичко сред външнополитическите фактори, оказали неочаквано силно влияние върху общественото мнение.", "date": "2018.03.29", "title": "За две трети от българите изказванията на руския патриарх за 3 март са унизителни"}
{"url": "https://www.dnevnik.bg/bulgaria/2018/03/29/3154992_pozitivnoto_otnoshenie_na_bulgarite_kum_rusiia_e/", "text": "За пръв път след украинската криза и анексирането на Крим през 2014 г. се отчита сериозен спад в традиционно позитивното отношение на българите към Русия. Основна причина за появата на негативни отношения е  поведението на руския патриарх Кирил  по време на срещата му с президента Румен Радев. Това показват данните от редовното тримесечно изследване на социологическата агенция \"Алфа Рисърч\", проведено между 15 и 24 март на базата на 1025 преки стандартизирани интервюта в домовете на хората. Изследването е представително за пълнолетното население. За 67% от пълнолетните българи думите на руския патриарх Кирил,  че България не е проявила признателност към Русия, са неприемливи и унизителни. Едва 25% ги приемат за приемливи и справедливи. Разговорът между двамата се състоя в София в рамките на посещението на главата на руската православна църква в България за 3 март. След срещата в президентството патриархът направи специално изявление за българските медии, като каза, че си заминава, огорчен от интерпретациите в България за Руско-турската война (1877-1878 г.). Дни по-късно на сайта си Руската православна църква  публикува видео  от част разговора между патриарх Кирил и българския държавен глава, в което се чуват остри реплики от страна на руския духовник, който подсилва въздействието им с потропване с пръсти по масата. Според \"Алфа Рисърч\" в следващите месеци позитивното отношение към Русия може да продължи да спада заради изострянето на напрежението между Европа и САЩ, от една страна, и Русия, от друга, заради отравянето на двойния агент Сергей Скрипал във Великобритания. На фона на това и успоредно с европейската активност на правителството обичайно високата подкрепа за Европейския съюз нараства още повече - от 50% до 58%. Одобрението на НАТО също скача - от 38% до 44%.", "date": "2018.03.29", "title": "Позитивното отношение на българите към Русия е най-ниското след анексирането на Крим"}
{"url": "https://www.dnevnik.bg/sviat/2018/03/29/3154986_kim_chen-un_shte_se_sreshtne_s_prezidenta_na_jujna/", "text": "Северна и Южна Корея ще проведат на 27 април първата си среща на високо равнище от повече от десетилетие, предадоха световните агенции, цитирайки представители на южнокорейските власти. Те казаха, че разговорите между севернокорейския лидер Ким Чен-ун и южнокорейския президент Мун Дже-ин ще се съсредоточат върху превръщането на полуострова в  зона, свободна от ядрени оръжия . По-рано Ким обеща да работи за постигането на тази цел на фона на облекчаването на напрежението между двете страни, които са отдавнашни противници. Южнокорейски представители обявиха датата на срещата на върха след преговори на високо равнище със севернокорейска делегация днес. Това бяха първите разговори между двете Кореи след посещението на южнокорейска делегация в Пхенян по-рано този месец. Срещата на върха ще се състои в Дома на мира в южнокорейската част на селището Панминчжон, през което преминава границата, отбелязва ТАСС. \"Франс прес\" припомня, че предишните срещи на високо равнище между двете Кореи през 2000 г. и през 2007 г. се проведоха в Пхенян. Това означава, че Ким Чен-ун ще стане първият севернокорейски лидер,  стъпил  на южнокорейска територия от 1953 г.  На 4 април ще се проведе среща на работно ниво, за да бъдат обсъдени подробностите около срещата на върха, като протокола, сигурността и изявленията за медиите, посочва \"Ройтерс\". Напрежението между Северна и Южна Корея отслабна значително след зимните олимпийски игри в южнокорейския курорт Пьончан миналия месец. Технически двете страни все още са в състояние на война, тъй като Корейската война от 1950-1953 г. приключи с примирие, а не с мирен договор. Очаква се през май Ким да  се срещне и с президента  на САЩ Доналд Тръмп, за да обсъди денуклеаризацията. Мястото и времето за тази среща  все още не са уточнени . Тази седмица Ким се срещна с китайския президент Си Цзинпин при  изненадващо посещение в Пекин . Това бе неговото първо излизане извън изолираната Северна Корея след идването му на власт през 2011 година. Още по-изненадващо бе обещанието на Ким Северна Корея да се откаже от ядрената си програма, за което съобщиха китайски държавни медии. Официалните медии в Северна Корея не споменават това обещание, нито очакваната среща между Ким и Тръмп. С кого още може да се срещне Ким През последните месеци лидерите на САЩ и Северна Корея си размениха заплахи и обиди. По-рано този месец Тръмп направи също толкова изненадващо изявление, че е готов да се срещне с Ким, за да обсъдят кризата, свързана със севернокорейските разработки на ядрени оръжия, които могат да достигнат територията на Съединените щати. Контактите на Ким с международната общност предизвикаха спекулации, че той може да опита да се срещне и с други лидери. Японският вестник \"Асахи\" пише днес, че Токио е проучвал въпроса за двустранна среща с Пхенян. След срещата си с Ким китайският президент Си Цзинпин обеща, че страната му ще запази приятелството си със Северна Корея.  Тръмп заяви в \"Туитър\", че във вторник е получил послание от Си, че срещата му с Ким е преминала много добре и че севернокорейският лидер очаква да се срещне с президента на САЩ, припомня \"Ройтерс\".", "date": "2018.03.29", "title": "Ким Чен-ун ще се срещне с президента на Южна Корея на 27 април"}
{"url": "https://www.dnevnik.bg/bulgaria/2018/03/29/3155008_za_grabeja_na_200_hil_lv_v_pleven_sa_zadurjani/", "text": "Четирима души са задържани във връзка с грабежа на инкасо автомобил в Плвен снощи, съобщи окръжният прокурор Ваня Славова, цитирана от \"Фокус\". Сигналът за грабежа е подаден на тел. 112 . Според предварителната информация нападателите причакали микробуса с парите пред един от хипермаркетите, изблъскали охранителите и избягали с тяхната кола. Според прокуратурата престъплението е грабеж в големи размери. Прокурор Славова отрече твърденията, че нападателите са били въоръжени като уточни, че са били само частично маскирани.", "date": "2018.03.29", "title": "За грабежа на 200 хил. лв. в Плевен са задържани четирима"}
{"url": "https://www.dnevnik.bg/kultura/2018/03/29/3155014_-/", "text": "В архива на Комисията по досиетата няма собственоръчно написани документи от Юлия Кръстева - философ, психоаналитик, семиотик и писател, а единствено донесения от оперативни работници. Това каза пред \"Дневник\" Екатерина Бончева - член на комисията. Във вторник със свое решение Комисията по досиетата  оповести Юлия Кръстева като като сътрудник на Първо главно управление  (външно разузнаване), след като й е била направена проверка като член на редакционния съвет на \"Литературен вестник\". В решението пише, че псевдонимът на Юлия Кръстева е бил Сабина и че е регистрирана през 1971 г. Кръстева оспори информацията в сряда  пред френското издание \"Нувел обсерватьор\", окачествявайки я като клеветническа, \"не само гротескна и невярна\", но и \"атака срещу нейната чест\". Интелектуалката казва, че тя е била наблюдавана от тайните служби. \"Документите, създадени от ДС, показват, че тя е имала регистрация и че над нея не е бил оказван натиск, за да сътрудничи\", каза Екатерина Бончева. Тя посочи и че решението на комисията да оповести Кръстева като сътрудник се позовава на тези документи и е изцяло според закона. ", "date": "2018.03.29", "title": "В архива на Комисията по досиетата няма документи, писани от Юлия Кръстева"}
{"url": "https://www.dnevnik.bg/video/novinite_na_bnt/2018/03/29/3155044_video_drugite_novini/", "text": "Новооткритият човешки орган интерстициум отговаря на ключови въпроси Очаква се \"Тянгонг-1\" да падне след 30 март Нова система за по-добра защита за фейсбук потребителите Плажът от култовия филм с Лео ди Каприо ще бъде временно затворен Ал ди Меола включи България в европейското си турне \"Светът е голям и спасение дебне отвсякъде\" празнува 10 години", "date": "2018.03.29", "title": "Видео: Другите новини:"}
{"url": "https://www.dnevnik.bg/bulgaria/2018/03/29/3154984_mvr_dopusna_che_moje_da_stavat_greshki_kogato_izdirva/", "text": "МВР издирва стотици хора и за съжаление са възможни грешки. Това заявиха за \"Дневник\" от пресцентъра на вътрешното ведомство. Повод за въпросите стана публикация на Столичната полиция в социалната мрежа \"Фейсбук\" със снимки на издирвани хора с влезли в сила присъди. \"При такъв голям обем - обявихме, че стотици се издирват, възможни са за съжаление грешки. Още веднъж ще се ревизират обявените за издирване, качени във \"Фейсбук\", заедно с мотивите и причините\", обясниха от вътрешното ведомство. Поне двама души реагираха под поста на СДВР. Единият, който според профила си в социалната мрежа се казва Красимир Тончев, коментира публикацията на столичната полиция, като посочва телефона си и обяснява, че не се крие от полицията. Днес цял телефонът му беше изключен. Ние сме длъжни, защото сме институция, да казваме това, което знаем, истината. Ще го проверя случая. Това са хора, които са издирвани, които са престъпили закона, и ви моля не да слушате тях, а да слушате институциите.\" Въпросът с издирването на бегълците от правосъдие влезе отново в публичното пространство след няколко разследвания на прокуратурата, от които се разбра, че обвинените извършители се издирват от полицията от години. Такъв беше случая със Спас Василев, за когото се предполага, че стой зад профила в социалните мрежи Александър Николов, мамил десетки със самолети, техника и други дребни услуги.  Преди дни прокуратурата внесе обвинителен акт срещу Василев ,  обявен за общодържавно издирване през ноември 2013 г. Друг случай бе с посочения от разследващите за извършител на шесторното убийство в Нови Искър -  Росен Ангелов, който е издирван от девет години . Тогава МВР се оплака, че гражданите  не им съдействат  за откриване на издирвани заподозрени. След случая Цацаров назначи  проверка  за колко време прокуратурата вкарва в затвора осъдени хора. Преди дни от държавното обвинение обявиха, че вече има електронен регистър за бегълците от правосъдие. Колко са общо търсените и ненамерени от полицията хора четете  тук . А колко са издирваните с влезли в сила присъди вижте  тук .", "date": "2018.03.29", "title": "МВР допусна, че може да стават грешки, когато издирва хора"}
{"url": "https://www.dnevnik.bg/bulgaria/2018/03/29/3155093_voennite_samoleti_spartan_i_su-25_moje_pak_da_poletiat/", "text": "Трите транспортни самолета на военновъздушните сили \"Спартан\" може пак да полетят. В края на миналата година се разбра, че няма пари за договор за тяхната поддръжка, а последният изправен  претърпя инцидент  през януари при кацане. Вицепремиерът Красимир Каракачанов даде нов срок за внасяне на три проекта за модернизация на армията в Министерския съвет. \"Да не казвам датата 31 март, защото е почивен ден. Амбицията ни е в началото на април това да се случи\", каза Каракачанов. Заместник-министърът на отбраната Анатолий Величков съобщи пред ресорната парламентарна комисия, че след проведени преговори с италианската компания \"Леонардо\" цената по договора за поддръжка на \"Спартан\" до 2021 г. ще е на нивото на предишния договор, който е бил за 48 млн. лв. Величков добави, че в тази сума е договорена покупката на система за безопасност, \"така наречените ловушки\", и система за обезвъздушаване и контрол. Цената на \"винта\" за авариралия самолет ще е под 1 млн. лв. Самата сделка трябва да бъде финализирана в близките \"една-две седмици\". Споразумението за купуване на 5 самолета \"Спартан\" беше подписано пред 2006 г. за 91.8 млн. евро. В резултат на преговори през 2010 и 2011 г. договорът беше редуциран до 3 самолета, без Министерството на отбраната да дължи неустойки, и така окончателната сума по договора за доставка на трите транспортни машини е 55.8 млн. евро. Предвидена е и логистична поддръжка за хеликоптерите \"Кугър\" и \"Пантер\". В края на миналата година се разбра, че  от 12 военни хеликоптера \"Кугър\" летят само 4 . Тече и възстановяване на летателната годност и поддръжка на щурмовиците Су-25, които в началото на годината бяха на земята, а вече летят 4. Преди две седмици Министерството на отбраната  реши да подпише споразумение  за ремонт на изтребителите МиГ на стойност 81 млн. лева с руския производител на самолетите РСК МиГ. То предвижда доставка на резервни части и услуги, като подмяната на резервните части да се извършва от български инженери в авиобазата в Граф Игнатиево. Според поръчката предстои да бъдат ремонтирани 15 изтребителя, 12 от които - едноместни бойни, а 3 – учебно-бойни. Така за следващите 4 години се гарантира тяхната експлоатация, включително и изпълнението на задачите по охрана на въздушното пространство. Корпорация МиГ е  в последния списък на санкции на САЩ . Процедурата за избор на нов за армията ни изтребител, който трябва да намали зависимостта на авиацията ни от Русия, ще започне практически отначало. Това ще е трети опит за 10 години. ", "date": "2018.03.29", "title": "Военните самолети \"Спартан\" и Су-25 може пак да полетят"}
{"url": "https://www.dnevnik.bg/politika/2018/03/29/3155086_partiiata_na_valeri_simeonov_se_nanese_v_sgradata_na/", "text": "Партията на Валери Симеонов \"Национален фронт за спасение на България\" (НФСБ) се нанесе днес в сградата на столичната ул. \"Г. С. Раковски\" 134, която ще дели със СДС. Централата бе осветена и открита от партийния лидер. Вицепремиерът Валери Симеонов обяви, че се надява партията му да върне поне част от надеждите, които хората са имали в зората на демокрацията, откогато сградата е централа на СДС. На откриването бе и лидерът на СДС Божидар Лукарски. Пред журналисти Симеонов двете партии да имат разговори за общи действия в бъдеще и каза, че имат сградно съжителство. До нанасянето на партията на Симеонов на \"Раковски\" 134 се стигна след краха на СДС (в коалиция \"Реформаторски блок\") на парламентарния вот тази година. Според Закона за политическите партии право на държавни помещения имат формациите, получили над 1% на парламентарни избори, ако са се явявали самостоятелно, и над 4%, ако са били в коалиция.", "date": "2018.03.29", "title": "Партията на Валери Симеонов се нанесе в сградата на \"Раковски\" 134"}
{"url": "https://www.dnevnik.bg/sport/2018/03/29/3155099_nit_edin_angliiski_sudiia_niama_da_sviri_na_svetovnoto/", "text": "Световната футболна федерация (ФИФА) обяви имената на 36-имата съдии, които ще ръководят двубоите от световното първенство в Русия през лятото. Най-интересното е, че за пръв от 1938 година няма да има английски арбитри. Новината идва в разгара на  дипломатическата криза между Лондон и Москва . Английската футболна асоциация номинира седем съдии: Мартин Аткинсън, Стюърт Атуел, Робърт Мадли, Майкъл Оливър, Крейг Поусън, Антъни Тейлър и Пол Тиърни. В крайна сметка нито един от тях не беше избран от ФИФА. Последният англичанин, който свири на голямо първенство, беше  Марк Клатенбърг , който свири финала на Евро 2016. На предишните две световни първенства в Южна Африка и Бразилия през 2010 и 2014 г. Англия беше представена от Хауърд Уеб. Главните съдии са 36, а помощниците - 63, като общо 46 нации имат свои представители. \" Съдиите  са избрани на базата на своите качества и представянето си през сезона, както и своята адаптивност да четат играта и различните тактики на отборите\", обяви ФИФА. Европейската конфедерация УЕФА има десет съдии, като те са: Феликс Брих (Германия), Джунейт Чакър (Турция), Сергей Карасев (Русия), Бьорн Кайперс (Холандия), Шимон Марчиняк (Полша), Антонио Матеу Лаос (Испания), Милорад Мажич (Сърбия), Джанлука Роки (Италия), Дамир Скомина (Словения) и Клеман Тюрпен (Франция). Сред екзотичните страни с представител сред съдиите са Етиопия, Замбия, Гамбия, Бахрейн, Салвадор и Таити. Тепърва ще бъдат обявени имената на съдиите, които ще бъдат отговорни за видеоповторенията. ФИФА вече прие използването на  технологиите на световното първенство в Русия . Пълния списък на реферите за световното първенство можете да откриете  тук .", "date": "2018.03.29", "title": "Нито един английски съдия няма да свири на световното в Русия"}
{"url": "https://www.dnevnik.bg/zdrave/2018/03/29/3155002_amerikanski_ucheni_otkriha_neizsledvan_dosega_organ_v/", "text": "Слоеве, смятани досега за плътна съединителна тъкан в човешкото тяло, представляват всъщност мрежа от кухини, пълни с течност, които формират самостоятелен орган, свързан с лимфната система. Това твърдят лекари от Медицинския център Mount Sinai Beth Israel в Ню Йорк в нов научен труд, публикуван в журнала  Scientific Reports  и разпространен от световните медии тази седмица. Учените нарекли \"новия\" орган интерстициум. Освен под най-горния слой на кожата се оказва, че такива серии от кухини с течност има и в цялото тяло и те са свързани помежду си - около червата и белия дроб, около кръвоносните съдове и мускулите. Това на практика прави интерстициума един от най-големите органи в човешкото тяло, но не е бил изследван досега заради спецификата му, поясняват учените. Причината да остане незабелязан е, че когато се анализира тъкан, от нея се отстраняват течностите. В случая на интерстициума така напълно се разрушава структурата му и той заприличва на обикновена съединителна тъкан. Лекарите от \"Бет Израел\" успели да забележат системата, докато изследвали жлъчните канали на пациент за рак и понеже не разпознали тъканта, се допитали до изследователи от Университета в Ню Йорк. След това взели биопсии от още 12 пациенти, като веднага замразили пробите, за да запазят течността вътре и да анализират структурата. Течността, която се съдържа в слоевете на интерстициума, се оказала ключова. Благодарение на нея цялата мрежа действа като \"антишоково\" средство, предпазвайки останалите органи и тъкани от наранявания. Самата течност се влива в лимфната система, затова изследователите смятат, че това може да се окаже мрежата, по която се разпространяват например раковите клетки в тялото, формиращи метастази. Така освен вълнуваща новост в анатомията откритието дава и нови насоки и надежди за онкологичните изследвания.", "date": "2018.03.29", "title": "Американски учени откриха неизследван досега орган в човешкото тяло"}
{"url": "https://www.dnevnik.bg/bulgaria/2018/03/29/3155127_zapochvat_proverki_na_vsichki_jivotnovudni_obekti_v/", "text": "По заповед на изпълнителния директор на Българската агенция за безопасността на храните Дамян Илиев от днес започват масови проверки на животновъдни обекти, където се отглеждат еднокопитни животни. Проверката е във връзка  с констатирания случай на нехуманно отношение  и нерегламентирано движение на коне в Осоговската планина край Кюстендил.  Директорите на регионалните структури на агенцията трябва да създадат организация за поетапното извършване на документални и физически проверки на обекти и на пасища за спазване изискванията на действащото законодателство в областта на хуманното отношение, идентификацията и здравеопазването на еднокопитните животни. Проверките на обектите ще бъдат извършвани съвместно с представители на общинската администрация. Директорите на областните дирекции по безопасност на храните ще докладват всяка седмица на изпълнителния директор за всички констатирани нарушения в действащото законодателство и за предприетите от тях действия за отстраняване на констатираните несъответствия.", "date": "2018.03.29", "title": "Започват проверки на всички животновъдни обекти, в които се отглеждат коне"}
{"url": "https://www.dnevnik.bg/sviat/2018/03/29/3154955_franciia_sudi_veganka_vuzhvalila_ubiistvoto_na_mesar/", "text": "Френските власти арестуваха веганка, заявила във \"Фейсбук\", че не изпитва \"никакво съчувствие\" към месар, убит при ислямистко нападение миналата седмица, предаде \"Ройтерс\", като се позова на полицията и прокуратурата. Жената трябва да се яви днес пред съда по обвинение в оправдаване на тероризма. Тя може да бъде осъдена на затвор за коментара. Това престъпление се наказва с максимална присъда от пет години затвор и глоба от 75 000 евро. Френската федерация на месарите заяви, че е подала жалбата срещу жената заради изказването във \"Фейсбук\", което е премахнато. Три дни след кървавата драма полицията е забелязала следното съобщение: \"И какво, шокирани сте, че един убиец е убит от терорист? Аз пък не, не му съчувствам и грам. Все пак има справедливост\". При нападението в Южна Франция миналата седмица бяха убити четирима души, включително трима в супермаркет  в град Треб . Сред жертвите бяха месарят Кристиан Медве и жандармеристът Арно Белтрам, разменил се с жена, държана за заложник от нападателя от марокански произход Радуан Лакдим, който беше застрелян от полицията. Веганката живее в Сен Годенс, недалеч от Треб. Пред два дни ляв активист получи условна присъда от една година затвор за възхваляване на смъртта на Белтрам. Бивш кандидат за депутат на име Стефан Пусие бе осъден от съд в Нормандия. Той е публикувал три туита, в които се радва заради смъртта на подполковник Арно Белтрам./ БТА", "date": "2018.03.29", "title": "Франция съди веганка, възхвалила убийството на месар от терорист"}
{"url": "https://www.dnevnik.bg/sport/2018/03/29/3155210_milano_i_torino_shte_kandidatstvat_zaedno_za_zimnata/", "text": "Милано и Торино ще кандидатстват заедно за домакинство на зимните олимпийски игри през 2026 г. Италианският олимпийски комитет (КОНИ) обяви днес, че е изпратил писмо с предложението до Международния олимпийски комитет (МОК). Никога досега два града не са били домакини на летни или зимни игри. През 1940 г. Сапоро и Гармиш-Партенкирхен получават домакинството на зимната олимпиада, а Токио и Хелзинки - на лятната. Двете събития обаче са отменени заради Втората световна война. От КОНИ допълниха, че вече е направено проучване за определяне на техническата изпълнимост, което ще бъде връчено на бъдещото правителство на Италия.  Политическото бъдеще на страната скоро няма да се изясни , след като изборите на 4 март  не излъчиха ясен победител . Торино беше домакин на зимните олимпийски игри през 2026 г., докато Милано не е посрещал толкова голям спортен форум. Желание да организират игрите през 2026 г. са изразили още шест държави -  Канада с Калгари ,  Япония със Сапоро ,  Швейцария със Сион ,  Швеция със Стокхолм ,  Турция с Ерзурум  и Австрия с Грац и Шладминг, след като вариантът Инсбрук беше отхвърлен с референдум. МОК обяви промени в процедурата по кандидатстване , които да улеснят \"опитните\" кандидати. Първата стъпка е т.нар. фаза на диалог, в която олимпийският комитет ще покани потенциалните домакини да \"представят ползите, които евентуално домакинство на олимпийски игри ще им донесе\". Официалното подаване на кандидатурите ще стане през октомври по време на годишната сесия на МОК. Домакинът на зимните игри през 2026 г. ще бъде избран през септември 2019 г.", "date": "2018.03.29", "title": "Милано и Торино ще кандидатстват заедно за зимната олимпиада през 2026 г."}
{"url": "https://www.dnevnik.bg/skorost/2018/03/29/3155229_juber_se_sporazumia_sus_semeistvoto_na_ubita_ot_tehen/", "text": "Семейството на жената, убита при инцидент с автономен автомобил на \"Юбер Текнолъджис Инк\" (Uber Technologies Inc) в Аризона, постигна споразумение с американската компания за транспортни услуги, съобщи \"Ройтерс\", цитирана от БТА. Така компанията избегна потенциален съдебен процес. Смята се, че това е първия случай, при който автономен автомобил убива човек. При инцидента на шофьорската седалка има и човек, който би трябвало да следи как се справя колата, но от разпространено от полицията видео, се вижда, че жената се разсейва и не следи пътната ситуация. Жертвата – жена на 49 години, пресича по тъмно път в предградието на Финикс Тепми, докато бута велосипед. Тя е ударена от един от автомобилите на \"Юбер\"  \"Волво\" ХС90, снабдени със система за автономно придвижване , които минават тестове в щата. По първоначални данни вината за инцидента е на пешеходката, но \"Юбер\" явно не искат по случая да се шуми. Адвокат Кристина Перес Есано от компанията \"Бела Перес\" в Глендейл, Калифорния, съобщи, че \"въпросът е бил разрешен\" между компанията, дъщерята и съпруга на Илейн Херцберг. Не бяха дадени подробности за постигнатото споразумение. Служител на адвокатската компания, която представлява дъщерята и съпруга на жертвата, чиито имена не бяха разкрити, съобщи, че няма да има други изявления по случая, тъй като го приемат за разрешен. След инцидента \"Юбер\" спря тестовете на безпилотни автомобили в Питсбърг, Сан Франциско, Торонто и района на Финикс, докато тече разследването.", "date": "2018.03.29", "title": "\"Юбер\" се споразумя със семейството на убита от техен автономен автомобил жена"}
{"url": "https://www.dnevnik.bg/photos/2018/03/29/3154673_fotogaleriia_svetovnite_snimki_na_denia_-_29_mart_2018/", "text": "Лемур се забавлява в зоопарка в Лондон, Великобритания.", "date": "2018.03.29", "title": "Фотогалерия: Световните снимки на деня - 29 март 2018 г."}
{"url": "https://www.dnevnik.bg/sport/2018/03/29/3155242_kontuziia_donese_pritesneniia_v_ansambula_po/", "text": "Контузия на титулярната  състезателка Елена Бинева  донесе притеснения в ансамбъла по художествена гимнастика в навечерието на Световната купа в София. Тя получи травма в глезена на десния крак по време на подиум тренировката. До последно Бинева ще е под въпрос за състезанието. Резерви в състава са Стефани Кирякова, Камелия Стоилова и Анна Шивачева. Председателят на българската федерация Илиана Раева се надява да не се налага Бинева да бъде заменяна. \"Надяваме се до утре всичко да е наред. Контузията е в глезена. За втори път и поддава глезенът\", каза тя. Раева остана доволна от представянето на ансамбъла в тренировката. \"Спокойни са момичетата, доколкото може да бъдат преди състезание пред своя публика\", добави тя. Възстановяващата се Невяна Владинова тренира в залата. Раева обясни, че целта на гимнастичката е да влезе във форма за турнира в Пезаро. Световната купа в София ще се проведе от петък до неделя в \"Арена Армеец\".", "date": "2018.03.29", "title": "Контузия донесе притеснения в ансамбъла по художествена гимнастика преди турнира в София"}
{"url": "https://www.dnevnik.bg/sviat/2018/03/29/3155245_papata_obiavi_che_mu_predstoi_operaciia_na_ochite/", "text": "Папа Франциск разкри днес, че има старческо перде и очаква да му бъде направена операция на очите следващата година, предаде \"Ройтерс\". Новината дойде по време на посещението му на затвор в Рим, където изми традиционно нозете на 12 затворници. В разговор с директора на затвора за нуждата от далновидност относно реабилитацията на затворниците, папата каза: \"Добре е да си такъв. Защото на моята възраст например се появява старческо перде и човек започва да не вижда наистина добре\". Франциск допълни, че догодина ще трябва да се оперира. Операцията за премахване на катаракта се смятат за рутинни и с висока степен на успех. Папа Франциск не е влизал в болница от избирането си през 2013 г. и изглежда в добро цялостно здраве.", "date": "2018.03.29", "title": "Папата обяви, че му предстои операция на очите"}
{"url": "https://www.dnevnik.bg/sviat/2018/03/29/3155248_otnosheniiata_rusiia-sasht_sa_kato_pri_studenata_voina/", "text": "Генералният секретар на ООН Антониу Гутериш предупреди днес, че отношенията между Русия и САЩ се влошават и се доближават до ситуация \"сходна\" на Студената война, предадоха световните агенции, цитирани от БТА. Той призова за взимане на предпазни мерки, но отбеляза, че ситуацията се различава от тази през Студената война в два аспекта. Първият е, че сега има много повече участници в конфликтите, отколкото в ерата на две свръхсили. И второ, има по-малко установени канали за комуникация, които да попречат на ескалацията на проблемите. Гутериш изрази дълбоко безпокойство от случващото се. \"По време на Студената война имаше механизми на комуникация и контрол, за да се избегне ескалацията на инцидентите, за да се осигури, че нещата няма да излязат извън контрол, когато напрежението се покачи. Тези механизми бяха разрушени\", каза Гутериш. \"Мисля, че е време за такъв род предпазни мерки - да се гарантира ефективна комуникация, да се гарантира способност да се предотврати ескалацията. Вярвам, че този род механизми отново са необходими\", заяви още генералният секретар на ООН.", "date": "2018.03.29", "title": "Отношенията Русия-САЩ са като при Студената война, но при по-малко комуникация, смята Гутериш"}
{"url": "https://www.dnevnik.bg/sport/2018/03/29/3155246_voleibolistite_na_neftohimik_stignaha_do_nov_final_v/", "text": "Волейболният шампион \"Нефтохимик\" се класира за нов финал в Суперлигата. Воденият от Найден Найденов отбор се наложи убедително с 3:0 (29:27, 25:20, 25:15) срещу \"Пирин\" като гост. С успеха си \"Нефтохимик\" спечели категорично серията с 3:0 победи. Във финала шампионите ще се борят да защитят титлата си срещу ЦСКА или \"Монтана\". Червените постигнаха драматичен успех с 3:2 (25:22, 23:25, 25:22, 23:25, 15:8) в пълната \"Христо Ботев\" и поведоха с 2:1 успеха в серията. Четвъртият мач е отново в София в петък от 18.30 ч. \"Нефтохимик\" измъкна оспорвания първи гейм след късен обрат. \"Пирин\" водеше с 23:20, но съперникът му се вдигна и поведе. След това шампионите бяха убедителни. Най-резултатен в мача стана Валентин Братоев с 18 точки, а Жани Желязков добави 15. За \"Пирин\" Благовест Катранджиев завърши с десет точки. Далеч по-вълнуващо продължава серията между ЦСКА и \"Монтана\". Преди мача бившият национал Христо Цветанов получи поздравления по случай 40-ия си рожден ден. На полето центърът отпразнува със силна игра и 21 точки. Гостите започнаха вихрено и поведоха с 9:3, но тогава либерото Добромир Иванов се контузи и беше сменен от Кристиян Петров. ЦСКА се вдигна и изравни за 17:17, след което набра скорост и спечели с 25:22. Вторият гейм беше равностоен, като в края му две грешки на червените позволиха на съперника да изравни. Резултатът от първите две части се повтори и в следващите две и мачът стигна до тайбрек. В него ЦСКА игра силно, като поведе с 5:0 и след това увеличи преднината си, за да стигне до първия си спечелен тайбрек през сезона.", "date": "2018.03.29", "title": "Волейболистите на \"Нефтохимик\" стигнаха до нов финал в Суперлигата"}
