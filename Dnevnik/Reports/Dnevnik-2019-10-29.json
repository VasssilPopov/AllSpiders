{"url": "https://www.dnevnik.bg/sviat/2019/10/29/3984327_za_pruv_put_ot_blizo_vek_velikobritaniia_shte_provede/", "text": "За пръв път от почти сто години Великобритания ще проведе парламентарни избори през декември. Депутатите в Уестминстър гласуваха тази вечер предсрочните  избори да бъдат на 12 декември , удовлетворявайки желанието на премиера Борис Джонсън на четвъртия му опит да прокара това решение през парламента. Те гласуваха с 438 гласа \"за\" и 20 \"против\" за избори в навечерието на Коледа, които се очаква да бъдат най-непредвидимите от десетилетия, отбелязва в. \"Гардиън\". Сега решението трябва да мине и през Камарата на лордовете, където не се очаква да срещне съпротива. Парламентът ще бъде разпуснат идната сряда за кампания, която ще продължи пет седмици и ще се фокусира върху Брекзит, след като премиерът Джонсън не успя да изпълни обещанието си страната да напусне ЕС на 31 октомври  със или без сделка.  Изходът бе отложен  за 31 януари  с опция да се осъществи и по-рано, ако все пак сделката за него получи одобрението на парламента. Торите ще агитират предимно в полза на сделката, която премиерът уговори с ЕС-27 в последния момент, а лейбъристите обещават втори референдум.  Партията за Брекзит  ще се позиционира още по-вдясно от Джонсън, призовавайки за Брекзит без сделка, докато либералдемократите ще продължат да защитават идеята, че Великобритания трябва да остане в ЕС. Социологическите проучвания дават на консерваторите около 10 пункта преднина пред лейбъристите - но бившият премиер Тереза Мей имаше дори по-голямо преимущество преди вота през 2017 г., който в крайна сметка ѝ коства мнозинството в парламента. Лявата партия на Джеръми Корбин е разделена по въпроса дали трябва да се проведат първо избори или втори референдум; но кабинетът в сянка реши да подкрепи изборите, след като парламентът гарантира, че няма да се стигне до Брекзит без сделка и отлагането му бе одобрено и от ЕС. \"Този вот е възможност, която идва веднъж на поколение\", заяви Корбин след гласуването. \"Няма как изборът да бъде по-очевиден: лейбъристко правителство ще е на ваша страна, а консерваторите на Борис Джонсън, които смятат, че са родени, за да властват, ще се грижат само за привилигированите.\" Корбин обеща още невиждано амбициозна и  радикална кампания. ", "date": "2019.10.29", "title": "За пръв път от близо век Великобритания ще проведе избори през декември"}
{"url": "https://www.dnevnik.bg/analizi/2019/10/29/3983540_hristo_komarnicki_moje_li_buntar_da_se_hrani_na/", "text": "                         В обръщението си Хазарта намеква за Комарницки с думите: \"Свободолюбив художник на заплата в \"Булгаргаз\" качил снимка от концерта в Самоков и коментирал как духам.\" Става дума за следния пост на карикатуриста от петък: \"За разлика от вас, не мисля, че Хазартчето има проблеми с интегритета. Както сам казва: \"...и за кинти духаш яко!\" Ето какво написа Комарницки днес, предизвиквайки дебати по необятната тема за етиката във финансирането на хората на изкуството:  Мисля, че сериозната тема, която трябваше да обсъждаме, се измести в жълтини, както става обикновено. А темата е: Може ли да си бунтар и опозиционер и в същото време да се храниш на трапезата на Властта? Ето това дискутирайте. В такъв дебат бих участвал.", "date": "2019.10.29", "title": "Христо Комарницки: Може ли бунтар да се храни на трапезата на властта"}
{"url": "https://www.dnevnik.bg/politika/2019/10/29/3983475_gerb_i_vmro_mogat_da_naparviat_mnozinstvo_v/", "text": "ГЕРБ би си осигурил мнозинство в Столичния общински съвет, но с подкрепата на ВМРО. Това показват данните от разпределението на мандатите и местата в общинския съвет. Очаква се те да бъдат публикувани скоро и на страницата на общинсакта избирателна комисия. Пред \"Дневник\" членове на комисията съобщиха, че по първоначалните разпределения на мандатите, които са напарвили в комисията, ГЕРБ ще има 27 съветници. Досега партията имаше 30, но и това не достигаше за пълно мнозинство от 31 съветници в 61-членния общински съвет. ВМРО, с които партията на Бойко Борисов има споразумение на национално ниво и се очаква да са партньори на ГЕРБ също и в столицата, пък ще получат 4 мандата. Така общо двете формации могат да съберат 31 души подкрепа, ако решат да работят заедно. Следващата по големина сила този път е БСП, които ще имат двойно повече съветници - изчисленията са, че печелят 15 за разлика от досегашните 7 представители. Веднага след това е \"Демократична България\", която ще има 12 съветници. Те досега ясно са се заявили като опозиция на ГЕРБ и кмета Йорданка Фандъкова. А след като част от избраните през 2015 г. с дясната листа за общински съветници попаднаха този път в листата на ГЕРБ, сега очакванията са да няма разцепление на дясната група в съвета. Към групата на опонентите на Фандъкова е и независимият Борис Бонев от \"Спаси София\", който получава място в съвета и вече обяви, че ще е деен коректив на управлението на столицата. За него са гласували над 41 хиляди души, а квотата за избор на един общински съветник е малко над 6400, но неговите останали гласове не се разпределят и той може да получи само едно място като независим кандидат. \"Атака\" също ще има място в общинския съвет с двама съветници, като водач на групата се очаква да бъде лидерът Волен Сидеров. Той подаде заявление, че се отказа от мястото си в парламента и вероятно ще стане общински съветник. Макар доскоро да беше партньор на Борисов във властта, малко преди кампанията за местна власт той отново започна да се заявява като опозиция на властта. Дали ще влезе в споразумение с ГЕРБ в София засега не е ясно. Извън съвета остават ДПС, независимият Гергин Борисов, Българската социалдемократическа партия, които макар и с малко, не прескачат общинската избирателна квота, за да вкарат съветник. Досега ГЕРБ имаше 30 общински съветници, но през миналия мандат избра да не сключи категорично и ясно споразумение с никого, а да разчита на плаващи мнозинства и подкрепа както на досегашните представители на ВМРО, така и на разединилата се след вота през 2015 г. дясна група. Сега постигането на такива неофициални договорки без споразумение и отстъпки на различни постове в местната власт в София изглежда по-трудно заради по-слабото представителство на ГЕРБ в съвета, макар и само с трима души по-малко.", "date": "2019.10.29", "title": "ГЕРБ и ВМРО могат да направят мнозинство в Столичния общински съвет, сочат резултатите им"}
{"url": "https://www.dnevnik.bg/politika/2019/10/29/3983404_silite_na_demokratichna_bulgariia_vse_oshte_stigat_do/", "text": "На първия тур на местните избори в София \"Демократична България\" предизвика много коментари, доста от тях - критични, заради несъстоялия се съюз с независимия кандидат за кмет Борис Бонев /\"Спаси София\"/. Неговият резултат е близък с този на предпочетения от обединението арх. Борислав Игнатов. Разочаровани привърженици събират процентите на двамата и твърдят, че при съюз на балотажа в София срещу Йорданка Фандъкова от ГЕРБ щеше да е не Мая Манолова, независима, но поддържана от БСП, а избраникът на \"Демократична България\". Както кандидатът за кмет арх. Игнатов е трети с 52 925 гласа и 12.24% в столицата, така и листата за общински съветници ще е трета сила в Столичния общински съвет. Но резултатът на листата е по-висок - 57 012 гласа и 14.51%. Обичайно е обратното - кандидатът за кмет печели повече и \"дърпа\" листата, ако е писан на първо място в нея. В случая Игнатов е след водача на листата Методи Лалов, но справка в данните на изборната комисия показва, че за архитекта има повече преференции - 4137 спрямо 3715 за съдията. Иво Божков е с 2569, Марта Георгиева - с 1304, Тома Белев - с 1071, Веселин Калановски е със 706. Аделина Бенакиева-Иванова, която е на 26 място в листата има 566 преференции. Около две трети от избирателите (36 816) на коалицията са гласували без да посочат предпочитание. \"Спаси София\" и Борис Бонев пък бяха критикувани, че не са поискали и не са намерили начин да регистрират листа, защото сега при голямата подкрепа Бонев ще бъде съветник - единственият от организацията си. С неговия резултат и на другия независим кандидат за общинския съвет Гергин Борисов - 47 932 гласа, можеше да има 7 съветници. Подозренията, че ще има \"Спаси България\", не се оказаха верни и \"Спаси София\" засега си остава столично явление. Същото определение може да се каже, че важи и за \"Демократична България\" с малки изключения. За общински съвет в областните градове обединението има най-високи резултати  в коалиция със СДС и ДБГ и  , където е в съюз със СДС и БЗНС. В Пловдив е с 6.8%, а във Варна и Силистра – 6.7, Враца - 5.5. Ще има съветници в Благоевград, Велико Търново, Хасково, Стара Загора, Русе и вероятно в Шумен и Бургас. В останалите областни центрове има между 1 и 3%, а някъде въобще не са издигнали кандидати. В община Перущица всеки пети избирател е гласувал за \"Демократична България\" (26,81% или 547 гласа). Кандидатът е досегашният кмет на общината Ради Минчев, който отива на балотаж. Още няколко градчета като   имат принос обединението да присъства в картата на страната. Политологът Антоний Гълъбов видя причината за скромната изява на тези избори в София в спирането на кампанията три дни преди вота заради избора на Иван Гешев за главен прокурор. \"Спирането на кампанията отне гласове на \"Демократична България\", прецени той. Тримата лидери на обединението – Христо Иванов от \"Да България\", Атанас Атанасов от ДСБ и Владислав Панев на Зелено движение, също приемат, че пренасочването на предизборната кампания към протести и блокада на Орлов мост срещу Гешев вероятно е отляло гласове. Но те не съжаляват за това. \"Това беше необходимо решение. Няма кой друг да го направи в България\", посочи Христо Иванов. Наистина нито ГЕРБ, нито БСП или друга формация, апелираща за проевропейска политика и за промяна на статуквото, не си наруши предизборната агитация по този повод. На Орлов мост \"Демократична България\" изрази своята идентичност, поне така твърдят лидерите й. \"Ние сме против корупционния модел, наложен от това управление на страната, срещу путинизацията на страната\", посочи Иванов. Дълбинна промяна в начина на управление е целта, а не просто смяна на едно име с друго на кметския пост, добави той. Въпреки несъстоялия се съюз със \"Спаси София\" на Борис Бонев и въпреки протестите на Орлов мост крайният резултат на \"Демократична България\" от тези избори не е по-различен от този на Реформаторския блок на предишните местни избори през 2015 г. Тогава техният кандидат Вили Лилков беше втори в София след Йорданка Фандъкова, но с едва 9.62% срещу 60.17% за победителката на първи тур тогава. Спрямо изборите за европейски парламент на 26 май сега обединението е с малко по-висок брой гласове. В Столичния общински съвет през 2015 г. Реформаторският блок вкара 11 съветници плюс един от Зелените. Сега обединението вероятно също ще има 12. Паралелът между двете формации е условен, защото Реформаторският блок беше от седем партии, докато \"Демократична България\" е от три. Разпадът на Реформаторите беше предизвестен. Факт е, че сега част от тях, като Движение България на гражданите, подкрепят заедно с БСП Мая Манолова. Показателно за \"Демократична България\" сега е решението какво ще призове привържениците си за балотажа в неделя в София. Лидерите на обединението не са нито \"за\" Фандъкова, нито \"за\" Манолова. Те се фокусират върху балотажа за районни кметове в София, защото имат 10 кандидати, като шансовете им за успех не са малки. В \"Средец\" Трайчо Трайков е на балотаж с първи резултат. В 9 района Демократите се изправят срещу кандидатите на ГЕРБ, а в \"Изгрев\" - срещу БСП. В другите градове с районно деление - в Пловдив нямат свои избраници на балотаж, а във Варна въобще не са издигнали кандидати за районни кметове . Ако успеят да спечелят кметове в няколко столични района, това ще е знак, че на следващите парламентарни избори ще имат свои депутати.", "date": "2019.10.29", "title": "До Орлов мост ли стигат силите на \"Демократична България\""}
{"url": "https://www.dnevnik.bg/sviat/2019/10/29/3983557_ukraina_i_separatistite_zapochnaha_da_razdalechavat/", "text": "Украинският външен министър Вадим Пристайко заяви, че е започнало планираното раздалечаване на киевските войски от силите на самопровъзгласилите се републики, предадоха \"Ройтерс\" и ТАСС. Стъпки в тази посока според \"Дойче веле\" са започнали и проруските сепаратисти в района на градчето Золоте (Золотое на руски) и предстоят такива в Петрово-Красносиля (Петровское), също в Луганска област. Това се прави съгласно постигнатите споразумения от Контактната група за конфликта в Източна Украйна. Двете страни трябва да преместят силите си и въоръжените си на разстояние километър от линията на разграничение между тях. Агенция \"Униан\" отбелязва, че процесът трябваше да започне на 7 октомври, но се отложи заради продъжлаващо напрежение. . \"Раздалечаването в Золотое вече е в ход, започваме го днес\", заяви министърът преди началото на Инвестиционен форум в Мариупол и добави: \"Забавихме се, защото това не е просто раздалечаване, а то трябва да бъде подготвено и контролирано от страна на ОССЕ\". \"Най-после успяхме да накараме Украйна да сложи край на нарушенията в зоната на раздалечаването в село Золотое\", заяви външният министър на непризнатата Луганска народна република (ЛНР) Владислав Дайнего. И представителят на ЛНР в Тристранната контактна група Родион Мирошник потвърди, че процесът е започнал. Миналата седмица президентът Володимир Зеленски заяви, че срещата на лидерите на страните от т. нар. Нормандски формат (Украйна, Русия, Франция и Германия), работещи за края на конфликта в Донбас, ще стане след раздалечаването на силите от три района, между които са именно Золоте и Петрово-Красносиля. Зеленски се надява срещата да може да се състои към края на ноември. Официално жертвите на конфликта в Донбас, започнал след анексията на Крим от Русия, са над 13 хил., според други изчисления може да са и много повече.", "date": "2019.10.29", "title": "Украйна и сепаратистите започнаха да раздалечават войските си в Донбас"}
{"url": "https://www.dnevnik.bg/politika/2019/10/29/3983677_koi_kakvi_glasopodavateli_privleche_v_bitkata_za_kmet/", "text": "Какъв е профилът на местния вот в София – отговор на този въпрос дава социологическата агенция \"Алфа Рисърч\", чиито данни от екзит пола показват каква част от дадена демографска група е предпочела съответния кандидат за кмет на първия тур. Йорданка Фандъкова и Мая Манолова успяват да привлекат избиратели, гласували за листите на всички останали партии за общинския съвет. Фандъкова е изборът за столичен кмет на 92% от гласувалите за листата общински съветници на ГЕРБ-СДС. Тя е посочена от 50% от гласувалите за общинската листа на ДПС (което не издигна кандидат за кмет на София), близо 30% от избралите листата с общински съветници на \"Глас народен\", над 12 от гласувалите за листата на ВМРО и над 14% - на НФСБ. Партията на Валери Симеонов на този вот изглежда не се справя с обединение зад собствения си кандидат – от гласувалите за общинската листа на НФСБ в София под половината са гласували и за кандидатът ѝ Стефан Иванов. Наред с над 90-те процента гласували за листата с общински съветници на БСП, подкрепената от левицата Мая Манолова привличаи подкрепа от 8 на сто от гласувалите за листата на Демократична България, 14% - за НФСБ и 13% за Атака и 9% за ВМРО. По отношение на етническия вот – Йорданка Фандъкова е привлякла 54.7% от гласовете на ромите. От тях 17.6 на сто са избрали за Борислав Игнатов, а Тончо Токмакчиев и Мая Манолова са получили по 5.9 на сто от гласовете им. Лидерът на \"Атака\" Волен Сидеров е бил предпочетен от 13.3% от определилите се като турци. От тях 33.3 на сто са гласували за Фандъкова, а по 20% - за Игнатов и Мая Манолова. Що се отнася до критериите като възраст и образование, прави впечатление, че младите (18-30 г.) са гласували в полза на Йорданка Фандъкова и Борис Бонев, докато при тези от 30 до 60 г. и над 60 г., предпочитанията са основно разпределени към Фандъкова и Манолова. По отношение на гласуването по пол, Йорданка Фандъкова и Мая Манолова са предпочитани от жените, докато Борислав Игнатов – от мъжете, макар че разликите са минимални. Лидерът на \"Атака\" Волен Сидеров не се е справил с печеленето на симпатиите на дамите, като за него са гласували под 1% от жените.", "date": "2019.10.29", "title": "Кой какви гласоподаватели привлече в битката за кмет на София (графики)"}
{"url": "https://www.dnevnik.bg/sport/2019/10/29/3983776_chili_otmeni_machove_zaradi_protestite_no_ostavat/", "text": "Футболното първенство на Чили остава прекъснато покрай  протестите в страната . Местната федерация реши да отложи следващия кръг от шампионата. Посочва се, че не са налице необходимите условия за гарантиране на сигурността около мачовете. От федерацията заявиха, че не могат да стоят настрана от ставащото в страната и от действителността, в която всеки ден живеят милиони чилийци. За последно мачове от местното първенство имаше в средата на октомври. По това време започнаха и протестите, провокирани от поскъпване на цената на билетите за метрото в столицата Сантяго и прераснали в искания за големи промени и по-добър живот. Решението на местната футболна федерация за пореден път поставя на преден план въпроса за финала на Копа Либертадорес между  шампиона \"Ривър плейт\" от Аржентина  и бразилския \"Фламенго\". По план мачът трябва да се проведе на 23 ноември в Сантяго. Събитието е историческо, тъй като това ще е първият финал на най-силния клубен турнир в Южна Америка, който ще се състои само в една среща. Въпреки протестите преди седмица южноамериканската футболна конфедерация заяви официално, че не планира промяна на домакина.", "date": "2019.10.29", "title": "Чили отмени мачове заради протестите, но остават въпросите за финала на Либертадорес"}
{"url": "https://www.dnevnik.bg/evropa/2019/10/29/3983941_gazovite_pregovori_na_rusiia_i_ukraina_sus/", "text": "Русия и Украйна трябва да ускорят преговорите си за транзита на газ за Европа. Това каза европейският комисар по въпросите на енергийния съюз, след като при последния кръг от преговорите в Брюксел в понеделник (28 октомври) не беше постигнат напредък, предаде  EurActiv България . Разговорите се проведоха само седмици преди на 31 декември да приключи дългосрочният договор за транзит на газ между Русия и Украйна. Русия движи проектите по два големи тръбопровода, заобикалящи Украйна: \"Северен поток 2\", докарващ газ до Германия под Балтийско море, и \"Турски поток\", който ще минава под Черно море. Пред нов договор има редица пречки. Като политическия спор между Киев и Москва, проруските действия в Източна Украйна и съдебните спорове между руския доставчик на газ \"Газпром\" и украинската енергийна компания \"Нафтогаз\". \"Моето послание днес беше, че времето лети. И като се има предвид датата, трябва да има ясно усещане за спешност\", каза заместник-председателят на Европейската комисия Марош Шефчович и комисар по въпросите на енергийния съюз пред репортери. \"Разочарован съм от днешния резултат\", допълни той. Шефчович каза, че комисията предложи Русия и Украйна да сключат поне 10-годишен договор с клауза за минимум 40-60 млрд. куб. м годишно и възможност за пренос на допълнително между 20 и 30 млрд. куб. м на година. Тарифите за транзит трябва да се определят в съответствие с методологията на ЕС. Той каза още, че след първите пет години може да има промяна в методологията и специална клауза трябва да гарантира, че всички са съгласни с условията на транзит. По думите на Шефчович Русия се е оплакала, че не всички документи при подготовката на срещата са пристигнали навреме и някои от тях не са преведени. Той намекна и че Русия търси \"пакетно решение\", включително и \"политическо\", за изхода от арбитражното дело в Стокхолм и че Украйна не е готова да обсъжда този въпрос. Москва и Киев се сблъскват често заради енергетиката. Разговорите се усложняват от дългия правен спор между \"Газпром\" и \"Нафтогаз\", довел до решение на Арбитражния съд в Стокхолм през февруари 2018 г., че всяка компания трябва да обезщети другата. \"Нафтогаз\" излезе победител от това решение, като спечели 2.56 милиарда долара от \"Газпром\". Руската фирма оспорва решението, което може да отнеме години. Според Шефчович Украйна и Русия трябва да обсъдят въпросите на най-високото политическо ниво, а еврокомисията е готова да помогне на посредничеството в сделката преди края на годината. Попитан за рисковете от прекъсване на доставките, той каза, че всички страни са съгласни, че това не е вариант. \"И Русия, и Украйна са напълно наясно каква вреда би нанесло това на имиджа им като надежден доставчик и надеждна транзитна държава\", каза той и добави, че ЕС е напълно готов за всякакви събития. Газовите запаси на ЕС са пълни на 90-96%. Шефчович намекна, че Украйна планира да има свой оператор, съвместим с преносната система на ЕС, за 17 декември, но призна, че съществува риск от гледна точка на времето. Ако нещо се обърка във Върховната Рада, ЕС би помогнал за продължаване на краткосрочните търгове в периода януари-юни като част от дългосрочна сделка, каза той. Но допълни, че ЕС иска да избегне тази \"игра\" със сроковете. Тристранните газови преговори ще продължат в края на ноември, само месец преди да изтече настоящият договор, каза след края на този кръг от преговорите руският министър на енергетиката Александър Новак. Изпълнителният директор на \"Нафтогаз\" Андрий Коболиев обясни пред репортери, че не е постигнат голям напредък и \"имахме почти същата гледна точка\" като ЕС. Добави, че \"това предложение е конструктивно\". Според Коболиев \"Нафтогаз\" предложи \"Газпром\" да изпрати официално вижданията си за това как да бъдат уредени дълговете й от близо 3 милиарда долара, произтичащи от Стокхолмския арбитраж, както и за други нерешени въпроси.", "date": "2019.10.29", "title": "Газовите преговори на Русия и Украйна със съдействието на ЕС са в задънена улица"}
{"url": "https://www.dnevnik.bg/politika/2019/10/29/3984081_koi_kakvi_glasopodavateli_privleche_v_bitkata_za_kmet/", "text": "Кандидатът за кмет на Варна Иван Портних (ГЕРБ), който отива на балотаж е привлякъл почти половината ромски вот в града, показват данните  от екзит пола на \"Алфа Рисърч\", показващи каква част от дадена демографска група е предпочела съответния кандидат за кмет на първия тур. Лидерът на националистическата партия \"Възраждане\" Костадин Костадинов, който ще се изправи срещу Портних на  втория тур , също привлича немалка част от ромския вот - 17.4 на сто. Следващите три графики показват разпределение на гласувалите според избраната от тях листа за общински съвет на Варна, както и гласувалите според възрастта и образованието им, както и по пол. Редът е според поредността на номерата на бюлетините.", "date": "2019.10.29", "title": "Кой какви гласоподаватели привлече в битката за кмет на Варна (графики)"}
{"url": "https://www.dnevnik.bg/politika/2019/10/29/3984043_ninova_za_reshenieto_na_prezidenta_za_geshev_ne_e/", "text": "Лидерът на БСП Корнелия Нинова обяви, че не иска да се ангажира с коментар или препоръка към президента Румен Радев за избора на главен прокурор. В момента държавният глава може  или да подпише указ за назначаването на Иван Гешев, или да върне процедурата  във Висшия съдебен съвет (ВСС). \"Отношението ни и персоналното ми към президентската институция и президента Румен Радев е непроменено от три години. От служебния кабинет до днес днешен ме питате за всеки негов акт и оттогава до днес не сме се месили нито в служебен кабинет, нито в решения, нито в президентско вето. Румен Радев е изключително достоен и отговорен, умен и подготвен човек, президент на републиката. Знае си конституционните правомощия. Какво ще направи си е негова работа. Не е работа не само на БСП - на никоя партия не й е работа да се бърка там и да му дава съвети, акъли и препоръки. Знам, че той ще постъпи разумно и с отговорност към конституционните си правомощия. Но няма да се ангажирам с никакъв коментар, препоръка или каквото и да е\", каза Корнелия Нинова в отговор на въпрос на \"Дневник\". \"Ако законът дава възможност на опозицията, на парламентарни партии, на граждани да правят предложения за главен прокурор, 200% ви гарантирам, че БСП щеше да направи предложение за втора кандидатура\", коментира Нинова днес. Тя каза още, че някъде скрито и порочно ще се изберат и представителите на България в Европейската прокуратура. На въпрос дали съжалява, че не е блокирала процедурата по избор на парламентарната квота във ВСС, при която са избрани трима от предложените от социалистите кандидати, Корнелия Нинова: \"Не съжаляваме за хората, които предложихме. Предложихме шестима, за да има свободен избор без скрити договорки. Ако има нещо, за което да съжаляваме, е, че не ни чуха за реформата, която се направи в съдебната власт от Христо Иванов - тогава министър на правосъдието, и Бойко Борисов - премиер. Не ни чуха, че е сгрешена. За разделянето на колегиите. Два месеца обяснявахме колко е грешно това, до какъв резултат ще доведе. Ето го резултатът. Сега отново правим предложения - не ни чуват. Тези хора, които създадоха този модел, днес се карат кой да го оглави. И чувам упреци към БСП защо не е активна. Те го създадоха, БСП е виновна.\" В неделя Румен Радев каза, че ще вземе решение в \"обозрим срок\". Той критикува премиера Бойко Борисов, че не е поел отговорност нито правителството да излъчи втори кандидат за главен прокурор, нито за гласовете на парламентарната квота във ВСС, избрана от мнозинството на ГЕРБ. Утре вечер се организира пореден протест срещу избора на Иван Гешев за главен прокурор.", "date": "2019.10.29", "title": "Нинова за решението на президента за Гешев: Не е работа на партиите да се бъркат"}
{"url": "https://www.dnevnik.bg/video/deniat_s_veselin_dremdjiev/2019/10/29/3984098_todor_tagarev_ima_li_razreshenie_za_prelitane_na_ruski/", "text": "Има ли разрешение от България за прелитането над територията на страната на самолет с ракетни комплекси С400 на борда им. Това попита в предаването \"Денят с Веселин Дремджиев\" по ТВ+ и ТВ1 бившият служебен министър на отбраната в кабинета на Марин Райков проф. Тодор Тагарев. По негова информация машината Ан-124 на руските ВВС е преминала над територията на България на 22 срещу 23 октомври, като ракетите са били транспортирани за военно учение в Сърбия. Тагарев разясни какъв е режимът за прелитане на такива самолети и коментира мълчанието на официалните власти по случая.", "date": "2019.10.29", "title": "Тодор Тагарев: Има ли разрешение за прелитане на руски самолети с ракети над България"}
{"url": "https://www.dnevnik.bg/evropa/2019/10/29/3984095_evrokomisiiata_razsledva_ungariia_za_narushavane_na/", "text": "Европейската комисия започна разследване, за да определи дали Унгария е нарушила правилата за конкуренцията в ЕС, като е позволила над 20 милиона евро субсидии да бъдат предоставени на компания за наземно обслужване на полети с централа в Будапеща, предаде \"Асошиейтед прес\". Комисията съобщи днес, че иска да установи дали мерките за финансиране, \"възлизащи на общо около 21 милиона евро\", отпуснати от различни унгарски държавни дружества на \"Малев граунд хендлинг\" (Malev Ground Handling), отговарят на правилата в ЕС за затруднени компании. \"Малев граунд хендлинг\" е бивш филиал на унгарския национален превозвач \"Малев\" (Malev), който фалира през 2012 година. Комисията все пак отбелязва, че подразделението изпитва финансови затруднения. Разследването е породено от жалба, подадена през 2017 година от конкурент, който твърди, че субсидиите за \"Малев граунд хендлинг\" са равнозначни на държавна помощ и са в разрез с правилата в ЕС. /БТА", "date": "2019.10.29", "title": "Еврокомисията разследва Унгария за нарушаване на правилата за държавни помощи"}
{"url": "https://www.dnevnik.bg/sviat/2019/10/29/3984105_livanskiiat_premier_podade_ostavka_zaradi/", "text": "Ливанският премиер Саад Харири обяви, че подава оставка заради възникналата \"безизходица\" в отговор на \"волята и исканията\" на хиляди жители. Харири обяви решението си след почти две седмици улични протести както срещу правителството, така и срещу системата, неспособна да реши задълбочаващата се икономическа криза. \"Политическите партии идват и си отиват, достойнството и безопасността на страната са по-важни\", каза той в излъчвано на живо обръщение към ливанците отпреди минути. Той мотивира решението си да отиде при президента Мишел Аун с нужда да се запази \"гражданският\" мир в страна, преминала през 15-годишна гражданска война. Все още не е известно как ще бъдат изпълнени всички искания на демонстрантите, които искат коренна промяна. Според ливанската конституция премиерът задължително трябва да е сунит. В първите часове, откакто (по-рано днес) стана неофициално известно решението на Харири, не бе известно кой би могъл да заеме тази роля. Това е втората оставка на Харири - предишната,  подадена по време на негово посещение  в Рияд през декември 2017 г. и оттеглена, предхождаше  първите парламентарни избори от девет години . Как се стигна дотук Демонстрациите, започнали от обявени нови данъци (сред тях и този върху приложения за разговори като \"Уотсап\" и \"Месинджър\"), прераснаха в искания за промяна.  Демонстрантите показаха силно единство  отвъд обичайните си партийни и религиозни пристрастия, но Аун отказа властите да се съобразяват с \"искания на улицата\", а Харири  предложи пакет реформи, които не успокоиха  жителите. Стигна се обаче и до блокади и насилие в момент, когато Бейрут е изправен пред сериозни финансови проблеми и нужда от реформи, за да изпълнят международни организации и правителства обещанията си за заеми в размер на милиарди долари. Проблем за \"Хизбула\" Разделенията, които се отвориха в протестите в последните дни, повишиха напрежението. Това стана след намесата на привърженици на шиитското движение \"Хизбула\", което е важна част от властта в Ливан. Жители, верни на \"Хизбула\" и движението \"Амал\" (бивша паравоенна групировка от гражданската война, днес ръководена от дългогодишния председател на парламента Набих Бери), унищожиха лагер на антиправителствени демонстранти. Те твърдяха, че действат \"в защита на Набих\" и се \"вслушват в призива\" на лидера на \"Хизбула\" Хасан Насралла. \"Ройтерс\" съобщи, че силите за сигурност не са се намесили, за да попречат на унищожаването на палатковия лагер. Оставката на Харири се счита за предизвикателство срещу \"Хизбула\", тъй като Насралла неведнъж е предупреждавал, че е срещу подобни действия заради политическия вакуум, който те може да създадат. Някои анализатори смятат, че неговото управление - особено след подадената от него оставка под натиск от Саудитска Арабия преди време и оттеглянето на това решение като намек към движението - с действията си легитимира подкрепяната от Иран сила и прекомерното според част от тях нейно влияние върху страната. \"Хизбула\" е и сред воюващите страни в Сирия.", "date": "2019.10.29", "title": "Ливанският премиер подаде оставка заради протестите и въпреки \"Хизбула\""}
{"url": "https://www.dnevnik.bg/politika/2019/10/29/3984119_koi_kakvi_glasopodavateli_privleche_v_bitkata_za_kmet/", "text": "Кандидатът на БСП за кмет на Русе Пенчо Милков, който достигна до балотаж, е успял да привлече на първия тур над 27% от гласувалите за листата с общински съветници на \"Демократична България\". Опонентът му на балотажа - Диана Иванова от ГЕРБ, е привлякла над 15% от гласувалите за листата на ДПС за общински съвет в града и над 6 на сто от гласувалите за \"Демократична България\" (и двете формации имат издигнати свои кандидати за кмет на Русе). Това сочат данните от екзитпола на \"Алфа Рисърч\", показващи каква част от дадена демографска група е предпочела съответния кандидат за кмет на първия тур. Следващите четири графики показват разпределение на гласувалите в Русе според избраната от тях листа за общински съвет по етнос, по възраст и образование, както и по пол. Редът е според поредността на номерата на бюлетините.", "date": "2019.10.29", "title": "Кой какви гласоподаватели привлече в битката за кмет на Русе (графики)"}
{"url": "https://www.dnevnik.bg/bulgaria/2019/10/29/3984123_sudebniiat_suvet_edinodushno_othvurli_proektobjudjeta/", "text": "Единодушно, с 19 на 0 гласа, пленумът на Висшия съдебен съвет не съгласува проектобюджета за съдебната власт за 2020 г., предлаган от Министерския съвет. Членовете на ВСС държат на разчетите, заложени в техния проектобюджет за догодина, и не са съгласни с орязването. Съдебният съвет поиска 859 300 000 лева за разходи на третата власт, а Министерският съвет залага 771 317 000 лева. Разликата е 87 983 000 лева. От днешното заседание на Пленума на ВСС отсъстваше главният прокурор Сотир Цацаров, не дойде и правосъдният министър Данаил Кирилов, който председателства заседанието по закон, съобщи Defakto.bg. От резюме, представено от шефа на бюджетната комисия Боян Магдалинчев, се разбра, че няма да се актуализират ранговете на съдебните служители, няма да може да се обезпечат свободните щатни бройки за срок от 6 месеца, средствата за основен ремонт и придобиване на сгради ще паднат наполовина. Пари ще има за 10% ръст на заплатите в системата, за осигуряване на по 3 основни заплати отгоре за магистрати в свръхнатоварени съдилища и прокуратури, както и бонуси в същия размер за спецпрокуратурите и спецсъдилищата, ще се покрият и обезщетенията по Кодекса на труда и Закона за съдебната власт за 95 магистрати и 301 служители, които ще се пенсионират догодина. В съобщение на сайта на съдебния съвет се посочва, че с така заложения бюджет от Министерството на финансите няма да могат да се обезпечат някои предвидени от ВСС дейности. Предвидено е назначаването на 110 щатни бройки за съдебни служители, от които 100 за длъжността \"съдебен помощник\" и 10 за Инспектората на ВСС. Освен това без финансов ресурс ще остане предвиденото обезпечаване на свободните щатни бройки за 6 месеца за следващата година. Заложените средства за основен ремонт и придобиване на сгради са в размер на 33 млн. лв., като сумата е изцяло съобразена с представената информация за 2020 г. по обекти от дирекция \"Управление на собствеността на съдебната власт\". Особено важен и дълго обсъждан е въпросът за сградата на съдебната палата във Варна, която трябва да бъде наново изградена, а все още няма терен и одобрен пункт въпреки ангажимента, който правосъдното министерство бе поело. Без достатъчно планирано финансиране ще остане и предвиденото актуализиране на възнагражденията и ранговете на съдебните служители и изменение на Класификаторите на длъжностите в администрацията на прокуратурата, Върховния касационен и административен съд, както и съдилищата.", "date": "2019.10.29", "title": "Съдебният съвет единодушно отхвърли проектобюджета на Горанов заради 88 млн. лв."}
{"url": "https://www.dnevnik.bg/politika/2019/10/29/3984121_bsp_ospori_bezapelacionnata_pobeda_na_gerb_na_izborite/", "text": "За лидера на БСП Корнелия Нинова резултатите от първия тур на местните избори показват, че ГЕРБ е в тенденция да намалява подкрепата си, а БСП безапелационно расте. На първи тур социалистите имат кмет в 34 общини и отиват на балотаж в 56 други, както и в 16 районни администрации в София, Пловдив и Варна. На \"Позитано\" 20 се надяват да спечелят изборите поне в няколко областни града като Русе, Перник и Разград, а кандидати на левицата ще се явят на балотаж в 12 такива в неделя (още четете  тук ). На втория ден след изборите лидерът на най-голямата опозиционна партия коментира резултатите, които определи като завръщане на БСП в местната власт. Тя оспори коментара на опонента си Бойко Борисов, че  победата на ГЕРБ е безапелационна,  с аргументи като балотажа в София, третото място на кандидата на ГЕРБ за кмет на Ямбол, намаляването на броя на съветниците на партията в големи градове и др. Според анализа на \"Позитано\" 20 кандидатите за кметове на БСП увеличават гласовете за партията със 100 хил. спрямо 2015 г., а за листите с кандидати за общински съветници са гласували над 45 хил души повече. За листите на социалистите сега са гласували около 432 хил. души, но това е с 42 хил. гласа по-малко спрямо резултата на европейските избори. На изборите през 2015 г. БСП има около 60 кметове на общини - 31 партийни и още толкова, подкрепени от социалистите. Общинските съветници са 910. Социалистите тепърва ще решават от кого да искат и на кого да дават подкрепа на балотажа в неделя. Лидерът Корнелия Нинова днес обяви, че най-големият проблем в изборите са около 400 хил. невалидни бюлетини по сметки на социалистите и решението за това било машинното гласуване. Тя каза още, че партиите трябва да се обединят срещу страха, бедността и репресията. Депутатът от БСП Георги Свиленски обяви, че в ромски секции в София има купен и контролиран вот, тъй като на няколко места в райони като \"Слатина\" и \"Красна поляна\" кандидатът на ГЕРБ и СДС Йорданка Фандъкова печели с 80-90% подкрепа. Сигнал в прокуратурата обаче няма да бъде подаден.", "date": "2019.10.29", "title": "БСП оспори безапелационната победа на ГЕРБ на изборите"}
{"url": "https://www.dnevnik.bg/bulgaria/2019/10/29/3983145_evropeiskata_komisiia_tursi_svoite_mladi_poslanici_v/", "text": "Европейската комисия в България за поредна година набира млади доброволци за своя Младежки екип \"Европа\". Той се състои от активни студенти, които имат добри познания за ЕС и желание да участват като лектори в разнообразните комуникационни дейности на Европейската комисия в България, на информационната мрежа \"Европа Директно\" (Europe Direct) у нас и в останалите европейски мрежи, както и на Бюрото на Европейския парламент за България. Кандидатстването за конкурса става онлайн  Търсят се студенти на възраст 18 – 25 години, обучаващи се в бакалавърска или магистърска програма, които имат желание да бъдат младите посланици на ЕС пред най-различни публики. Подробности за кандидатстването ще откриете на  страницата  на Представителството на ЕК в България. Вярвам, че именно заради свободното време в комбинация със заразяващ ентусиазъм имаме възможността да оформим културата на доброволчеството, чиято същност е емоцията и удовлетворението от това, че подкрепяме каузи, в които вярваме. Ползите за нас не са финансови, а чисто практически - нови знания, изграждането на контакти, умения за общуване и реален поглед към състоянието на дадената сфера. Това считам за далеч по-ценно.      Да си част от Младежки екип \"Европа\" е повече от забавно. Инициативите и презентациите, които организираме, излизат извън скучното формално образование. Стараем се по активен, неформален и модерен начин да стигнем до всички граждани, като залагаме на различни дейности, които да информират по достъпен начин, така че, лично за мен доброволчеството в Младежки екип \"Европа\" се превърна в хоби. Във въпроса споменахте \"без заплащане\" и \"в полза на ЕС\". Истина е, че липсва финансов стимул, но контактите, които създаваш, знанията и уменията, които придобиваш, опитът, който трупаш – това кара поколения \"джуниъри\" да подновяват договорите си и да се включват в инициативите отново и отново, което реално отговаря и на аспекта за \"ползата\". Дейността на екипа не е (само) в полза на ЕС. Огромни дивиденти черпим ние самите, както и България, тъй като обясняваме на българските граждани по достъпен и ясен начин така сложните европейски политики. Наскоро прочетох някъде, че \"джуниърите\" сме били \"лектори по европейски въпроси\" – аз не се приемам за лектор. Като студент по международни отношения ми е много по-лесно да си се представя като посланик на ЕК, чиято цел е да опрости и представи брюкселските политики пред различни аудитории. През тези няколко месеца, в които съм част от екип, се срещнах с хиляди граждани на възраст между 5 и 75 години. Хубавото в ЕС е, че той е навсякъде около нас и част от ежедневието ни, което позволява да говорим за него пред различни възрастови групи. Въпреки това основната ни целева група са младежите между 16 и 30 г., чиито познания за ЕС се свеждат до материала в училище и информацията от новините. Така те пропускат много възможности и права, които ЕС им предоставя, както и често стават жертва на дезинформацията. Основните теми, по които работим с младите, са възможностите за работа и стаж в европейските институции, перспективите на програмата Еразъм+ и борбата с дезинформацията. Моето членство в екипа започна през 2016 г., като до днес в хода на доброволческата ни работа съм била част от десетки инициативи с основен фокус върху социалната значимост и подкрепа в полза на гражданите. Като пример мога да спомена проекта \"Отново в училище\", събития като \"EuropeOfYouth - предимството да бъдеш информиран\", участията ни в \"Национални дни на кариерата\" и др. На първо място бих отбелязала, че Младежки екип \"Европа\" стимулира креативността. Освен досега до нови идеи, подходи и хора, получаваме и привилегията за професионално обучение в сферата на комуникационните умения, а именно - как да превърнем сложната информация в достъпна. Това съответства както с целите на ЕК, така и с нуждите на работното ни ежедневие и личния живот.      ЕС е толкова голям и сложен \"организъм\", че за него винаги има какво да научиш. В училище и университета се набляга много на история, структура и функциониране на институциите, но реално не се обръща почти никакво внимание на възможностите, които ЕС предоставя, на различните проекти и инициативи, от които да се възползваш и от секторните му политики, които са част от нашето ежедневие. Едновременно с това, благодарение на участието си в екипа, успях да преборя един доста голям проблем – публичното говорене. Винаги съм се притеснявал, излизайки пред голяма аудитория. През тези месеци имах възможността да си развържа езика, да се отпусна, да изляза от зоната си на комфорт и да се чувствам цар на подиума – нещо, за което винаги ще бъда благодарен на Младежки екип \"Европа\". Та аз го правя постоянно. Повечето ми връстници използват социалните мрежи и именно там е насочена и кампанията ни - Facebook, Linked In, Instagram Всички от екипа целим да разпространим идеята на Младежки екип \"Европа\" и да покажем на своите приятели и последователи колко забавно, полезно и представително е участието. Ако можех, тази година пак бих кандидатствал, защото истината е, че единственото, което получаваш от членството, са позитиви, пък да напишеш в CV-то си, че си бил част от Младежки екип \"Европа\" към Представителството на Европейската комисия звучи доста престижно, нали? азпространявам информация за проекта почти от самото начало. Младежки екип Европа не е просто още едно добро попадение за CV , а забележителен старт за професионално развитие. Всеки осмелил се ще открие също и че европейската тематика може да е водеща, но винаги има място и за различни интереси и сфери, които дори правят крайния резултат още по-забележителен. Това, което считам за най-ценно в хода на проекта са хората - колеги, които често се превръщат в приятели, а така се формира и нова представа за думата \"екип\". Никой не цели да затруднява желаещите и да ограничава участието им в конкурса, затова и процедурата е много лесна и достъпна. Всеки, който има интерес и наистина желае да се включи, има реален шанс да стане част от новите \"джуниъри\". Изискването е само едно – да бъдеш студент между 18 и 25 г. Кандидатства се с мотивационно писмо и презентация по поставена тема. А одобрените кандидати преминават и кратко интервю. За Младежки екип \"Европа\" няма граници (освен възрастови, все пак сме младежки екип), конкурсът е отворен за студенти от всички специалности и всички краища на България, нали мотото на ЕС е \"Единни в многообразието\".      Като всяко нещо, което си заслужава, все пак процесът изисква усилия. В началото на всяка академична година на сайта на Представителството на Европейската комисия в България се обявява конкурс за нови членове на екипа. Приемам времето си в Младежки екип \"Европа\" като неофициален стаж в Представителството на Европейската комисия. Вярвам, че натрупания опит ще се отплати многократно, но не бих искал да ограничавам възможностите само до ЕС. Знанията и уменията, които трупаме през тази година, могат да се използват в много професионални сфери и това го доказват вече няколко поколения \"джуниъри\". Смятам, че всички ние работим под някаква форма за ЕС. За благополучието на всички близки, познати и непознати, е нужно целеустремено да вярваме, че заедно можем повече. Сам човек трудно би постигнал значима промяна, но може да работи за началото й.", "date": "2019.10.29", "title": "Европейската комисия търси своите млади посланици в България"}
{"url": "https://www.dnevnik.bg/analizi/2019/10/29/3983238_sled_purviia_tur_vsiako_politichesko_semeistvo_e/", "text": "                         Няколко бързи извода от резултатите: Вижте резултатите в реални гласове – така по-осезаемо ще усетите за каква квазипредставителност става дума. Добре е да се направи анализ на гласовете \"не подкрепям никого\", които нарастват. Тези хора не са апатични, те са си направили труда да отидат и да гласуват и нещо казват. Да, на много от нас ни се искаше да има някаква по-съществена промяна. Но ако сме честни, трябва да признаем, че резултатите са логични и бяха предвидими. Специален анализ трябва за това къде и защо гласовете на хора, които са политически съмишленици, бяха разпръснати поради непреодолимо лично и политическо его.  За \"Демократична България\" – много са проблемите, които пречат за един по-добър резултат, но един от главните е очевидната лидерска криза (нищо лично към Атанасов и Иванов). Политиката бързо изхабява и трябват нови лица с нов хъс и лична мотивираност. И поне малко харизма. Има ги. И хората ги разпознават. Впоследствие някои могат да се окажат разочарование, но в момента има нужда от тяхната енергия и амбиции. Мога да го обясня с имена, но ще стане много дълго. Глупаво и политически недалновидно е да се обвиняват други, че резултатът не е по-голям. Особено ме притеснява озлоблението, което дори не е благовидно прикрито в много от коментарите. Избирателите са такива, каквито са. Не някой друг е виновен, че те са гласували така или не са гласували. Главният въпрос е какво да се направи така, че следващия път да им се предложат по-убедителни кандидати и листи и тези, които не гласуваха, да видят смисъл да го направят. Сериозно предизвикателство е осигуряването на подкрепа в София на кандидатите за районни кметове, които са на балотаж, особено при очакваното неучастие на повечето привърженици във втория тур на изборите за кмет на София. ,  manolov.blog : На 27 октомври ГЕРБ запази повечето големи градове, но в много (по-)малко от тях кандидатите му победиха на първи тур. Герберската крепост се нарича Бургас. В София подкрепата за управляващите е намаляла наполовина за 4 години. 10-те процента преднина на Фандъкова пред Мая Манолова са резултат от слабата кампания на втората, не от силното управление на първата. Фандъкова вероятно ще спечели балотажа. Опасявам се, че ще съжалява. БСП подобрява резултата си от 2015, което не е изненада на фона на катастрофалното им представяне тогава. Не е припозната обаче като алтернатива на ГЕРБ. Въпреки това Корнелия Нинова ще затвърди позициите си в партията. По-интересна е съдбата на на Мая Манолова. Загуби ли балотажа, на нея й остава единствено ролята на нов либералноляв Сергей Станишев. Трудно ще я изиграе само с провинциален хъс. Във всеки случай Манолова вкара \"няма ляво-няма дясното\" и в БСП, което си е пробив. Сега като никога столетната партия има шанс да стане \"модерно лява\". Силно се съмнявам, че ще го използва. За краткото време и драстичните грешки в кампанията си \"Демократична България\" се представи прилично в София. Но това е затихваща инерция. Крайно време е трите партии в коалицията да разберат, че не са монополни притежатели на гласовете на \"градската десница\" – най-малкото заради свещения за всеки дясномислещ човек принцип на себепритежанието. Съмнявам се, че са чували за него. Още по-наложително е демократичните българи да спрат да призовават който и да е друг кандидат да се откаже в тяхна полза. Нито могат да го принудят, нито да му платят. Най-умно би било да се опитат да използват Борислав Игнатов като магнит за негласуваща досега част от градската десница. Голямото его на лидерите вероятно ще им попречи да направят това. Друг вариант е самият Игнатов да използва \"Демократична България\" като ракета носител за собствен политически проект. Големият печеливш в София е Борис Бонев. Продължавам да съм силно скептичен към автентичната гражданственост на неговата кандидатура, но чийто и проект да е, има потенциал. Най-малкото защото идеологически е вляво от центъра, а егалитарна страна като България е по презумпция лява. Тепърва предстои да видим колко силни са неправителствените инстинкти в него и софийските спасители, и ще им позволят ли да направят партия. На \"Демократична България\" не й стигнаха три години да предолее този инстинкт и това сериозно заплашва самото съществуване на обединението. Накратко: на тези избори не преместихме много старо (Костинборд), но все пак наместихме малко ново (Момин проход). А това е жизнеутвърждаващ процес. Ще видим как ще се развие през следващите две години. Политолози и социолози са много предпазливи в прогнозите си за изхода от втория тур в София – хем твърдят, че ГЕРБ и този път ще спечели, хем че все пак съществува вероятност Манолова да победи в зависимост от това дали ще успее да консолидира протестен вот. Близките до ГЕРБ анализатори смятат, че Фандъкова и този път ще спечели, както и че не е възможно десни избиратели да гласуват за Манолова. Свързвани със социалистите от своя страна са убедени, че \"сценарият от Будапеща\" е възможен и обединение на леви и десни в София ще доведе до победа, а оттам и промяна в национален мащаб. \"Назрява промяна, ще се случи не на местните, а на следващите парламентарни избори, въпросът е кой ще я овладее и ще поеме лидерството над нея\", заяви политологът Харалан Александров по БНТ. На въпрос дали е сигурна победата на Фандъкова на балотажа, Борисов отговори: \"Никога нищо не е сигурно в тоя живот. Единственото сигурно нещо е Орландовци\". Какво да се прави, всички доволни политици си приличат, всяко политическо семейство е нещастно посвоему.", "date": "2019.10.29", "title": "След първия тур: Всяко политическо семейство е нещастно посвоему"}
{"url": "https://www.dnevnik.bg/analizi/2019/10/29/3983156_boris_bonev_obedini_vota_na_levi_i_desni_izbirateli/", "text": "                         Стефана е на 19 години и e от София. Вече следва икономика, но паралелно с това има възможност да работи. В неделя гласува за първи път. Евроизборите ги е пропуснала, защото \"нямаше подходяща партия\". На 27 октомври обаче изборът й е ясен – Борис Бонев от \"Спаси София\", с номер 70 за кмет и 71 за общински съветник. Защото \"направи много яка кампания\" и предлага \"важни и интересни неща\". Стефана е научила за младия кандидат и гражданското сдружение от \"Инстаграм\". Във фирмата, където работи, от 10 колеги на нейната възраст седем са гласували за Бонев. 31-годишният политик с вече солиден опит в сферата на бизнес администрацията от дълго време заедно с колегите си от гражданското сдружение \"Спаси София\" критикува в социалните мрежи и За изборите \"спасителите\" лансираха амбициозен план от над 300 страници и над 500 конкретни мерки за решаване на проблемите на града. В тях обаче нямаше открояващи се социални акценти. \"Тухлата\" беше представена разбираемо и атрактивно в интернет. Въпреки че надали повечето активни млади хора в София, които заложиха на Бонев, са я чели, той постигна подобаващи резултати и в двете състезания. От разговори с мои познати разбрах, че е бил подкрепен убедено и от студенти от по-горните курсове, както и млади специалисти висшисти в началото на професионалния си път. \"Фейсбук\" пък \"разкри\", че за \"гражданския активист\", както се представя той, са гласували и някои представители на разпокъсаната прогресивна левица в София. Те са предпочели ясния му граждански ангажимент пред демагогското говорене и идеологическата аморфност на подкрепената от БСП Мая Манолова. Тези леви избиратели критикуват по традиция Столетницата заради недостатъчно социалната й политика, а напоследък и заради национал-популисткия й завой под ръководството на Корнелия Нинова. Далеч по-пълна представа за електоралната подкрепа за Борис Бонев дава разбивката на екзит пола от изборния ден на \"Алфа рисърч\". Според данните най-много от гласовете за него (65%) са от в столицата. Същевременно най-голяма част от привържениците му – както и на конкурента му в дясното поле, Борислав Игнатов, са в активна възраст – между 31 и 60 години. При Мая Манолова и Йорданка Фандъкова преобладават гласувалите над 60-годишни. Бонев привлича най-много от гласовете на избирателите между 18 и 30 години - 23%, докато 13% от гласоподавателите на тази възраст са избрали Игнатов, отбелязва \"Дневник\". 77% от подкрепилите Бонев са с висше и полувисше образование (при Игнатов – 83%). За Манолова и Фандъкова стойностите са 66%, съответно 63%. След като станаха ясни резултатите от битката на 27 октомври, \"Фейсбук\" беше залят от обвинения на привърженици на т.нар. градска десница срещу Бонев. Те негодуваха, че бил прецакал успешна обща кандидатура на десните в София и/или бил подлял вода на \"Демократична България\". На практика вотът на \"автентичната десница\" в столицата беше разделен на две: В неделя се появи и екзотичното твърдение на адвокат Николай Христов, че градската десница не се е разцепила и явявала с двама кандидати. На изборите в София се появи най-сетне и градската левица в лицето на г-н Бонев Гласовете на Бонев не са гласове на \"Демократична България\". Действително, десните гласове не са гръбнакът на подкрепата за лицето на \"Спаси София\", но това далеч не го прави \"ляво\". На фона на полярните оценки за последиците от успеха му, далеч по-удачен е коментарът на журналиста с леви възгледи Ивайло Атанасов. Той написа във \"Фейсбук\", че \"Борис Бонев има План за София може и да не спечели третото място, но почти сигурно ще е с много по-силен резултат от отреждания при прогнозите, далеч пред националистите и равним с този на \"Демократична България\". Тъй като с една умна и информирана кампания той успя да мобилизира хора, които никога досега не са гласували заедно, спокойно можеше да измести Манолова за балотажа и дори да победи на втория тур, ако гласовете не бяха разсеяни в посока на един слабо познат и още по-слабо подготвен кандидат. Няма да казвам, че Игнатов е бил прокси на Фандъкова, защото вероятно не става дума за някакъв заговор, а за обикновена дребнопартийност.\" В качеството си на независим кандидат за общински съветник Бонев е на четвърто място, като събира два пъти повече гласове от националистическите формации. Гражданското сдружение обаче (например ако ползваше регистрация на някоя малка партия). Тя щеше да бъде най-малко на четвърто място в новия общински съвет. Сега \"Спаси София\" ще има само един съветник, а партии като ВМРО, \"Атака\" и ДПС, представили се много по-слабо, общо пет-седем. Разнородната подкрепа за Бонев, която в никакъв случай не е декорирана предимно като дясна, подсказва, че по-голяма част от тези хора, ако отидат да гласуват на балотажа, ще подкрепят Манолова. Не защото повечето от тях са леви, а за да протестират отново срещу пагубното статукво. Независимо какъв ще бъде призивът на фаворита им на първия тур. Дали ще успеят да помогнат за свалянето на Фандъкова, за която най-вероятно ще гласува по-голямата част от симпатизантите на \"Демократична България\", е крайно неясно. със съдържателни, предлагащи конкретни решения и остроумни клипчета, мемета и снимки във \"Фейсбук\", \"Инстаграм\", \"Ютюб\". Още в края на август – началото на септември се видя, че натрупалото мощ онлайн присъствие на сдружението може да се излее успешно \"офлайн\", което вече е неотменимо условие за успеха на всеки политически проект, протест или акция. Кандидатът и екипът му започнаха срещи с потенциални избиратели, докато управляващите и опозицията в София все още се движеха в бюрократичните коловози на кампанията. Бонев нямаше никаква медийна подкрепа зад гърба си, нито партийни структури, които да агитират за него. Той се роди като политик от социалните мрежи. Сякаш за да реабилитира представата, че те са и демократична арена за повече политически плурализъм, а не само място за дезинформация и фалшиви новини. Ако Борис Бонев запази експертния си потенциал и го гарнира с умерена доза политически послания, \"Спаси София\" може да стане фактор в политическия живот.", "date": "2019.10.29", "title": "Кандидат-кметът, който печели избиратели и в \"Инстаграм\""}
{"url": "https://www.dnevnik.bg/zelen/2019/10/29/3983179_surfisti_prizovavat_pushachite_da_ne_izhvurliat/", "text": "До края на ноември край плажа на Бургас гражданите ще могат да изхвърлят фасовете си в специални кошчета. Инициативата е на сърфистите от Wind2Win, които вече две поредни години призовават за борба с пластмасовите отпадъци в морето. Поредната инициатива на Wind2Win започва с шест нови екоинсталации за събиране на отпадъчни цигарени фасове. Те са били разположени с разрешение на местната администрация в Морската градина в Бургас на 17 октомври и ще останат там до края на ноември. Община Бургас е поела и отговорността да включи инсталациите в своето сметосъбиране. След ноември демонстрационните кошчета за фасове ще се появят отново в различни локации на морския град през пролетта на 2020 г., а лятото на същата година – по различни черноморски плажове. Акцията е символична и цели да изпрати послание до максимален брой хора, които не се замислят за факта, че фасовете, както и мокрите кърпички не са разградим отпадък и не трябва да бъдат изхвърляни в природата. Сърфистите апелират както към отделните граждани, така и към бизнеси, които да поемат щафетата и да разположат подобни кошчета за фасове край офисите си. \"Фасовете са най-разпространеният вид отпадък по плажовете в световен мащаб. На година в света се изхвърлят 4,5 трилиона. Те са силно токсични и попадайки във водата, представляват сериозна опасност не само за животинските видове, но и за човешкото здраве. Като единичен източник на замърсяване цигарените фасове са най-разпространеният пластмасов замърсител на планетата, изпреварвайки найлоновите торбички и пластмасовите сламки. В организмите на множество морски обитатели са намерени следи от цигарени фасове, погрешка погълнати като храна\", разказва Илияна Стоилова от Wind2Win.", "date": "2019.10.29", "title": "Сърфисти призовават пушачите да не изхвърлят фасовете си на плажа"}
{"url": "https://www.dnevnik.bg/sviat/2019/10/29/3983247_novite_filmovi_platformi_ne_iskat_zritelite_da/", "text": "През 2013 г. платформата \"Нетфликс\" качи наведнъж всички 13 епизода на сериала  \"Къща от карти\" . С един ход тя популяризира онлайн излъчването на филми и разпали културата на binge-watching – тоест гледането на цял сезон от даден сериал наведнъж. (Терминът бе дори  дума на годината .) Но шест години по-късно \"Епъл\", \"Уолт Дисни\" и AT&T планират да привлекат онлайн аудиторията на \"Нетфликс\", като ѝ припомнят удоволствието от очакването. Ръководството на новата услуга HBO Max, която ще бъде оповестена пред инвеститори днес, планира да пуска по един епизод от собствената си продукция седмично, обясни председателят на \"Уорнър Медиа Ентъртейнмънт\" Робърт Грийнблат пред \"Ройтерс\". \"Харесва ни мисълта, че хората да гледат нов епизод всяка седмица, да очакват с нетърпение новия и да си говорят за него\", казва той. \"Вестниците да пишат за сюжета. Това е усещането за споделено изживяване\". Обсъждането на нови заглавия ще бъде особено важно в идните месеци, когато няколко компании ще се надпреварват да привлекат клиенти и да ги накарат да плащат  месечния си абонамент  и занапред. HBO Max може би ще направи някои изключения в стратегията си, твърди запознат източник, като пуска по няколко епизода наведнъж, за да привлече повече интерес. Междувременно \"Епъл\" ще пусне видеоуслугата си Apple TV+ в петък, като в началото ще качва по три епизода от собствената си продукция наведнъж, а след това – по един седмично. Disney+, която ще тръгне на 12 ноември, ще дава достъп до един епизод седмично за новите си сериали, сред които ще бъде и първият сериал от вселената на \"Междузвездни войни\" - \"Мандалорецът\".  Педро Паскал,  който е звездата в него, смята, че този подход ще направи гледането на сериали \"по-романтично и класическо\". Но експерти смятат, че очакванията на зрителите вече са се променили. \"За някои потребители това просто ще бъде дразнещо\", коментира Брет Сапингтн, анализатор в Parks Associates. Макар феноменът на \"преяждането\" с епизоди да е започнал от младите, сега голяма част от публиката гледа сериали по точно този начин.", "date": "2019.10.29", "title": "Новите филмови платформи не искат зрителите да \"преяждат със сериали\""}
{"url": "https://www.dnevnik.bg/sviat/2019/10/29/3983150_sled_smurtta_na_halifa_-_mnogo_vuprosi_i_tvurde_malko/", "text": "Американският президент Доналд Тръмп обяви в неделя, че при операция е убит лидерът на джихадистката \"Ислямска държава\" Абу Бакр ал Багдади. По света първото дошло от държавен лидер съобщение за \"убийство\" на ръководителя на организацията, потопила в насилие части от Сирия и Ирак и по-късно загубила цялата си територия, се прие радушно. Тръмп дори допусна, че САЩ може да публикуват поне част от видеото с операцията. Въпреки потвърждението на новината от източници на авторитетни световни издания - и дори портретите на Ал Багдади, които се появиха - достъпната информация повдига въпроси, без непременно да дава поводи за радост. Защо точно Идлиб  Ал Багдади се самовзривил заедно с децата си, след като се скрил в тунел при щурма на къщата, в която се намирал в село Бариша, провинция Идлиб (единствената провинция, която не е под контрола на президента Башар ал Асад; сили на режима вече са дори в северните части на страната). Охранителите му били убити при операция, наблюдавана (според Белия дом) лично от Тръмп. Според дългогодишния кореспондент на \"Гардиън\" за Близкия изток Мартин Чулов експерти сравнили ДНК проби, с които разполагали преди това, със събран от взрива материал - открили съвпадението за два часа. Идлиб се оказва необичайна спирка за човек, свикнал с придвижване между Сирия и Ирак, но доверявал се на малцина извън втората държава.      Иракското разузнаване твърди, че 48-годишният Ал Багдади все пак действително се е установил в Идлиб. За \"Гардиън\" обаче представители на европейски служби заявяват, че е било малко вероятно той да се озове там, след като през януари е бил засечен в източносирийския град Багуз през януари (последният отвоюван от \"Ислямска държава\" в Сирия в хода на сраженията на коалицията на САЩ и кюрдите). Остава и въпросът как Ал Багдади е намерил подслон в Идлиб при Абу Мохаммад ал Халаби, лидер на групата \"Хурас ад Дейн\", съперник на \"Ислямска държава\". Седмици по-рано членове на първата група според медийни публикации са екзекутирали хора, за които подозират, че са симпатизанти на втората. \"Какви удари\"- ролята на Русия Руското министерство на отбраната открито се усъмни в думите на Тръмп. Няма данни за съдействие между руската страна и американската авиация, каквото има според държавния глава (според Пентагона Москва помогнала оказа съдействие, без да знае за каква точно операция става дума). Институцията освен това не знае за американски удари във въздушното пространство в Идлиб в последно време (руската авиация помага на режима на Башар ал Асад срещу бунтовниците, които държат провинцията, а операцията срещу тях бе подновена в началото на април). Представителят на министерството Игор Конашенков заявява за РБК, че \"няма достоверни данни\" за операцията и има \"основателни въпроси и съмнения в реалността и още повече - в успеха ѝ\". Тук е и тезата, че радикалната джихадистка коалиция \"Хайят Тахрир аш Шам\" (основна част от която е бившият клон на \"Ал Кайда\" в Сирия) е враг на \"Ислямска държава\" и е малко вероятно Ал Багдади \"спокойно да пребивава\" в Идлиб - трябва да се предоставят доказателства. Впрочем \"Ал Кайда\" е в конфликт с \"Ислямска държава\" поне от 2014 г. Според експерта от Руския съвет по международни въпроси Антон Мадрасов обаче обаче изявлението може да е само опит да се омаловажи успехът на САЩ и да изразява \"неспособност\" да се признае, че ако е вярно, руското разузнаване е \"пропуснало\" Ал Багдади, докато той е преминавал през сирийско-иракската граница към Идлиб. Отговорът на това се крие в коментари на Тръмп. В изявлението си вчера той заяви, че се надява някой ден да бъдат публикувани кадрите с операцията, защото би било добре светът да ги види. Ал Багдади \"хленчел и плакал\" по време на операцията, а Вашингтон държал на прицел \"наследниците\" му. Да умреш повече от веднъж  Тръмп имаше отчаяна нужда от наградата след събитията в Близкия изток от последния месец, отбелязва \"Гардиън\". А това е награда, която се изплъзваше на всички преследвали Ал Багдади досега. В ерата на технологиите накрая старомодният метод е помогнал да се стигне до това: хора, които той познава и които крият тайни. Лидерът на \"Ислямска държава\" обаче бе \"убиван\" няколко пъти и след това винаги се оказваше жив. Имаше хипотеза за убийството му, изразена от руското министерство на отбраната  още през 2017 г. , но това  по-късно бе опровергано . Имаше и медийни публикации за смъртта му при въздушни удари в Сирия през януари.      И след \"халифа\"  \"Ислямска държава\" ще живее и без Ал Багдади, отбелязват обаче \"Гласът на Америка\" и \"Ню Йорк таймс\". Организацията опитва да работи с местни групировки срещу управлението на части от Сирия и Ирак в опит да блокира възстановяването. Според бившия ръководител на националното разузнаване на САЩ Джеймс Клапър организацията става \"все по-децентрализирана\" и е подготвена за неизбежния край, съобщен от Тръмп. Примерът на оцелялата след убийството на лидера \"Ал Кайда\" го потвърждава, прави го и лоялността на хилядите бойци в Сирия и Ирак, според \"Гласът на Америка\" фактор са и средствата, вероятно до 300 млн. долара, на разположение на организацията. Примерът с атаките по света - от Западна Африка до Филипините - свързвани с верни на групировката джихадисти - само потвърждава, че създадената от \"нея\" марка живее и след като халифатът загуби територията си.", "date": "2019.10.29", "title": "След смъртта на \"халифа\" - много въпроси и твърде малко решения"}
{"url": "https://www.dnevnik.bg/sviat/2019/10/29/3983232_fon_der_laien_podgotvia_evropa_za_postigane_na/", "text": "Технологичен суверенитет\" - това е концепцията, с която новата Еврокомисия ще засили натиска си над американските и китайските технологични компании до степен на протекционизъм, пише електронното издание \"Политико\". Плановете на номинираната за председател на ЕК  Урсула фон дер Лайен  включват: по-строги мерки спрямо чужденци, проучващи европейски технологични компании; употреба на договори с правителствата като \"стратегически\" инструмент, който да позволи на местни компании да се конкурират с международни фирми като \"Амазон\" и засилване на индустриалната политика, така че да бъдат стимулирани иновациите в областта на изкуствения интелект и квантовите компютри. \"Не е късно да постигнем технологичен суверенитет в някои критично важни области\", писа Фон дер Лайен в плановете си за новата комисия, която би трябвало да встъпи в длъжност в идните седмици. \"Заедно ще определим стандартите за новото поколение технологии, които ще станат глобална норма\". Лондон, Париж и Берлин имат добър брой стартъпи на стойност поне 1 млрд. долара; но тези числа не могат да се сравнят с тези от Силициевата долина и Китай. Много европейски политически кръгове гледат с недоверие на американските технологични гиганти и доминацията им във всякакви области – от социалните мрежи и търсачките до електронната търговия. Това разпалва протекционистка страст, която се смяташе за отдавна забравена. Фон дер Лайен зададе тона, но същинският натиск вероятно ще дойде от изпълнителния вицепрезидент по Европа в цифровата епоха и еврокомисар за конкуренцията – датчанката  Маргрете Вестегер . Редом с нея – бъдещият еврокомисар за вътрешния пазар. За тази позиция Франция номинира Силви Гулар, но тя бе отхвърлена от европарламента. Новият избор на Париж е бившият финансов министър Тиери Бретон. Той е привърженик на протективни политики – на мнение е, че европейските данни трябва да се съхраняват само в Европа; оглавявал е и компанията за киберсигурност Atos. \"Убеден съм, че тези империи (от Силициевата долина, бел. ред.) няма да удържат позицията си\", каза той по-рано тази година. Регулация – има, бизнес - няма В последните години Европа смело изнася  нови стандарти за неприкосновеност , решения за конкуренцията и по-строги правила за онлайн съдържанието. Това превърна Брюксел в първенец по отношение на регулацията, докато Вашингтон гледаше отстрани. Но по отношение на конкуренцията с Китай и САЩ в технологичната област няма голям напредък – и все повече политици се стряскат от зависимостта на Европа от чуждестранни компании. Сега те искат да вземат мерки, за да защитят пазара на континента. Вече наблюдавал как Пекин и Вашингтон промотират своите цифрови шампиони, сега Брюксел смята, че ако двете държави променят правилата на международната търговия, Европа също може да действа по-твърдо. Това означава блокиране на големи чуждестранни покупки в т.нар. стратегически индустрии, промотиране на технологични инициативи, финансирани от държавата, и промяна на антитръстовите правила така, че местните играчи да могат да постигнат мащаба на глобалните си конкуренти. Париж и Берлин подкрепят този подход, а досега други държави с по-либерални икономически възгледи – като Великобритания - го блокираха. Но задаващият се Брекзит проемни ситуацията и сега по-малките държави, които често приютяват европейските централи на американските гиганти, нямат смелост да отстояват позицията си. \"Подкрепата на Франция и Германия ни е нужна в много области, включително и Брекзит\", коментира високопоставен европейски дипломат пред \"Политико\". \"Интересуваме се от цифровата икономика, но имаме други приоритети\".", "date": "2019.10.29", "title": "Фон дер Лайен подготвя Европа за постигане на \"технологичен суверенитет\""}
{"url": "https://www.dnevnik.bg/politika/2019/10/29/3983230_i_na_balotaja_shte_ima_ne_podkrepiam_nikogo_no_bez/", "text": "Избиратели, които се готвят за балотажа на местните избори, вчера питаха в социалните мрежи дали при гласуването отново ще има опция \"Не подкрепям никого\". Да, и на втория тур в бюлетината ще има \"Не подкрепям никого\". Разликата обаче е, че тези гласове няма да окажат влияние върху крайния резултат. Така за кмет ще се счита избран кандидатът, който има резултат, по-висок от този на опонента му, дори и вотът \"Не подкрепям никого\" да е повече, припомниха изборни експерти пред \"Дневник\". На първия тур изборът \"Не подкрепям никого\" оказва влияние на резултата, тъй като за да бъде избран един кандидат за кмет, той трябва да има 50% плюс един от гласовете, а тази опция вдига избирателната активност, т.е. прави победата по-трудна. На балотажа обаче на практика няма особено значение, тъй като според изборните методики за избран се счита кандидатът с по-висок резултат (още за отчитането на \"Не подкрепям никого\" четете  тук  - бел. авт.). Гласовете \"Не подкрепям никого\" не влизат при отчитането на общинската избирателна квота, т.е. не влияят при разпределянето на мандатите в общинските съвети. Балотажът за кметските места ще е тази неделя. В колко общини, кметства и райони ще има такъв трябва да бъде обявено най-късно в сряда (още за балотажите четете  тук ).", "date": "2019.10.29", "title": "Ако на балотажа гласувам с \"Не подкрепям никого\", как ще се отрази на резултата"}
{"url": "https://www.dnevnik.bg/evropa/2019/10/29/3983036_stenite_se_zavrushtat_30_godini_sled_padaneto_na/", "text": "Падането на Берлинската стена на 9 ноември 1989 г., когато хиляди ликуващи източногерманци гледаха с радост и присмех изкормената бетонна грамада, изглеждаше знак, че идва \"краят на историята\", че се задава свят без граници.  Трийсет години по-късно обаче на планетата израстват все нови крепостни зидове и огради, тъй като страхове, свързани с глобализацията, внушават стремеж към повече сигурност и самоизолация, смятат редица анализатори. \"Ако хората, сложили край на студената война, погледнат днешните събития, ще видят парадигмата изцяло сменена\", коментира Елизабет Вале, изследовател от Университета на Квебек в Монреал, световноизвестен експерт по граничните стени.  40 хил. километра Сто и шейсет километровата линия на Берлинската стена наистина се е превърнала вече в място за разходки в пасторална атмосфера, обикнато от велосипедисти и тичащи за здраве.  Другаде обаче нещата не стоят така - в момента \"сме сигурни, че има стени с обща дължина буквално колкото обиколката на Земята, тоест 40 хил. км\", казва тя. Показател, силно нараснал от 20 години насам. Става дума за \"71 стени\", определени като структури, вкопани в земята и представляващи непреодолими препятствия.  Повечето се намират на азиатския континент - около Индия, в Китай, Корея и Близкия изток. Други са разположени по-специално в Централна Европа - Унгария и България, също и в САЩ, като прегради за мигранти. Същевременно анкетите издават и тенденция към ерозия на демократичните системи в света.  Преди 30 години дойде краят на желязната завеса в Европа и \"хората с радост видяха, че може да бъдат заличени граници, смятани за вечни, а днес навлязохме пак в епоха, когато се градят стени, създаващи страхове и разделение\", констатира със съжаление Ник Бъкстън от Транснационалния институт - изследователски център, публикувал преди година доклад по този въпрос. Как да си обясним завръщането на бариерите? Глобализация \"В началото на века работната хипотеза бе, че причината са атентатите от 11 септември 2001 г. в САЩ\" - с оглед джихадистката заплаха, обяснява Елизабет Вале. Днес това са по-скоро последици от глобализацията. Стремежът сред част от обществата към възвръщане на националния суверенитет в един свят, изложен сякаш на всякакви ветрове. Границите \"никога не са изчезвали, освен на картите в нашето съзнание на европейски пътешественици\", забелязва френският географ и бивш посланик Мишел Фуше в своя труд \"Завръщането на границите\".  \"Да премахнеш границите ще означава да изличиш държавите; един свят без граници е свят на варвари\", смята той. Дори германският пастор Йоахим Гаук, участвал в революцията от 1989 г. в ГДР, а после станал държавен глава на обединена Германия, днес настоява правителствата да налагат \"в някаква форма ограничения\", за да \"уталожат страховете сред населението\".  \"Глобализацията породи две движения - движение към отваряне и движение към затваряне\", допълва Елизабет Вале, несклонна да хвали \"глобалистите\", пледиращи за абсолютна свобода на движение.  Грешка \"Една от грешките бе постулатът, че границите и суверенитетът ще изчезнат - а всъщност не е така\", казва тя. \"Това веднага доведе до заразителен ефект на база популизъм\" - било то в САЩ със \"стената\" на президента Доналд Тръмп срещу Мексико или с морската, каквато би желал да види в Средиземно море водачът на италианската крайна десница Матео Салвини\", добавя изследователят. Брекзит също се вписва в тази тенденция. Защото - резюмира германският политолог Волфганг Меркел - същинската \"стена\" днес е най-вече онази между гражданите \"космополити\", печелещи от глобализацията, и онези, привързани към своята общност, които се страхуват или са ощетени от глобализацията. Това развитие обаче тревожи някои германци, живели в комунистическата ГДР, като Карстен Брензинг. През 1989 г., преди падането на стената, 21-годишният тогава младеж успява да мине отвъд Желязната завеса с риск за живота си. \"Ние сме последното поколение (германци), израснало в една диктатура, ние сме свидетели на историята\" и \"е наистина ужасно, че хората пак отправят повик за затваряне на границите\", казва той. /БТА", "date": "2019.10.29", "title": "Трийсет години след падането на Берлинската стена преградите се завръщат"}
{"url": "https://www.dnevnik.bg/sport/2019/10/29/3983336_grigor_dimitrov_izliza_v_purviia_si_mach_na_turnira_v/", "text": "С мач срещу французина Юго Умбер Григор Димитров започва участието си на турнира \"Мастърс 1000\" в Париж. Това е последната надпревара за българина през 2019 г., с която бившият №3 ще сложи край на сезона си. Преди турнира  Димитров се изкачи с две позиции  в световната ранглиста и вече заема 27-о място. Срещата между Димитров и Умбер е четвърта от програмата на централния корт и трябва да започне след 17 часа. Преди този двубой са мачовете Душан Лайович - Корентен Муте, Карен Хачанов - Ян-Ленард Щруф и Жил Симон - Денис Шаповалов. Турнирът в Париж се излъчва по \"Макс Спорт\" 1. Умбер получи \"уайлд кард\" от организаторите, след като в момента се намира на 63-о място в световната ранглиста. Французинът е на 21 години и игра полуфинал на турнира в Антверпен, където загуби от Анди Мъри. Най-доброто представяне на Умбер през сезона беше на \"Уимбълдън\", където достигна до осминафиналите и загуби от Новак Джокович. Преди това французинът отстрани Гаел Монфис и Фелик Оже-Алиасим. Дотук Димитров никога не е играл срещу Умбер. Бившият №3 в света е в горната половина на схемата, като във втори кръг го чака среща с Давид Гофен. Ако стигне по-напред, българинът може да играе с Доминик Тийм (трети кръг), а в същата четвъртина е и Даниил Медведев, който го отстрани на US Open. Това ще бъде 39-и мач на Димитров през сезона, като дотук той е с отрицателен баланс - 18 победи и 20 поражения. Ако иска да завърши годината с повече победи, отколкото загуби, българинът ще трябва да преодолее третия кръг, което никога дотук не е правил. В последните шест години Димитров отпада именно на тази фаза в Париж. Последният път, в който Димитров завърши с негативен баланс, беше през 2011 г., когато имаше 18 победи и 25 поражения.", "date": "2019.10.29", "title": "Григор Димитров излиза в първия си мач на турнира в Париж"}
{"url": "https://www.dnevnik.bg/sport/2019/10/29/3983339_nirmal_purdja_vleze_v_istoriiata_s_izkachvaneto_na/", "text": "Непалецът Нирмал Пурджа записа историческо постижение с изкачването на Шиша Пангма (8013 м) - най-ниския от осемхилядниците. С това той завърши Хималайската корона за рекордно кратко време. Бившият гурка (непалски воин) стъпи на всички 14 осемхилядника за едва 190 дни (шест месеца и седем дни) и  изпълни успешно своя \"Възможен проект\" . Рекорда за най-бързо постигане на Хималайската корона държеше кореецът Ким Чан-хо - седем години, десет месеца и шест дни, завършено през 2013 г. Тогава той подобри постижението на поляка Йежи Кукучка (между 1979 и 1987 г.). При похода си към върховете Нирмал Пурджа използва допълнителен кислород, както и подкрепата на шерпи. Ключова роля за успеха на мисията му имаше и дипломацията. Непалецът очакваше специално разрешение от Китай за опита си на Шиша Пангма, тъй като този сезон китайските власти забраниха изкачванията на върха. Все пак преди две седмици  Нирмал Пурджа и екипът му получиха зелена светлина . Изпитанието на бившия гурка започна на 22 април с Анапурна (8091 м). След това бяха изкачванията на Дхаулагири (8167 м) на 12 май и Канчендзьонга (8586 м) на 15 май. На 22 май записа историческо постижение, като стъпи на Еверест (8848 м) и на Лхотце (8516 м), а два дни след това  изкачи Макалу (8485 м) . Нирмал Пурджа се насочи към Пакистан, като първо изкачи Нанга Парбат (8125 м) на 3 юли, а след това Гашербрум I и II (съответно на 15 и 18 юли). На 24 юли дойде ред на К2 (8611 м) и Броуд пик на 26 юли. Последната част от изпитанието продължи с Чо Ойю (8201 м) на 23 септември и Манаслу (8163 м) на 27 септември. Общо 40 души са успявали да изкачат 14-те осемхилядника, като 19 са го направили, без да използват допълнителен кислород. Пръв е италианецът Райнхолд Меснер (между 1970 и 1986 г.).", "date": "2019.10.29", "title": "Нирмал Пурджа влезе в историята с изкачването на всички осемхилядници за 190 дни"}
{"url": "https://www.dnevnik.bg/sport/2019/10/29/3983338_kak_arsenal_reshi_da_pomogne_na_gluhonemite_fenove/", "text": "\"Арсенал\" е първият клуб във Висшата лига, който стартира програма за своите глухонеми фенове или хора с нарушен слух. \"Артилеристите\" обявиха, че стартират изцяло нова услуга в помощ на запалянковците, която е разработена с организацията рignVideo. Феновете ще имат достъп до мобилно приложение, което ги отвежда в сайта на клуба, а там ще има секция за видеочат с лицензиран преводач от Британския жестомимичен език (BSL). Той ще помага на феновете за различни неща. Чрез приложението феновете ще могат да си поръчват стоки от фенмагазина, да запазват пропуски за обиколки на сезона, както и да си купуват билети. Именно затрудненото обслужване във фенмагазините е едно от най-честите оплаквания на феновете, които имат увреден слух. Организацията SignVideo е компания, която вече успешно си партнира с част от британските банки, правителството и Националната здравна служба. \"Наясно сме, че BSL е най-разпространеният сред глухонемите, затова клубът намери начин да бъде в подкрепа на тези хора. Нашата програма \"Арсенал за всеки\" е насочена именно към такива инициативи и сме много доволни\", каза Алън Френсис, който е директор на това направление в \"Арсенал\".", "date": "2019.10.29", "title": "Как \"Арсенал\" реши да помогне на глухонемите фенове"}
{"url": "https://www.dnevnik.bg/sviat/2019/10/29/3983341_testut_potvurdil_samolichnostta_na_al_bagdadi_e/", "text": "Преди операцията на САЩ за ликвидиране на лидера на Ислямска държава Абу Бакр ал Багдади агент под прикритие е предоставил бельото му, от което било взето ДНК за тест на самоличността му, предаде \"Ройтерс\", цитирайки Полат Кан, старши съветник на Сирийските демократични сили (SDF). Кан съобщи в \"Туитър\" подробности как разузнавателната дейност на SDF е помогнала за откриването на Ал Багдади, чиято кончина беше обявена в неделя от президента на САЩ Доналд Тръмп. \"Наш източник, който успя да достигне Ал Багдади, донесе бельото на Ал Багдади за ДНК тест, за да сме сигурни (100 процента), че това наистина е самият Ал Багдади\", заяви кюрдският лидер. Тръмп заяви, че кюрдите са предоставили известна информация, която е била \"полезна\" за операцията, припомня \"Ройтерс\". Според кюрдския лидери SDF са работили от 15 май заедно с ЦРУ за проследяването на Ал Багдади. Кюрдските сили са потвърдили, че той се е преместил от Дейр аз Зур в селището Бариша в Идлиб, където беше убит. Лидерът на \"Ислямска държава\", който е сменял често местоположението си, се е готвел да се премести в сирийския град Джараблус, когато е бил убит. Имало е и резервен план за нападение, в случай че Ал Багдади успее да се премести в Джараблус. \"Нашата разузнавателна информация и достъп до Ал Багдади, както и идентифицирането на местонахождението му, бяха резултат от нашата собствена работа. Наш разузнавателен източник участваше до последната минута в изпращането на координати, насочването на парашутния десант, участвайки в операцията и превръщайки я в успех\", подчерта Кан. \"Всички въоръжени групи около село Бариша бяха терористи от \"Даеш\" (\"Ислямска държава\"), действащи под различни имена. При десантната операция бяха нападнати всички техни военни постове и позиции\", добавя кюрдският лидер, който подчертава също, че \"решението за елиминиране на Ал Багдади беше взето преди повече от месец. Обаче изтеглянето на САЩ и турската инвазия ни накараха да спрем специалните си операции, включително преследването на Ал Багдади. Турската инвазия причини забавяне на операцията\". /БТА", "date": "2019.10.29", "title": "Тестът, потвърдил самоличността на Ал Багдади, е направен чрез бельото му"}
{"url": "https://www.dnevnik.bg/politika/2019/10/29/3983345_metodi_lalov_nikakvi_jestove_niama_da_vrushtame_na_bsp/", "text": "Нямаме намерение да връщаме никакви жестове на БСП на балотажа в неделя, каза днес пред Би Ти Ви Методи Лалов от \"Демократична България\". Реакцията му беше на призива на лидера на БСП в София Калоян Паргов на втория тур на кметските избори в София да бъдат призовани привържениците на \"Демократична България\" да подкрепят Мая Манолова. След първия тур на кметските избори бившият омбудсман, която е независим кандидат, подкрепен от БСП, получи 27.73% от гласовете (при обработени почти 98% от протоколите) и отива на балотаж срещу кандидата на ГЕРБ Йорданка Фандъкова с 36.42 на сто. Издигнатият от \"Демократична България\" Борислав Игнатов получи 12.21%. \"Ако Игнатов беше на балотаж, ние щяхме да направим своя избор. БСП е помагала на градската десница в избора на техни кметове. Спомнете си Прошко Прошков и през 2015 година в район Красно село\", посочи Паргов. Той визира избора на Прошков за кмет на район \"Лозенец\" на балотаж през 2007 година и победата също на втори тур на представителя на \"Реформаторския блок\" Христо Апостолов в район \"Красно село\" осем години по-късно. И в двата случая те се явяват срещу кандидати на ГЕРБ. В отговор на призива Методи Лалов обяви, че избирателите на \"Демократична България\" нямат нужда някой да ги води в техния избор и всеки ще реши сам дали и кого на подкрепи. Попитан как биха гласували общинските съветници от формацията, ако кмет е Мая Николова, Лалов посочи, че независимо кой е начело на общината всяко решение в полза на гражданите, което отговаря на програмата на \"Демократична България\", ще получава подкрепа.", "date": "2019.10.29", "title": "Методи Лалов: Никакви жестове няма да връщаме на БСП за балотажа"}
{"url": "https://www.dnevnik.bg/evropa/2019/10/29/3983342_germanski_medii_folksvagen_moje_da_izbere_slovakiia_za/", "text": "Германският концерн \"Фолксваген\" (Volkswagen)  замрази плановете за завод  за 1.3 млрд. евро (1.4 млрд. долара) в Турция, но все пак скоро трябва да реши къде да построи новите съоръжения за производство на средноголеми автомобили, пише специализираното издание \"Отъмотив нюз Юръп\".  Компанията може да реши в бъдеще да произвежда модела \"Пасат\" (Passat) в Словакия вместо в Турция, посочват източници.  Надзорният съвет на \"Фолксваген\" трябва да се събере тази седмица, за да реши дали да продължи с планираната инвестиция. Концернът  замрази плановете за  вложенията в Турция на фона на международните критики срещу военната операция, която турската армия започна в Сирия, припомня изданието.  Решението трябва да бъде взето бързо, тъй като автомобилостроителят иска заводът да заработи до октомври 2022 година, когато дейността в германския град Емден, където в момента се произвежда \"Пасат\", ще се пренасочи към изцяло електрически коли.  Сред решенията, които се обсъждат, е производството на средноголемия модел да бъде прехвърлено към огромния завод на концерна в Братислава, Словакия, посочват източници пред изданието \"Аутомобилвохе\". Моделите, произвеждани в словашкия завод, включват \"Туарег\" (Touareg) и Ауди Кю 7 (Audi Q7), автомобили с висока проходимост, компактните \"Фолскваген ъп\" (VW Up), \"Сеат Мии\" (Seat Mii) и \"Шкода Ситигоу\" (Skoda Citigo). Планира се производството на миниколите в завода постепенно да бъде спряно, тъй като този пазарен сегмент е в упадък, което ще освободи производствен капацитет.  Словакия, е страната, в която се произвеждат най-много автомобили на глава от населението, а около 300 хил. души са ангажирани пряко или косвено в сектора. В началото на годината заводът на \"Фолксваген\"  обяви планове за съкращение на 3000 работници  в своя завод в страната. В Словакия производството на автомобили формира най-голям процент от общата заетост - 15.4%. В страната заводи, освен \"Фолксваген\", имат също \"Киа\", \"Хюндай\" и \"Ягуар Ленд Роувър\".  След замразяването на плановете за Турция сега  България ,  Румъния  и  Сърбия  се надяват, че \"Фолксваген\" ще се върне към \"краткия списък\" от възможни локации, който включваше тези балкански страни и Северна Африка, отбелязва изданието. /БТА", "date": "2019.10.29", "title": "Германски медии: \"Фолксваген\" може да избере Словакия за производството на \"Пасат\""}
{"url": "https://www.dnevnik.bg/kultura/2019/10/29/3977006_kak_samodeina_trupa_ot_selo_anton_reshi_da_postavi/", "text": "   най-обичаното представление на Йордан Радичков \"Суматоха\" ще бъде представено пред гости и жители на столицата по повод 90 години от рождението на автора. Специално за софийската публика ще пристигне самодейната трупа от село Антон, която ще представи своята интерпретация на пиесата.  Самодейците от село Антон се сформират като трупа преди две години и посягат към текста на Радичков, за да се упражняват. За трупата е трудно да намери подходящ театрален текст поради мнозинството от актриси пред актьори.  Въпреки това те припознават текста като свой и обикват героите на писателя. Не след дълго смело посягат към пушките, мустаците и гамашите на героите, за да пресъздадат Радичковата \"Суматоха\" с особения поглед и любовта към театралното изкуство на самодейците. Спектакълът на трупата от село Антон се радва на местен успех и той е представян в Антон, Пирдоп, Челопеч и Мирково, където се играе с благотворителна кауза. Движеща сила зад трупата е младият актьор Иван Николов (\"Това не е Хамлет\"), който е родом от село Антон и почитател на творчеството на Йордан Радичков.  \"Нова библия\", първият вариант на пиесата \"Суматоха\", е дебютният опит на Йордан Радичков за сцена, когато през 1966 г. авторът е въведен в театъра от режисьора Методи Андонов. Построена върху разказа \"Суматоха\" от сборника \"Водолей\", пиесата се заиграва с притчата за лисицата, която се преструва на умряла, за да достигне своята кулминация в един от най-интересните метафорични образи в българския театър – този на суматохата.  В годините след \"Нова библия\" Радичков продължава своята работа върху останалите пиеси, като скоро след това се появява и финалният вариант на \"Суматоха\".  Една от най-любопитните истории за живота на пиесите на Радичков отвъд граница идва от Прага. Скоро след завършването на окончателния вариант на \"Суматоха\" пиесата попада на сцената на пражкия театър веднага след събитията от 1968 г.. Суматохата в пиесата е представена със зловещите звуци на танковите вериги, а постановката веднага след това е свалена от сцената.  Авторът се появява на този свят на 24 октомври, когато ще се навършат и 90 години от неговото рождение. По този случай кръглата годишнина самодейците от село Антон ще изиграят своята \"Суматоха\" на 30 октомври от 19.00 часа на театралната сцена на Столичната библиотека с вход свободен.  Актьорите от трупата на село Антон са: Донка Николова, Цвятко Лубев, Елена Лумбева, Марина Стефанова, Янка Йорданова, Цветанка Маджарова, Цветан Петров, Петър Маринов, Николай Масларски, Лилия Масларски, Станислава Тетевенска", "date": "2019.10.29", "title": "Как самодейна трупа от село Антон реши да постави Йордан Радичков"}
{"url": "https://www.dnevnik.bg/evropa/2019/10/29/3983346_portugaliia_prerazglejda_shemata_za_zlatni_vizi_v_opit/", "text": "Правителството на Португалия преразглежда програмата си за \"златни визи\", с която дава право на пребиваване на инвеститори от страни извън ЕС, в опит да пренасочи инвестициите от \"прегрелия\" пазар на недвижими имоти в големите градове към обезлюдени местности и по този начин да бъдат създадени работни места, предаде \"Ройтерс\".  Програмата, насочена към чуждестранни инвеститори, готови да вложат в страната от 250 хил. до 500 хил. евро, е привлякла 4.8 млрд. евро (5.3 млрд. долара) от началото си през 2012 година.  От тези инвестиции обаче 90 процента са били в пазара на недвижими имоти, което доведе до силно увеличаване на цените и допринесе за задълбочаването на проблема с поскъпващите наеми за жителите на двата основни града в страната - Лисабон и Порто.  Едва 17 инвеститори от близо 8 хил. са избрали да вложат средства в компании, сочат официални данни.  Правителството на Социалистическата партия обяви през уикенда насоките, които планира да следва през втория си мандат, включващи планове за преразглеждане на програмата с цел инвестициите да обхванат по-голяма част от страната.  Властите се надяват да насочат парите, постъпващи по схемата, към слабо населени региони и дейности, водещи до създаване на работни места и възстановяване на градските зони и културното наследство.  Кандидатстващите по програмата могат да избират различни варианти, сред които да инвестират 250 хил. евро в изкуство и култура, 350 хил. евро в научни изследвания или да създадат 10 работни места в Португалия чрез инвестиции в местна компания. Засега обаче най-популярните опции са за придобиване на недвижим имот на стойност поне 500 хил. евро или 350 хил. евро, ако сградата е над 30-годишна. Повечето от 7960-те инвеститори, участвали в схемата досега, са от Китай.  Над 20 хил. души са получили разрешително за пребиваване в Португалия по програмата. От тях малко над 15 хил. са лица, свързани с инвеститорите.  Китайските инвестиции по програмата \"златна виза\" са намалели с 11 процента през първите девет месеца на 2019 година, следвайки цялостното забавяне на преките чуждестранни инвестиции от Китай в Европа. Вложенията, направени от бразилци, обаче са скочили с 46.5 процента. /БТА", "date": "2019.10.29", "title": "Португалия преразглежда схемата за \"златни визи\" в опит да създаде работни места"}
{"url": "https://www.dnevnik.bg/na_put/2019/10/29/3983071_s_kakvo_e_interesna_gara_strijivoina/", "text": "Двете и половина хиляди жители на малката и напълно неизвестна за света хърватска гара Стриживойна са намерили начин да я направят и известна, и интересна. Как? Те просто са прочели внимателно романа на Агата Кристи \"Убийство в Ориент експрес\" и са намерили недвусмислени според тях доказателства, че влакът, в който е извършено престъплението, е спрял, затрупан от снежните преспи, именно на тяхната гара. Когато легендарният детектив Еркюл Поаро пита персонала къде е спрял влакът, му отговарят \"Между Винковци и Славонски брод\", а описанието на околността навежда местните жители на мисълта, че мястото е Стриживойна. коментира кметът на населеното място пред  RTL . Оттук до известността остава само една малка крачка - написаният преди 85 г. криминален роман се чете и до днес, наскоро по кината излезе поредната му екранизация, а самият \"Ориент експрес\" успешно продължава луксозните си пътувания, радвайки се на многобройни желаещи да се потопят в атмосферата на разследването, водено от Еркюл Поаро.      Стига само жителите на Стриживойна да успеят да накарат почитателите на Агата Кристи да дойдат и да измислят с какво да ги занимават. Вече е разработен проект, чрез който да се оформи вагон - музей с подходящия инвентар, пресъздаващ интериора на \"Ориент експреса\", магазин, декориран в същия стил, алея за разходки и кафене, което да предлага лека английска закуска, съобщава Croatia Week.", "date": "2019.10.29", "title": "С какво е интересна гара Стриживойна"}
{"url": "https://www.dnevnik.bg/evropa/2019/10/29/3983348_mario_dragi_politikata_na_ecb_gubi_sila_nujdae_se_ot/", "text": "Европа трябва да направи скок в интеграцията и да създаде институциите, необходими за икономическа стабилизация, тъй като паричната политика губи авторитет. Това заяви вчера  оттеглящият се президент на Европейската централна банка (ЕЦБ) Марио Драги , цитиран от \"Ройтерс\". Изправена пред години на кризи и слаб растеж, ЕЦБ изчерпа традиционния си политически арсенал и сега разчита на неизпробвани, неконвенционални инструменти, за да стимулира икономиката, отбелязва агенцията. \"Лесно е да се види, че сега е времето за повече Европа, а не по-малко\", каза Драги на церемонията по изпращането му ден преди да изтече осемгодишният му мандат и  Кристин Лагард да поеме поста  от 1 ноември. Пред гостите, сред които германският канцлер Ангела Меркел и френският президент Еманюел Макрон, президентът на ЕЦБ подчерта, че ЕС се е нуждае от общ бюджет, за да има централизиран капацитет за стабилизиране на валутния съюз. По-рано този месец финансовите министри от ЕС се споразумяха за по-малък  бюджет за еврозоната , но не покриха първоначалните амбиции на ЕЦБ, нито пък приеха инструмент, на какъвто се надяваше франкфуртската институция. \"Днес се намираме в ситуация, в която ниските лихвени проценти не носят стимули в същата степен като в миналото, защото темпът на възвращаемост на инвестициите в икономиката е отслабнал\", каза Драги. \"Паричната политика все още може да постигне целта си, но това може да стане по-бързо и с по-малко странични ефекти, ако фискалните политики са привлечени на нейна страна\", добави той. Досегашният президент на ЕЦБ похвали Меркел, Макрон и италианския президент Серджо Матарела за твърдата им подкрепа за единната валута на ЕС, еврото, което Драги стабилизира на фона на кризата през лятото на 2012 година. Тогава той се прочу с изказването си, че ще направи \"каквото е необходимо\". \"Вие стояхте до нас неизменно в Европейския съвет и на глобални форуми в момент, когато други водещи централни банки все повече бяха изправени пред явен политически натиск\", каза 72-годишният Драги, цитиран от ДПА. Меркел го похвали, че е управлявал еврото в \"бурно море\". Марио Драги получи благодарности за изключителните си усилия и от Матарела, който пожела всичко най-добро на първата жена, встъпваща в длъжност начело на ЕЦБ , Кристин Лагард . /БТА", "date": "2019.10.29", "title": "Марио Драги: Политиката на ЕЦБ губи сила, нуждае се от фискална подкрепа"}
{"url": "https://www.dnevnik.bg/evropa/2019/10/29/3983354_es_smurtta_na_al_bagdadi_e_tejuk_udar_no_isliamska/", "text": "Европейският съюз заяви, че  смъртта на Абу Бакр ал Багдади  при американска операция в Североизточна Сирия нанася тежък удар върху \"Ислямска държава\", но предупреди, че екстремистката групировка продължава да е сериозна заплаха за сигурността, предаде \"Асошиейтед прес\", цитирана от БТА. Говорителят на върховния представител на ЕС за външната политика  Мая Коциянчич каза, че  смъртта на Ал Багдади  е поредна стъпка към разгрома на терора, породен от ИД, но групировката остава значителна заплаха. Трябва да продължим да бъдем крайно бдителни, за да ограничим опасността, която тя представлява, отбеляза Коциянчич. Борбата със световния тероризъм изисква единство, решимост и сътрудничество и подчертава колко важно е да се осигури стабилност в Северна Сирия, където турските войски наскоро предприеха настъпление, както и в съседен Ирак, допълни тя. Вчера стана известно, че Абдуллах Кардаш, известен според някои издания като Професора,  е новият ръководител  на \"Ислямска държава\". Новината се появи в няколко издания часове след като американският президент Доналд Тръмп обяви, че Ал Багдади е загинал при операция в село Бариша, провинция Идлиб, след като задействал жилетка с експлозиви. Според  сп. \"Нюзуик\" , което цитира собствени източници и свързваната с джихадистката групировка агенция \"Амак\", самият Ал Багдади е посочил Кардаш за свой приемник още през ноември.", "date": "2019.10.29", "title": "ЕС: Смъртта на Ал Багдади е тежък удар, но \"Ислямска държава\" остава сериозна заплаха"}
{"url": "https://www.dnevnik.bg/sviat/2019/10/29/3983377_sasht_izprashtat_oshte_sili_da_paziat_petrola_v_siriia/", "text": "Сили на САЩ се разполагат за гарантиране на сигурността на петролни полета в Източна Сирия след смъртта на лидера на \"Ислямска държава\" Абу Бакр ал Багдади, съобщи американският министър на отбраната Марк Еспър, цитиран от ДПА и БТА. Силите на САЩ ще продължат маневрите си, за да гарантират, че \"Ислямска държава\" няма да получат достъп до тях. Министър Еспър и началникът на Съвета на началник щабовете на въоръжените сили на САЩ Марк Мили заявиха, че мисията на американските сили предвижда силите на Дамаск и Москва също да не получат достъп до петролните полета, но от първостепенно значение е да не се позволи достъпът на \"Ислямска държава\". \"Не искаме те да се активизират отново. Получават голяма част от приходите си от това\", добави Мили. Еспър добави, че руските и сирийските сили не са опитали да попречат на маневрите на американските части. Резултатът бе, че кадри, разпространявани в социалните мрежи, показаха завръщане на американски военни конвои в Сирия съвсем скоро след като президентът Доналд Тръмп обяви изтегляне от страната покрай турската операция \"Извор на мира\". \"Пазете петрола\" \"Пазете петрола, винаги съм казвал това. Опазихме петрола\", каза Тръмп на конференция вчера. Според \"Гардиън\" обаче държавният глава навлиза в опасна територия. Той вече е заявявал, че САЩ искат да си осигурят дял в приходите на Сирия от петрола, а това потенциално е военно престъпление. Еспър даде да се разбере, че за Пентагона е важно и Сирийските демократични сили (SDF), досегашният коалиционен партньор на САЩ в борбата срещу \"Ислямска държава\", да имат достъп до тези ресурси. Това, смята той, е необходимо, \"за да се охраняват затворите (с джихадистки бойци - бел. ред.), да въоръжават войските си, за да ни помогнат в мисията за победа над \"Ислямска държава\". SDF и основната сила в тях, кюрдските Сили за защита на народа (YPG), вече предупредиха, че заради спряната засега турска операция са пренасочили вниманието си - от \"Ислямска държава\" към защита на собствените си позиции. От миналата седмица пък те частично се изтеглят от позициите си по границата съгласно сделка между президентите на Русия и Турция, но вчера, малко преди днешното изтичане на крайния срок, Анкара ги обвини, че не го правят.", "date": "2019.10.29", "title": "САЩ изпращат още сили да \"пазят петрола\" в Сирия"}
{"url": "https://www.dnevnik.bg/ot_vas/novini_ot_vas/2019/10/29/3983371_letea_dunav/", "text": "Село Летеа е на 23 км север-северозападно от град Сулина, недалеч от лесозащитния резерват Летеа. Селото е основано от бежанци от Руската империя по време на управлението на императрица Екатерина Велика. Жителите на селото са потомци на тези бежанци.", "date": "2019.10.29", "title": "Летеа (Дунав)"}
{"url": "https://www.dnevnik.bg/politika/2019/10/29/3983062_raionnite_kmetove_v_sofiia_kude_sa_balotajite/", "text": "                         Във всички останали места районният кмет ще бъде определен с повторно гласуване на 3 ноември. Впечатление на първия тур прави високият процент на гласувалите за районен кмет с \"Не подкрепям никого\" - масово между 8 и 10%, като в \"Оборище\" процентът е дори над 13. Следва пълен списък с претендентите за районен кмет на балотажа: Район  : Ивайло Цеков от коалицията ГЕРБ-СДС с 34.61% отива на балотаж срещу Борис Цветков от БСП с 27.25 на сто. Ако беше кандидат, \"Не подкрепям никого\" щеше да е пети в района с 8.24% от гласовете. Район  : Ева Митова от ГЕРБ с 39.58% срещу Веселин Жечев от БСП със 16.86%. Район : Балотажът е между Любомир Дреков (ГЕРБ-СДС) с 31.17% и кандидата на \"Демократична България\" Константин Павлов с 28.82%. Район  : Мария Илиева от ГЕРБ с 28.47% се изправя срещу независимия Стефан Стефанов със 17.11%. С \"Не подкрепям никого\" са гласували 9.97% от жителите на района. Район  : Теодор Петков (ГЕРБ-СДС) с 41.94% срещу Христо Вълчанов от Демократична България с 17.81 на сто от гласовете. Район  : Даниела Райчева от коалицията ГЕРБ-СДС се разминава на косъм с избора на първи тур. С 49.76% от гласовете тя отива на балотаж с Владислав Владимиров от местната коалиция Движение \"България на гражданите\" (ДБГ, ЗНС, НДСВ), предпочетен от 15.11% от гласувалите. Район  : Иван Чакъров от ГЕРБ-СДС с 39.41 на сто срещу независимия Георги Миланов с 18.32%. Висок е процентът на \"Не подкрепям никого\" - 10.22%. Район  : Балотажът е между Савина Савова от ГЕРБ с 38.22% срещу Васил Кънев от \"Демократична България\", когото са предпочели 19.05 от гласувалите. Район  : Кандидатът на ГЕРБ Петър Митев с 30.72% излиза срещу Николай Александров от \"Демократична България\" с 27.59%. В района е регистриран и най-високия процент на \"Не подкрепям никого\" - 13.49. Район  : Тодор Кръстев (ГЕРБ-СДС) с 38.41 на сто срещу кандидата на БСП Янко Янков с 18.05%. Район  : Милко Младенов от ГЕРБ с 36.58% срещу Мая Александрова от БСП с 23.29 на сто. Район  : Иван Божилов от ГЕРБ с 38.06% срещу Георги Томов от БСП с 22.91%. Район  : Димитър Димов от ГЕРБ с 40.15 срещу Стоян Цветков от БСП с 19.87%. Район  : Балотажът е между Христо Апостолов (ГЕРБ-СДС) с 33.59% срещу Росина Станиславова от \"Демократична България\" с 21.44%. Район  : На втори тур са досегашният кмет Наталия Стоянова (ГЕРБ) с 3364 срещу Георги Илиев от \"Демократична България\" с 22.38%. Район  : Независимият кандидат Николай Гюров печели 34.58% срещу Димитър Сичанов от ГЕРБ – 29.07%. Район  : Христина Семерджиева (ГЕРБ-СДС) с 29.97% срещу Ангел Стефанов от \"Демократична България\" с 22.14%. Район  : Николай Терзиев от ГЕРБ с 31.54% срещу Димитър Божилов от \"Демократична България\" с 25.91%. Висок е делът на \"Не подкрепям никого\" - 10.14%. Район  : Вторият тур ще е между Делян Георгиев от БСП за България с 26.54% срещу кандидата на ГЕРБ Цветомир Жеков, който получава 26.03%. Почти до последния момент Жеков оставаше трети, изпреварван от кандидата на Демократична България, но с обработването на близо 100% от протоколите, той стопи разликата и успя да вземе второто място. Район : Младен Младенов от ГЕРБ с 37.69% срещу Владимир Петров от БСП с 21.22 на сто подкрепа. Район  : Трайчо Трайков от \"Демократична България\" с 38.19% срещу Любомир Ковачев от ГЕРБ - 29.31%. Район  : Досегашният районен кмет Димитър Дилчев (ГЕРБ) с 34.13% срещу Петко Горанов от \"Демократична България\" с 23.13. Висок е процентът на гласувалите с \"Не подкрепям никого\" – 10.02.", "date": "2019.10.29", "title": "Районните кметове в София – къде са балотажите (коригирана)"}
{"url": "https://www.dnevnik.bg/sviat/2019/10/29/3983389_davos_v_pustiniata_-_sauditska_arabiia_gleda_otvud/", "text": "Множество водещи политици и бизнесмени се очаква да се включат тази година в работата на \"Давос в саудитската пустиня\". Форумът, който се открива днес, е и възможност за Рияд да обърне страницата с кризата, предизвикана от убийството на саудитския журналист Джамал Хашокжи, предаде АФП. Силното предварително заявено участие във форума \"Бъдеща инвестиционна инициатива\" е благоприятна възможност за Саудитска Арабия да реабилитира имиджа на престолонаследника принц Мохамед бин Салман, чието име бе замесено в скандала със смъртта на Хашокжи. Разкритията за бруталното убийство на журналиста, станало на 2 октомври 2018 година в консулството на Саудитска Арабия в Истанбул, потопиха световния лидер в износа на петрол в една от най-тежките кризи в историята му и станаха причина за масов бойкот на предишното издание на \"Давос в пустинята\". Тази година обаче тридневният форум, чиято обявена цел е да представи саудитското кралство като една динамична страна, отворена за инвестиции, се очаква да премине в спокойна атмосфера, след като негодуванието по света, предизвикано от убийството на Хашокжи, изглежда, затихва, отбелязва АФП. Почетните гости - индийският премиер Нарендра Моди и бразилският президент Жаир Болсонаро - ще вземат думата на форума. Министърът на финансите на САЩ Стивън Мнучин ще оглави високопоставена делегация, включваща и Джаред Къшнър, съветник и зет на президента Доналд Тръмп. Това е най-важното събитие в годишната програма на Саудитска Арабия, коментира Стефан Хортог от Лондонското училище по икономика и политически науки. Международната бизнес общност (започна) да забравя Хашокжи, увери той. /БТА", "date": "2019.10.29", "title": "\"Давос в пустинята\" - Саудитска Арабия гледа отвъд случая \"Хашокжи\""}
{"url": "https://www.dnevnik.bg/sviat/2019/10/29/3983402_ekshumaciiata_na_franko_podseti_rusnacite_za_lenin/", "text": "                         Препогребването на тленните останки на бившия испански диктатор Франко не остана незабелязано в Русия. Дискусиите в социалните мрежи са свидетелство за това, че руснаците традиционно възприемат новините от Испания през призмата на своя исторически и политически опит. Защо още държат Ленин на Червения площад? Както е известно, в центъра на руската столица е тържествено погребано тялото на Владимир Илич Ленин - диктатор, утвърдил се на власт чрез победата в кървава гражданска война. Както и в случая с Франко, Ленин все още има почитатели и привърженици в Русия, които се ужасяват от мисълта, че техният кумир може да бъде препогребан. А поводи за махането на тялото на Ленин от центъра на Москва има дори повече, отколкото в Испания за препогребването на Франко. За разлика от Ленин, който лежи на Червения площад и нищо около мавзолея не демонстрира каквото и да било уважение към жертвите на създадената от него диктатура, Франко до неотдавнашната си ексхумация бе погребан на 60 км от Мадрид, в мемориален комплекс, който по замисъла на създателите си и най-вече по замисъла на самия Франко е бил предназначен да стане паметник на всички загинали в гражданската война. Въпреки това в Русия официално никой не дръзва да посегне на Ленин - макар сегашните управници да са далеч от социално-икономическите доктрини на ленинизма, те не търпят революции и почти открито провъзгласяват погребания в мавзолея човек за \"германски шпионин\". Как така? Полемиката за съдбата на тялото на Ленин в съдържателен план много напомня испанската и се върти около въпроса къде край гроба на диктатора започва историята. Но с една очевидна разлика - само в условията на демокрация всяка дискусия рано или късно се увенчава с някакъв резултат. Сега в Испания на власт са сили, които в продължение на години бяха обещавали на избирателите си да приберат Франко от долината на падналите - което и сториха, поемайки цялата политическа отговорност. В Русия разрешението за препогребването на Ленин би трябвало да бъде дадено лично от Путин, защото в създадената от самия него система той не само че няма как да прехвърли отговорността на когото и да било, но и няма с кого да я раздели. Същевременно се бои да поеме лично такава отговорност, основателно предвиждайки спад в популярността си в очите на просъветски настроената част от електората. Затова споровете вървят, а Ленин продължава да си лежи в мавзолея. Франкизъм и путинизъм Но испанското препогребване има и още едно измерение в руския контекст. Франсиско Франко се оказа изключително популярен в Русия, при това сред принципно противостоящи сили. От една страна, в негова защита се вдигнаха всички последователни противници на демокрацията и борци с влиянието на Запада. Това не е странно, тъй като идеологията на следвоенния франкизъм много напомня това, което придворните мислители в Москва сега се опитват да представят като путинизъм. А това преди всичко е авторитаризъм, изобразяван като принудителна мярка, необходима за спасяването на отечеството от вътрешни и външни врагове. От него произтича презрението към демокрацията и либерализма. А за да отклонят гражданите от ненужните въпроси и опасните примери, са неизбежни изолационизмът, клерикализмът и конспиративизмът. И естествено - в тази задушаваща атмосфера е неизбежен разцветът на корупцията. А и няма как да се мине без полицейщина и репресии. Всичко е толкова познато, че най-вече за съвременните руснаци, и особено за младите и стремящите се да живеят така, както живеят връстниците им в Европа, би трябвало да са разбираеми чувствата на испанците по повод Франко, жертвал - заради своето властолюбие - перспективите на няколко поколения испанци.      В полемиката от последните дни е удивителното това, че някои хора, смятащи се за либерали и европейци, говорят така, като че ли борбата с комунистите, и изобщо с левите през 30-те години на миналия век, служи за пълно оправдание на диктатурата на Франко, продължила до 70-те години - с всичките ѝ жертви и зверства. Как завършват диктатурите Но дали логиката \"Франко е добър, защото не е допуснал комунистите да победят\" е с нещо по-добра от любимата теза на сталинистите \"На Сталин трябва да му бъде простено всичко, защото победи нацизма\"? Може би на самите привърженици на този подход им се струва, че, кланяйки се на Франко, те се противопоставят на комунизма и ресъветизацията. Но всъщност те фактически се оказват на една и съща страна на барикадата с тези, които са готови да прегърнат всяка теория, оправдаваща диктатурата като такава. За разлика от хората, живели през първата половина на XX век и принудени да избират между различните видове едно и също зло, днес и може, и трябва да се осъжда и смята за зло всяка диктатура - и комунистическата, и антикомунистическата, и отдавна приключилата, и съществуващата. А помпозните гробове на диктаторите от XX век трябва да се приемат без пиетет и благоговение - за съжаление, това все още не са паметници на древната история, а мемориали на съществуващи идеологии, които съвсем не са изгубили своята кръвожадност. Утешителното е, и тук испанската история е показателна - всеки диктатор е смъртен и не може да се разпорежда дори и със съдбата на собствените си тленни останки.", "date": "2019.10.29", "title": "Ексхумацията на Франко подсети руснаците за Ленин"}
{"url": "https://www.dnevnik.bg/evropa/2019/10/29/3983391_brekzit_kakvo_sledva_sled_porednata_otsrochka_i/", "text": "Британският парламент вчера  за трети път  отхвърли опита на Борис Джонсън да предизвика предсрочни избори. И все пак продължава да има шанс Великобритания да гласува преди Коледа. Би Би Си обяснява защо. Как Джонсън отново загуби? Лидерът на управляващата Консервативна партия не може просто да реши да проведе предсрочни избори. Джонсън се нуждае от подкрепата на две трети от депутатите (най-малко 434-ма), но не му достигат места в Камарата на общините, което усложнява нещата. Без мнозинство той трябва да убеди членовете на опозицията да гласуват в негова подкрепа. Лидерът на основната опозиционна Лейбъристка партия Джеръми Корбин обаче каза, че няма доверие на Джонсън и няма да се съгласи с избори, докато не бъде окончателно изключена опасността от Брекзит без сделка. По-рано депутати лейбъристи се оплакаха, че новата сделка на Джонсън съдържа планове, които ще отслабят правата на работниците след Брекзит. Имаше и твърдения, че премиерът може да промени датата за изборите, след като депутатите одобрят 12 декември, което ще му позволи да ги отложи за след Брекзит, на практика прокарвайки сделката си. При гласуването вчера лейбъристите се въздържаха и въпреки че 299 депутати гласуваха \"за\", а само 70 бяха \"против\", не се събраха необходимите 434 гласа. Какво следва? Предстои ново гласуване по въпроса дали да има избори на 12 декември. Джонсън не се отказва от идеята. Още днес той ще внесе ново предложение в Камарата на общините, призовавайки за предсрочни избори, като този път ще му е необходимо обикновено мнозинство. Той ще потърси подкрепа от опозиционните либералдемократи и от Шотландската национална партия, внасяйки законопроект, който ще е почти идентичен на предложения по-рано от тези две партии за избори на 9 декември. В предложението на Джонсън обаче ще може да се внасят изменения, което е възможно да удължи процеса. Ще решат ли изборите проблемите с Брекзит? Не е задължително. Сделката за Брекзит, договорена между Джонсън и ЕС, тъне в неяснота, след като депутатите гласуваха против тридневния срок за прокарването й в Камарата на общините миналата седмица. Но макар че евентуални избори може да възстановят мнозинството на Консервативната партия и да дадат на премиера повече влияние в парламента, те носят и рискове за него и за торите. Брекзит на 31 октомври \"каквото ще да става\" бе ключово обещание в кампанията на Джонсън преди избирането му за премиер, но след това той  прие предложението на лидерите на ЕС  да отложат Брекзит до 31 януари 2020 г. В резултат на това избирателите може да решат да го накажат заради неизпълнение на предизборно обещание. Във Великобритания парламентарните избори се провеждат на всеки пет години. Последните бяха през юни 2017 г. Възможен ли е втори референдум? Ново гласуване за еврочленството на Великобритания е една от възможностите за излизане от задънената улица около Брекзит. Но организирането му ще отнеме най-малко 22 седмици според експерти от University College London. Ще са необходими най-малко 12 седмици за приемане на законодателството, което е необходимо за провеждане на референдум, и още 10 седмици за организиране на кампания и провеждане на самото гласуване. Освен това правителството не може просто да реши да проведе референдум. Мнозинство депутати и членове на Камарата на лордовете ще трябва да се съгласят и да гласуват правилата. Референдумът може да има същия правен статут като този през 2016 г. Той може да е консултативен, а правителството да трябва да реши как да отговори, след като стане известен резултатът. Алтернатива би могъл да бъде т.нар. потвърждаващ референдум, който би бил за конкретна сделка за Брекзит или оставане с възможност за опция за Брекзит без сделка. Резултатът от този референдум ще бъде правно обвързващ. Ами отсрочката на Брекзит? Председателят на Европейския съвет Доналд  Туск заяви, че  принципно договорено удължаване е гъвкаво и че Великобритания ще може да напусне преди 31 януари 2020 г., ако споразумението за оттеглянето бъде одобрено от британския и Европейския парламент. Отсрочката трябва да бъде официално одобрена с писмена процедура. Източник от ЕС изрази надежда процесът да завърши днес или утре. Това ще е третото отлагане на Брекзит, който първоначално трябваше да се състои на 29 март. Възможен ли е Брекзит без сделка? Да. Макар че Джонсън официално прие предложението на ЕС за отлагане до 31 януари 2020 г., това не значи, че \"твърд\" Брекзит е напълно изключен. По-скоро тази възможност остава за бъдещето. Джонсън вероятно ще продължи да опитва да прокара сделката си през парламента и ако усилията му се провалят, преди да се достигне крайният срок за Брекзит, Великобритания може да излезе без сделка. Това значи, че страната незабавно ще напусне митническия съюз и единния пазар, които целят да улесняват търговията. Вот на недоверие Във всеки един момент опозицията може да организира вот на недоверие към правителството. Корбин преди е казвал, че ще внесе такова предложение. Ако повече депутати гласуват за предложението за вот на недоверие, отколкото против него, ще има 14 дена, в рамките на които ще трябва да се види дали сегашното правителство – или алтернативно с нов премиер – може да спечели вот на доверие. Ако никой не успее, ще последват избори.", "date": "2019.10.29", "title": "Брекзит: какво следва след поредната отсрочка и възможни ли са избори преди Коледа"}
{"url": "https://www.dnevnik.bg/sport/2019/10/29/3983412_ronaldo_bih_igral_samo_vuv_vajnite_machove_zashtoto/", "text": "Звездата на Португалия и \"Ювентус\" Кристиано Роналдо заяви, че ако зависи от него, би играл само във важните мачове. Като такива той определя мачовете на националния отбор и тези в Шампионската лига. \"Това са мачове, които ме мотивират, защото в тях има залог, трудна обстановка и напрежение\", каза Роналдо пред \"Франс футбол\", цитиран от \"Ас\". Въпреки това нападателят уточнява, че се стреми да бъде професионалист и напълно отдаден във всеки двубой. \"Трябва да си на ниво всеки ден, за да уважаваш семейството и клуба, който представляваш и който ти плаща.\" Португалецът заяви, че работи за това да се задържи възможно най-дълго в елита на световния футбол. Както и че му се иска да е \"перфектният футболист\", макар да посочва, че такъв няма. \"На първо място (по пътя към успехите) е талантът, без него не може да се постигне много. Но без работа талантът не служи за нищо. Нищо не пада от небето. Никога не бих стигнал там, където съм, без усилената работа\", посочва  Роналдо, който скоро достигна границата от 700 гола в кариерата си . Той допълва, че 70% от живота му са посветени на футбола. \"Трябва да си интелигентен, за да се задържиш. Аз го наричам образование на футболистите.\" Преди ден се появиха твърдения, че тази година португалецът ще спечели \"Златната топка\". До крайния срок за гласуване остава около седмица.", "date": "2019.10.29", "title": "Роналдо: Бих играл само във важните мачове, защото напрежението ме мотивира"}
{"url": "https://www.dnevnik.bg/bulgaria/2019/10/29/3983408_kratki_novini_dete_na_9_godini_e_pochinalo_v/", "text": "                         Министерството на външните работи е връчило нота на посланика на Русия Анатолий Макаров, с която поставя срок от 24 часа на обвинения руски дипломат да напусне България. За него  вчера съобщи прокуратурата . В петък е проведена среща с посланика след сигнала от прокуратурата и от българска страна е отправено устно искане руските институции да отзоват своя служител в рамките на 72 часа. В понеделник посолството уведомило, че дипломатът не е напуснал и затова днес на посланика е връчена нота, с която се поставя срок от 24 часа руският дипломат да напусне България. Бургас подписа договор за доставка на 56 електрически автобуси 34 от превозните средства ще са 12 метрови, 12 ще са 9 метрови, а 10 ще са 18 метрови, съчленени. Договорът включва и доставка на станции за зареждане. Договорът се финансира по Оперативна програма \"Околна среда 2014 - 2020 г.\" и е на обща стойност 82 млн. лева. Подкрепата от страна на Оперативната програма е в размер на 65 млн. лв, а национално съфинансиране е за 9.75 млн лв. Борисов е отличен за заслуги към защитата на еврейските общности Премиерът Бойко Борисов бе отличен със специалната награда \"Факла на свободата\" на Националната коалиция в подкрепа на евразийското еврейство (НКПЕЕ), съобщи правителствената информационна служба. Борисов стана първият чуждестранен лидер, удостоен с отличието на американската неправителствена организация, чиято основна функция е подпомагане на евреите и еврейските общности в Източна Европа и Евразия. До момента наградата е присъждана единствено на американски граждани с особено големи заслуги и лидерски качества в областта на международните отношения и правата на човека, в частност защита на еврейските общности в Източна Европа и страните от бившето съветско пространство. Борисов изтъкна, че българският народ винаги се е противопоставял и ще продължи да се противопоставя на всички опити за антисемитски прояви. Дете на 9 г. е починало в добричкото село Кардам Дете на 9 години е починало в дома си в добричкото село Кардам в неделя вечерта, съобщава Би Ти Ви и посочва, че причината за смъртта все още не е известна въпреки направена аутопсия. Лекари предполагат, че причината е хранително отравяне, тъй като още две от децата в семейството са настанени в болница с повръщане и болки в стомаха. Близките обаче винят медиците, че не са закарали децата веднага в болница. Пътната полиция предупреди шофьорите за очаквано рязко застудяване Пътната полиция предупреди, че се очаква рязка промяна във времето и призова водачите, на които предстои пътуване през идните три дни, да са подготвени за движение в зимни условия и да шофират със съобразена скорост. \"Когато преминавате през сенчести участъци, е възможно на пътното платно да се образува лед, затова шофирайте с особено внимание\". Съгласно Закона за движение по пътищата от 15 ноември моторните превозни средства трябва да са с гуми, предназначени за зимни условия, или с дебелина на протектора не по-малка или равна на 4 мм, напомнят още от полицията.", "date": "2019.10.29", "title": "Кратки новини: Шпионинът от руското посолство има 24 ч. да напусне България"}
{"url": "https://www.dnevnik.bg/analizi/2019/10/29/3983416_helouin_doide_po-rano_kak_gerb_i_dps_razmeniha_haskovo/", "text": "                         \"В Хасково Хелоуин дойде по-рано\". Това написва в личния си \"Фейсбук\" профил кандидатът за общински съветник в областния град и журналист Георги Пеев в нощта на изборите. Думите му предшестваха официалното съобщение, че Станислав Дечев (ГЕРБ) е новият кмет на града. Според окончателните данни на Общинската избирателна комисия (ОИК) той печели изборите на първи тур с 51,42%. За него са гласували точно 17 786 души. На фона на безапелационната победа, коментарите на Пеев и други жители на града загатваха, че въпросният резултат се дължи на нещо повече от лична харизма и партийна агитация. На нещо, което е скрито под маската на успеха. Проверка на \"Свободна Европа\" в резултатите от секциите в областта сочи недвусмислено – успехът на ГЕРБ там до голяма степен се дължи на ДПС. Движението за първи път от десетилетия не номинира свой фаворит, въпреки традиционно силните си резултати. Но защо някой не би издигал свой кандидат точно там, където би могъл да отиде поне на балотаж, както се е случвало преди? В Хасковска област има още един странен случай от подобно естество. Става дума за община Маджарово, където Милко Армутлиев от ГЕРБ управляваше до момента три мандата, но изведнъж беше оттеглен без обяснения. Така в Маджарово, която е смесена община, управляващата формация не номинира никого, но пък издигна листа със съветници и след вота в неделя се оказа втора политическа сила в града. Липсата на кметска номинация обаче сведе избора в Маджарово до избор между ДПС и БСП. Така Ерджан Юсуф от ДПС взе 77,79%. И също като кандидата на ГЕРБ в Хасково седна в кметския стол още на първи тур. До момента нито ГЕРБ, нито ДПС са обяснявали официално кое е наложило да се въздържат от номинации в традиционно силни за тях населени места. В началото на процеса на номиниране ДПС твърдеше, че за \"Хасково още няма избран кандидат\", но после темата заглъхна. По същата схема ГЕРБ в Маджарово тихомълком оттеглиха своя кмет, въпреки че регистрираната от тях листа е получила подкрепата на 24.49% от гласуващите в общината и е втора политическа сила, сочат данните на ОИК. До този местен вот ДПС винаги е имало кандидат за Хасково, който е вземал съизмерим резултат с листата на партията за местния парламент. През 2015 г. това беше Мюмюн Мюмюн, взел малко над 14% от гласовете. Тогава ДПС имаше 7 представители в градския парламент. През 2011 г. Танер Емин от движението получи 12 на сто, а ДПС имаше шестима души в Общинския съвет. През 2007 г. Евгени Честименов от ДПС взе почти 20% в Хасково, а групата на движението бе от 10 души. Според изнесените от ОИК-Хасково   Това прави прогнозен резултат от 8 съветници. В абсолютни стойности това означава, че листата на ДПС е подкрепена от 5594 души. Тя ще е втора по големина след тази на ГЕРБ, за която са гласували 10 972 човека. На този фон кандидатът на ГЕРБ Станислав Дечев е взел точно с 6214 гласа повече отколкото партийната листа. Проверка в протоколите, качени в сайта на ОИК – Хасково, сочи, че значително количество от гласовете за кмет в полза на ГЕРБ идват от секции, в които преобладаващият вот за членове на общинския съвет е за ДПС. Така например в   за кмет на кметство със 142 гласа е избран Бернан Юсеин от ДПС. Листата за общински съветници на движението в Хасково получава 141 гласа. А гласовете за кандидата на ГЕРБ Станислав Дечев за кмет на общината са 139. Хайрула Хайрула (ДПС) пък е новият кмет на хасковското   Получил е 194 гласа. Жителите на Текето са подкрепили със 156 гласа листата на ДПС за местния парламент в града. А 161 души от селото са подкрепили Дечев за кмет на Хасково. Сходно е положението и в  , където 171 души избират за селски кмет Иляз Дурмаджъ от ДПС. 133 гласуват за листата съветници на ДПС в Хасково, а кандидатът за кмет на ГЕРБ получава 127 гласа. В село  пък Бейнур Кадир от ДПС получава 337 гласа. Листата на ДПС за Хасково получава 289 гласа, а тази на ГЕРБ – 0. За сметка на това пък кандидатът на ГЕРБ за кмет на града се радва на масова подкрепа от 322 гласа, сочи протоколът.  в кварталите, където живее предимно българско население от турския етнос, преобладаващият вот за общински съвет е за ДПС. В тях ГЕРБ отстъпва по подкрепа. Гласуването за кмет обаче е различно – там движението и управляващата партия очевидно подкрепят една и съща фигура. Например още в първата секция под номер 263400001, която се намира в квартал \"Бадема\", листата на ГЕРБ получава в подкрепа 73 гласа, а тази на ДПС – 87. За Дечев обаче са гласували 159 човека. Сходно е положението и в секция 263400107, намираща се в кв. Каменни. Там листата на ГЕРБ за местния парламент получава 69 гласа, а тази на ДПС – 204. В същата секция Дечев обаче е подкрепен от 173 души. В секция 263400105 ситуацията се повтаря - за листата на ДПС са гласували 132 души, за ГЕРБ – 63. Дечев обаче е подкрепен от 160 души. Междувременно в Маджарово, където на изборите за кмет се яви и ги спечели областният председател на ДПС за Хасковско Ерджан Юсуф, резултатите са почти същите, но с обратен знак. Той е получил 1 044 гласа, което е 77,79%. За Вълчан Тодоров от БСП са гласували 187 човека. За листата на ДПС в общинския съвет са гласували 612 души. Т.е кандидатът на ДПС е подкрепен от 412 души повече, отколкото листата на движението. Вотът за листата на ГЕРБ е 323 гласа. \"Новото време\" в Маджарово взе 294 гласа. От ГЕРБ не обясняват защо при тези резултати и на фона на три мандата управление до момента не издигат кандидат в общината. Заради набиващите се на очи въпросителни около разпределението на гласове между ГЕРБ и ДПС в Хасково и Маджарово Свободна Европа се свърза с новоизбрания кмет на града Станислав Дечев. Той отказа да коментира дали има преливане на гласове от ДПС към него с аргумента: \"Утре (вторник – б. а.) ще говоря. Сега съм обещал на колегите да не го правя\" и прекъсна разговора. На мобилния телефон на областния съвет на ДПС в Хасково вдигна секретарката на формацията. Тя каза, че ще предаде на Ерджан Юсуф, че е търсен, и той ще върне обаждане, което избраният за кмет на Маджарово така и не стори И малко бизнес  Според предварителните сметки в Общинския съвет в Маджарово ГЕРБ и ДПС ще имат мнозинство. Т.е. ще могат да прокарват заедно всички решения. В Хасково пък местният парламент се състои от 41 човека. В него, според получените в неделя проценти, ГЕРБ ще имат 16 представителя, а ДПС – 8. Така двете формации заедно ще имат мнозинство и там. Към тях в града се присъединява и групата \"Българе\", която ще има трима местни представители. Досега те имаха двама души в общинския съвет и гласуваха заедно с мнозинството, което отново беше на ДПС и ГЕРБ. Сега ще са с един повече. По стечение на обстоятелствата трета в листата на \"Българе\" е кумата на местния шеф на ГЕРБ Делян Добрев - Биляна Димитрова. Нейното име стана известното около скандала \"Кумгейт\", вследствие на който тя напусна общината, където беше секретар. Дружбата между ГЕРБ и ДПС в Хасково обаче не се изразява в размяна на гласове на изборите. Тя има и бизнес привкус. Досега например общински съветник от групата на движението беше Шенол Вели. В същото време фирмата на майка му Фетие Вели – \"ВиК-Бунар ЕООД\", пък печели обществени поръчки към общината за поддръжка на междублокови пространства и отводнителна канализация на ул. \"Дунав\" в града. В същото време към момента зам-директор на общинското предприятие \"Екопрогрес\", с бюджет от над 4,5 млн. лв. годишно, е Гюнай Юсуф, който е в местната структура на движението. Дружеството \"Ади Енерджи Груп\" ЕООД в Хасково още със създаването си започва да печели обществени поръчки в града. Имат договор от пролетта за 542 000 лв. без ДДС за канализация в кв. \"Хисаря\". Фирмата е собственост на Адай Атаман, а управител е Зюре Емин. Двамата са син и дъщеря на Мехмед Атаман. Той се смята за силния човек в ДПС в Хасково. Мехмед Атаман бе председател на областната организация на формацията и народен представител. След като движението записа в устава си, че партийни постове не могат да се съчетават с изборни длъжности, Атаман освободи шефския пост в хасковската организация. Избраният в неделя кмет на Маджарово Ерджан Юсуф беше избран за шеф на местната организация на ДПС с личната протекция на Атаман. Междувременно съпругата на Атаман е собственик на фирмата \"Ата-Строй\", която печели търгове за снегопочистване в областта, в община Маджарово включително. Свободна Европа се свърза по телефона с Мехмед Атаман, за да го попита дали ДПС и ГЕРБ си партнират в местната власт там и по време на изборите, но той отклони въпросите с аргумента, че \"просто е член на движението\".", "date": "2019.10.29", "title": "\"Хелоуин дойде по-рано.\" Как ГЕРБ и ДПС размениха Хасково за Маджарово"}
{"url": "https://www.dnevnik.bg/biznes/2019/10/29/3983426_usloviiata_za_pravene_na_biznes_prez_oktomvri_se/", "text": "Бизнес климатът през октомври се влошава, показват данните на Националния статистически институт. Понижението спрямо септември на показателя е с 1.4 пункта в резултат на по-неблагоприятната конюнктура в промишлеността, строителството и търговията на дребно.  Съставният показател \"бизнес климат в промишлеността\" намалява с 1 пункт, което се дължи на по-умерените оценки и очаквания на промишлените предприемачи за бизнес състоянието на предприятията. Същевременно анкетата отчита и понижени очаквания за износа и производствената активност през следващите три месеца. През октомври средното натоварване на мощностите леко намалява (с 0.6 пункта) в сравнение с юли и достига 76.3%. Основните фактори, ограничаващи дейността, остават несигурната икономическа среда и недостигът на работна сила. По отношение на продажните цени в промишлеността очакванията на мениджърите са за запазване на тяхното равнище през следващите три месеца.  През октомври съставният показател \"бизнес климат в строителството\" спада с 3.9 пункта в резултат на по-неблагоприятните оценки и очаквания на строителните предприемачи за бизнес състоянието на предприятията. В следващата половин година стопанските ръководители очакват намаление на новите поръчки, което според тях ще доведе и до известно понижаване на дейността в краткосрочен план. Недостигът на работна сила продължава да е най-сериозната пречка за развитието на бизнеса, следвана от несигурната икономическа среда и конкуренцията в бранша. Относно продажните цени в строителството преобладаващите очаквания на строителните предприемачи са те да останат без промяна през следващите три месеца.  Съставният показател \"бизнес климат в търговията на дребно\" намалява с 2.3 пункта, което се дължи на по-резервираните оценки и очаквания на търговците на дребно за бизнес състоянието на предприятията. Същевременно и прогнозите им както за обема на продажбите, така и за поръчките към доставчиците през следващите три месеца се влошават. Най-сериозните затруднения за дейността остават свързани с конкуренцията в бранша, недостатъчното търсене и несигурната икономическа среда.", "date": "2019.10.29", "title": "Условията за правене на бизнес през октомври се влошават"}
{"url": "https://www.dnevnik.bg/v_pamet/2019/10/29/3983422_pochina_aktyorut_iosif_shamli/", "text": "Тази нощ на 47-годишна възраст почина актьорът Йосиф Шамли. Новината беше съобщена от Съюза на артистите в България. Като дългогодишен актьор в трупата на Народния театър \"Иван Вазов\", Шамли участваше в десетки постановки. Само през последния сезон той играеше в \"Нощна пеперуда\" от Пьотр Гладилин, \"Опит за летене\" от Йордан Радичков, \"Калигула\" от Албер Камю, ,\"Спускане от връх Морган\" от Артър Милър, \"Теремин: музика, любов и шпионаж\". За последен път Шамли се качи на сцената на 27 октомври в спектакъла \"Наблюдателите\" от Константин Илиев. \"Последния път, когато се видяхме, ми каза: Имам една идея, искам да направим нещо... но нека се видим друг път, на по-тихо място, че тук е много шумно да говорим. Йоско, ще се видим един ден на това \"по-тихо място\" и ще направим каквото искаше... ако там въобще има значение, както може би и тук!\", написа в профила си във \"Фейсбук\" фотографът Стефан Н. Щерев. Йосиф Шамли е роден на 2 януари 1972 г. в София. През 1994 г. завършва актьорско майсторство за драматичен театър във ВИТИЗ ( сега НАТФИЗ) в класа на проф. Здравко Митков. Първите му роли в театъра са в постановки като \"Албена\" от Йордан Йовков с режисьор Киркор Азарян, \"Куцулан или Вълча Богородица\" на Костантин Илиев с режисьор Иван Добчев, \"Човекът, който прави дъжд\" от Ричард Неш с режисьор Леон Даниел и \"Сънят на Одисей\" по Хайнер Мюлер под режисурата на Явор Гърдев. През 1995 г. получава \"Аскеер\" за поддържаща мъжка роля за ролята си на Били Бибит в \"Полет над кукувиче гнездо\" от Дейл Васерман/Кен Киси под режисурата на Симеон Димитров. През 2006 г. е награден с \"Аскеер\", отново за поддържаща мъжка роля, за участието си в \"Ничия земя\" - адаптация по едноименния филм на Данис Танович на Стоян Радев. От 2003 г. е част от трупата на Народния театър. Йосиф Шамли има десетки роли във филми като \"Дзифт\" и \"Източни пиеси\", както и в сериали като \"Под прикритие\", \"Откраднат живот\", \"Дяволското гърло\". ", "date": "2019.10.29", "title": "Почина актьорът Йосиф Шамли"}
{"url": "https://www.dnevnik.bg/analizi/2019/10/29/3983427_ico_hazarta_v_upsurt_veche_niamate_chovek/", "text": "                         Не знам дали да адресирам това, което ще напиша, към лидерите на \"Демократична България\" или към симпатизантите. Ако съдя по резултатите от вчера – може би двете са едно и също. Бих искал да призная своята вина за загубата на арх. Игнатов. Въпреки несъмненото обаяние на лидерите Христо Иванов и генерал Атанасов ключова роля в отлива на гласове изигра моят концерт в Самоков пред транспарант на ГЕРБ. Нека ви разкажа една история. През 2013-а осъзнах, че не е редно почти всички артисти в България да си мълчат относно ставащото в политиката в страната ми. Давах интервюта заедно с лидерите им, те идваха по концертите на \"Ъпсурт\" и се снимаха с мен и си качваха снимките по социалните мрежи, и ме цитираха под път и над път. Хората приеха, че съм един от тях. Когато ги атакуваха – защитавах лидерите им по интервюта, по медии и по социални мрежи. Никога не поисках и стотинка за това, понеже за мен то не е бизнес, и съвестта ми не го позволи – това половината хора не го повярваха, а другата половина казаха, че съм луд. Естествено тая работа не мина без последствия. Намразиха ме доста хора, с други се изпокарах. \"Уикенд\" и \"Пик\" се редуват да пишат лъжи и клевети за мен. Милионите, които ГЕРБ и БСП харчеха в кампаниите си, позволиха на доста мои \"колеги\" да опознаят скъпите коли и апартаментите с изглед към Витоша. Когато от тези партии идваха и при мен – аз учтиво им посочвах вратата. След простотиите на \"Да, България\" и на моите избраници през 2017-а аз, както хиляди други хора, останах изумен как е възможно това да се случи. Имаше два варианта – тези или са нереално тъпи, или просто играят роля в нечий сценарий. И двете не ме устройваха, но реших, че не е редно да обиждам и да преча. Прецених, че трябва да замълча – все пак там има много мои приятели, защо да ги насаждам така, дай да си гледам моята работа и да не се излагам. Поставих условие да не агитирам, да не се снимам с кандидат-кметове и да не използват името ми за политическа пропаганда. Отивам, пея си песните и си тръгвам. Хората приеха тези мои условия и ги изпълниха. Отказвам площадни мероприятия в големите градове – не би било честно спрямо хората, които дават пари за билет в залите или за вход в заведенията, в които пея. В повечето малки градове в България обаче концерт на площада е единственият начин да имаш концерт и който твърди друго – лъже или просто си приказва. Свободолюбив художник на заплата в \"Булгаргаз\" качил снимка от концерта в Самоков и коментирал как духам. Една госпожа писала за двете ми лица. Видях,че десетки хора споделят тези постове и коментират моята продажност. Нещо веднага ми направи впечатление – тези хора бяха фенове или членове на \"Демократична България\", виждаше се на профилните им снимки. Разбирайки, че с моята постъпка съм ги обидил, седнах и написах пост, в който обясних защо съм бил на този концерт. Извиних се на всеки, който се е почувствал засегнат от решението ми да бъда там. Реших да потърся в интернет как стоят нещата с други изпълнители. Най-великият български певец Васил Найденов в същия ден пее в Ямбол на концерт на кандидат-кмет, подкрепен от ДПС. D2 са в Смолян на концерт на \"Новото време\". Миро от \"Каризма\" – на концерт на партията на Марешки в Пловдив, а предишния ден – в Плевен на концерт на ГЕРБ :) И доста други, списъкът е дълъг. И – как да го кажа – леко се позачудих Наистина ли точно тези, на които най-много помогнах, сега седят и ме плюят с такова вдъхновение? Пичове, ако бях на мястото на Бойко Борисов – милиони бих ви давал, за да продължите да сте такива, каквито сте, и да играете ролята на опозиция. да водите България напред и да пазите моя интерес пред хищници като Ердоган или Путин. Как точно ще ми пазите интереса пред хора от тоя калибър, като за най-дребни неща не умеете да се разберете помежду си и все някой друг ви е виновен. Сега Борис Бонев ви е виновен, а не това, че издигнахте три месеца преди изборите един човек очевидно способен, но тотално непознат на хората в нашия град. В политиката вие от години сте това, което е \"Гошо от Почивка\" в моята сфера. Една десета от провала ви през тия години да имах – бих запалил с триста към някое село и не бих се показал никога повече. На хора, които искат по-високи доходи, по-добри пътища и по-малко празни приказки – вие им говорите за Истанбулската конвенция, за тротинетки и за права на гейовете. Всичкото това – докато седите из софийските кафенета, цъкате с телефоните и тъжно обяснявате как София се е напълнила със селяни. Няма да стане. И накрая – по повод двете ми лица. С едничкото си лице искам да застана пред вас и ясно да ви кажа – знам, че каквото и да обяснявате, винаги търсите възможност навсякъде да имате човек. Е, в \"Ъпсурт\" вече нямате. В петък (25 октомври) във \"Фейсбук\" и \"Туитър\" потребители започнаха да разпространяват снимка, на която Ицо Хазарта пее на сцена, на която има голям трансперант на ГЕРБ с лозунга \"Работа, работа, работа за Самоков\" и снимки на кандидатите за кмет и общински съветници в града. Кадърът, препубликуван често с надпис \"Имам човек в ГЕРБ\", стана много популярен и предизвика остро възмущение и критики от потребители, сред които негови почитатели, хора с позиция по темата и за изборите, публични личности. Някои търсеха потвърждение, че е вярно, други бързаха да се разграничат, че никога не са харесвали него или музиката му, имаше много обвинения и по-малко защитни коментари. В събота (26 октомври), Хазарта публикува като статус на официалната си страница във \"Фейсбук\" обяснение:  Последният ни концерт в Самоков беше преди десетина години. Миналата седмица от една рекламна агенция се обадиха с предложение – казаха ми така: \"Направихме проучване между младите хора в Самоков с цел да разберем кой изпълнител биха искали да видят на живо на 24 октомври. Отговорът на повечето от тях беше - Ицо Хазарта. Съгласен ли си да изпееш няколко песни на площада?\" Отвърнах: \"Да, но при условие, че няма да агитирам за никого и няма да бъда спряган като симпатизант на каквато и да е политическа идея.\" Съгласиха се, отидох, пях, благодарих на хората и си тръгнах. Като изпълнител, за мен такъв концерт е единствената възможност да отида да пея в подобно малко и бедно градче. Вероятно следващото запитване оттам ще дойде след още десет години. Немалко свестни и интелигентни хора писаха във фейсбук, че съм се продал. Христо Комарницки например е писал, че за кинти духам яко, както и че трябвало от Пик да ме вземат да пея в подкрепа на Гешев. Николай Хаджигенов също е изказал доста негативно мнение за мен. Г-н Комарнитски, г-н Хаджигенов, не съм занимавал обществото с тези подробности, но държа да знаете, че аз си патя точно както и вие, от същите гадове и продажници – и в журналистиката, и не само там, за жалост...Вие прекрасно знаете моите политически пристрастия. Години наред аз, както и стотици хиляди други като мен, стоя и наблюдавам нестихващата глупост на онези, които имат политическата ми подкрепа. С огромни усилия се въздържам и не коментирам тази тема, особено днес. Смятам обаче, че отношението на читави хора като вас към ваш съмишленик като мен е една от причините за резултата, на който ще имаме възможността да се порадваме в неделя вечер. Бих искал да поднеса моите извинения към всеки, почувствал се разочарован от моето решение да пея в един – единствен концерт, па макар и без да правя каквато и да е агитация на него.\"                            То също предизвика различни реакции - някои приеха обяснението и извинението, други не и страстите в социалните мрежи продължиха. Продължават и след днешната му позиция, адресирана директно към \"Демократична България\", включително с въпроси - защо към коалицията. Справка в ЦИК показва, че в Самоков на първи тур печели кандидатът на БСП Владимир Георгиев с 52.64%. Кандидатът на ГЕРБ Валентин Милушев е втори, но партията има повече гласове за Общински съвет спрямо БСП.", "date": "2019.10.29", "title": "Ицо Хазарта към \"Демократична България\": В \"Ъпсурт\" вече нямате човек"}
{"url": "https://www.dnevnik.bg/sport/2019/10/29/3983428_ruski_hakeri_sa_atakuvali_antidopingovi_organizacii/", "text": "Руски хакери са атакували компютърната мрежа на поне 16 национални и международни спортни и антидопингови организации, обяви \"Майкрософт\", цитирана от \"Ню Йорк таймс\". Това е поредната стъпка в серия руски кибератаки срещу чуждестранни политици, служители в спортни организации и антодопингови агенции, посочва изданието. В момента Русия отново е поставена под напрежение покрай  информацията от московската лаборатория, която беше предадена на Световната антидопингова агенция (WADA) . Организацията води разследване, след като установи несъответствия в данните. \"Майкрософт\" посочва, че хакерските атаки започнали на 16 септември - само дни преди WADA да съобщи, че Русия може да понесе ново наказание. От компанията не посочват кои са атакуваните организации, но се казва, че част от атаките са били успешни. Следите водят до известната Fancy Bears, посочват от \"Майкрософт\". Предоставянето на достъп до информацията на московската лаборатория беше  ключово изискване на WADA, за да възстанови правата на руската антидопингова агенция . Месеци преди олимпийските игри в Токио положението на руския спорт отново изглежда тежко, като се очаква решението дали страната ще бъде допусната до игрите.", "date": "2019.10.29", "title": "Руски хакери са атакували антидопингови организации, обяви \"Майкрософт\""}
{"url": "https://www.dnevnik.bg/evropa/regioni/2019/10/29/3983465_novakov_predupredi_za_diavola_v_detailite_v_principa/", "text": "Въпреки необходимостта да се спазва върховенството на закона във всички области обикновените бенефициенти не трябва да бъдат държани отговорни за действията на цяла страна, нарушаваща общите стандарти на ЕС. Такова мнение изрази българският евродепутат Андрей Новаков (Европейска народна партия/ГЕРБ) в интервю за EurActiv - Словакия. Новаков е съдокладчик на Европейския парламент по регламента за общите разпоредби за кохезионната политика за периода 2021-2027 г. Попитан дали планът за орязване с 10% на кохезионните фондове след 2020 г. е най-спешният проблем в предложението на Европейската комисия, той отбеляза, че позицията на Европейския парламент е, че средствата трябва да се възстановят. \"Нека бъдем честни – можем да успокоим регионите, че ЕС е зад тях само ако можем да докажем, че нашата политика е покрита с бюджети\", подчерта Новаков. Негативен сигнал На въпрос как евродепутатите смятат, че е възможно да се запази финансирането за кохезионната политика на нивата от 2014-2020 г. предвид това, че ЕС не може да разчита на британските вноски след Брекзит, Новаков коментира, че от негова гледна точка това е постижимо. Според него новите приоритети и предизвикателства не трябва да се противопоставят на традиционните политики. Той отбеляза, че все още има региони, които зависят от кохезионната политика за развиване на основна инфраструктура. Посочи, че заради Брекзит ще има дупка в бюджета от приблизително 80 милиарда евро за седем години, но допълни, че Великобритания все пак трябва да плати известна компенсация след Брекзит, която трябва да се използва като вноска към бюджета на ЕС. Освен това държавите членки трябва да се съгласят да приемат вноски в бюджета, така че да се запази поне значително ниво на финансиране в различни области – кохезия, обща селскостопанска политика, образование, иновации. По думите на Новаков ЕС изпраща негативен сигнал към държавите членки, които ще са най-силно засегнати от орязването, и ще е много трудно да се даде обяснение на местните хора, малките и средните предприятия, семейния бизнес и кметовете. Освен това, предвид че се говори за пътища, жп линии, летища, болници и подкрепа за създаване на работни места, ще има и много негативни икономически последици, особено ако съкращенията са сериозни. Пари срещу законност Попитан какво е мнението му за предложението за обвързване на еврофондовете със спазването на върховенството на закона, евродепутатът отговори, че дяволът е в детайлите и отговорността за следване на процедурите за законност трябва да е на управляващите органи и институции, контролиращи еврофондовете, а не на фермерите, студентите и семейните компании. Другият момент е, че грешките в еврофинансирането понякога нямат никакви финансови последици. \"Например не спазвате някоя процедура, но не вредите на европейския бюджет. Тук трябва да направим разликата. Можете ли да си представите един малък бенефициент на еврофондове да бъде държан отговорен заради действията на цяла страна, нарушаваща върховенството на закона? Така че ни трябва инструмент, който да гарантира, че нашите страни следват общи разбирания и стандарти, но той не трябва да се използва на принципа на моркова и тоягата. Обикновените бенефициенти не трябва да бъдат държани отговорни за спазването на тези стандарти освен тези, които са лично отговорни\", подчерта Новаков, който е гласувал за предложението на комисията. Ползи от еврофондовете за България  На въпрос къде вижда най-осезаемите ползи от еврофондовете в регионалното развитие на България той отговори, че има голямо разнообразие от проекти в страната – \"в почти всяка сфера, която можете да си представите\". \"Традиционно започнахме с пътища, магистрали и високоскоростни жп линии. Това е наш приоритет от 2010 г. и има много добри резултати. Не става въпрос само за коли, околна среда и пътна безопасност – което е изключително важно – но можете да видите създадени работни места, увеличаване на броя на компаниите, желаещи да инвестират там, вдигане на заплатите и на жизнения стандарт След това образованието: Не вярвам, че има много училища или детски градини в България, които да не са реновирани с помощта на кохезионната политика. Що се отнася до околната среда, не мога да преброя колко съоръжения за пречистване на отпадни води са били изградени с еврофондове\". По думите му кохезионната политика докосва почти всеки аспект на живота на хората главно по положителен начин. В отговор на въпрос за Северозападна България, един от най-бедните региони в ЕС, въпреки финансовата подкрепа от блока евродепутатът каза, че регионът дели граница с може би най-бедния румънски регион и с може би най-бедния регион на Сърбия, което никак не помага на ситуацията. \"Това е много сложен проблем, пред който сме изправени от падането на комунизма Бавно, но сигурно нещата се подобряват. Бе изграден мост между северозападния регион и Румъния и имам големи надежди, че той ще донесе повече инвестиции. Сега правителството инвестира в път, който ще ускори трафика между региона и София. Виждам, че все повече компании взимат решение да инвестират там. Мисля, че моментът, в който хората ще решат да се върнат (в северозападния регион), не е далеч\". Попитан дали европейската финансова подкрепа е смятана за най-голямата полза от членството на България в ЕС, Новаков отговори: \"Не, не бих казал това. Въпреки, че не мога да говоря от името на цялото население, мисля, че не става въпрос само за фондове, а за свободата, която си върнахме след 45 години комунизъм. В България има хора, които много добре могат да направят сравнение. Те освен това разбират какво е да пътуваш само с личната си карта. И основно тези, които са по-икономически активни, са наясно какво е да имаш достъп до пазар с 500 милиона души. Сега, особено заради Брекзит, много българи признаха колко важен е ЕС. Те имат роднини и приятели, които живеят в Обединеното кралство и които са под голям стрес, защото нямат идея какво ще стане следващия месец\".", "date": "2019.10.29", "title": "Новаков предупреди за \"дявола в детайлите\" в принципа \"еврофондове срещу законност\""}
{"url": "https://www.dnevnik.bg/sviat/2019/10/29/3983481_proizvoditeliat_na_vegan_kjufteta_biiond_miit_izleze/", "text": "Производителят на месни продукти на растителна основа \"Бийонд мийт\" (Beyond Meat) отчете печалба за първи път благодарение на бума в популярността на веган бургерите, предаде ДПА.  През третото тримесечие на финансовата година приходите на компанията са скочили три и половина пъти спрямо миналата година до 92 млн. долара. \"Бийонд мийт\" отчита печалба от 4.1 млн. долара, след като през същия период на 2018 година бе на загуба от 9.3 млн. долара.  Рентабилността във всекидневните операции също е нараснала. Компанията повиши очакванията си за приходите през цялата година до 265-275 млн. долара спрямо прогнозираните по-рано 240 млн. долара.  Въпреки печалбата акциите поевтиняха с над 8 на сто след края на официалната търговия. \"Бийонд мийт\" направи борсовия си дебют в началото на май при цена 25 долара на акция. Впоследствие ценните книжа силно поскъпнаха и през юли скочиха до близо 240 долара за акция. Снощи ценните книжа, които са включени в индекса \"Насдак\", закриха при цена 105 долара преди обявяването на резултатите. През септември \"Макдоналдс\" обяви планове  да започне да продава сандвичи  с кюфтетата на \"Бийонд мийт\" и в Канада, след като вече направи това в Германия и Израел. В тези две държави обаче веригата ресторанти работи с \"Нестле\" (Nestle), която е на път да пусне свои кюфтета \"Осъм\" (Awesome Burger) в търговските вериги и ресторанти в САЩ. Кей Еф Си пък започна да експериментира с  \"растително пилешко\"  на \"Бийонд мийт\" в Атланта, щата Джорджия. Според анализ на \"Джей Пи Морган\" пазарът на  имитациите на месо  може да достигне 100 млрд. долара за 15 години; \"Барклис\" определят числото на 140 млрд. долара за 10 години.", "date": "2019.10.29", "title": "Производителят на веган кюфтета \"Бийонд мийт\" излезе на печалба за пръв път"}
{"url": "https://www.dnevnik.bg/sviat/2019/10/29/3983409_predcite_na_vsichki_hora_jiveli_v_botsvana_trugnali_si/", "text": "Африканската територия, днес съответстваща на известната със слонове и диаманти Ботсвана, е родината на цялото човечество. Това сочи ново изследване, публикувано в  сп. \"Нейчър\"  и направено от института \"Гарвън\" за медицински изследвания в Сидни, Австралия. Според него всички хора, които днес стъпват по земята, са част от една единствена общност южно от река Замбези, в северна Ботсвана (в южната част на Африка) и малки части от Зимбабве и Намибия. Над 70 хил. години хомо сапиенс живели на територията на днешна Ботсвана, преди първата миграция да започне заради климатичните промени. По времето, по което хората се появили, площта на езерото започнала да намалява и да отстъпва на влажни зони, подходящи за живот - докато и те не изчезнали. Езеро колкото България Днес районът Макдадикгади-Окаванго е пустинен. Тогава е бил влажен, с изобилна растителност, богат на ресурси и дом на човечеството, с огромно езеро, два пъти колкото езерото Виктория (или малко по-голямо от България, тъй като нейната площ е около 111 хил. кв. км, а тази на Виктория - близо 60 хил.). Все още се смята за загадка точният момент и причината за възникването на хомо сапиенс. Бе известно, че Африка е \"люлка на човечеството\", но за мястото имаше въпросителни. Останки в западно Мароко насочиха вниманието към хипотезата, че това може да се е случило дори преди 315 хил. години, макар допреди това консенсусът бе за поява преди около 200 хил в Източна Африка (за това свидетелстваха повечето открити вкаменелости).      Безследно изчезнали Генетичният анализ обаче сочи южната част на континента, а не източна. Използваният подход чрез митохондриална ДНК (митохондриите са \"фабриките\", които произвеждат енергия в клетките), която се предава единствено от майките. Данните са от над 1200 души в региона. Изследванията показват, че те,за разлика от мароканската група хомо сапиенс са оставили потомство - именно от него произлизат днешните 7.7 млрд. души. Това вероятно не се е случило с хората, на които са по-старите останки. \"Няма противоречие между присъствието на ранни черепи като хомо сапиенс в северна Африка, които може да са от изчезнал клон, и предлаганата (хипотеза за) южноафриански произход на хомо сапиенс, които все още са живи,\" казва съавторът на изследването Аксел Тимерман от националния университет \"Пусан\" в Южна Корея. Промените в орбитата и оста на земята принудили хората да потърсят други решения - първо на североизток преди около 130 хил. години, след това част от тях отново на югозапад преди около 110 хил. Според Тимерман изследването е \"първото качествено и добре датирано изследване, че свързаните с астрономията климатични промени в миналото са предизвикали големи събития, свързани с човешката миграция, след това довела до развитието на генетично разнообразие и накрая на културна, етническа и лингвистична идентичност,\" продължава той. Не всички приемат резултатите от това изследване - някои учени смятат, че е време човешките миграции и историята на вида да спрат да се разглеждат като \"линейни\" явления с общ произход и посока. Като недостатък други приемат избора единствено на митохондриална ДНК, трети изтъкват, че отделни проучвания са проследявали днешни хромозоми до региони на централна или западна Африка и период допреди 350 хил. години.", "date": "2019.10.29", "title": "Предците на всички хора живели в Ботсвана, тръгнали си заради климата"}
{"url": "https://www.dnevnik.bg/photos/2019/10/29/3983369_snimka_na_denia_helouin_v_beliia_dom/", "text": "Доналд и Мелания Тръмп посрещнаха деца в Белия дом за празника Хелоуин.", "date": "2019.10.29", "title": "Снимка на деня: Хелоуин в Белия дом"}
{"url": "https://www.dnevnik.bg/evropa/2019/10/29/3983484_slovakiia_vuvejda_informacionno_zatumnenie_predi/", "text": "Управляващата лява партия в Словакия Смер прокара в понеделник (28 октомври) законопроект, с който забраната за проучване на общественото мнение се удължава до 50 дни преди изборите. Това е един от най-дългите периоди в света, предаде  EurActiv България , позовавайки се на \"Ройтерс\". Този ход преди планираните за следващия февруари избори предизвика силни критики от опозиционните партии и политическите експерти. Те разглеждат законодателното решение като опит да се заглушат новите партии. В Словакия, подобно на другите страни в Европа, през последните години се наблюдава увеличение на новите партии. Адвокатът активист Зузана Чапутова победи кандидата на Смер в балотажа на президентските избори през март. Новият законопроект бе подкрепен от Смер, както и от един от двата му коалиционни партньора – дясноцентристката Словашка национална партия (SNS), както и опозиционната крайнодясна Народна партия \"Нашата Словакия\". Законът удължава 14-дневния срок, в който не могат да се публикуват резултати от социологически допитвания, който беше вторият най-дълъг в Европа. В света само Камерун и Тунис имат по-дълъг период на информационно затъмнение. Авторите на законопроекта от Смер и SNS обясниха, че целят да предпазят избирателите от дезинформация, така че да могат да основават решенията си на програмите и дейностите на партиите. \"Политическите партии използват проучвания на общественото мнение, за да му влияят, като объркват избирателите\", се казва в мотивите за законовите промени. Удължаването на срока е второто изменение в изборните правила тази година. През юни правителството предложи промени, с които бяха затегнати правилата за финансиране на кампаниите. Миналия месец социолозите от Словашката академия на науките разкритикуваха законопроекта за 50-те дни. Според тях това е \"нарушение на свободата на словото, което дава несправедливо предимство на политическите партии – те ще могат да поръчват проучвания на общественото мнение, без да ги публикуват\". Смер, която е на власт почти непрекъснато от 2006 г., остава фаворит за изборите през следващата година. Според проучване от неделя Смер има 22% подкрепа. Следват я Прогресивна Словакия/Заедно с 11% и Народна партия \"Нашата Словакия\" с 10.2%. От деветте партии, които според проучването биха влезли в парламента, четири едва преминават прага от 5%. Но Смер търпи предизборни поражения след  убийството на разследващия журналиста Ян Куцяк  и годеницата му в дома им. Убийствата предизвикаха масови демонстрации срещу недосегаемата корупция. Протестите принудиха дългогодишния лидер на Смер Робърт Фицо да подаде оставка като министър-председател. Той бе заменен от партийния съюзник Петер Пелегрини.", "date": "2019.10.29", "title": "Словакия въвежда информационно затъмнение преди предстоящите избори"}
{"url": "https://www.dnevnik.bg/bulgaria/2019/10/29/3983498_nov_protest_sreshtu_ivan_geshev_s_priziv_prezidentut/", "text": "Инициатива \"Правосъдие за всеки\" и гражданско сдружение \"БОЕЦ\" организират поредния протест срещу Иван Гешев, който миналия четвъртък бе избран от Висшия съдебен съвет (ВСС) за главен прокурор. Протестът е заявен за 30 октомври от 18 ч. пред Съдебната палата в София и е под наслов \"Светлината ражда свобода\". \"На 30.10. – сряда, от 18.00 ч. \"БОЕЦ\" заедно с Инициатива \"Правосъдие за всеки\", други граждански организации и хиляди непримирими граждани излизат отново пред Съдебната палата в София, като ще стигнем и до президенството!\", пишат от \"БОЕЦ\". \"Протестът на Орлов мост разтърси държавата! Протестът на свободните граждани срещу позорния избор на Гешев прерасна в блокада на Орлов мост и това бе изключително силен знак за нашата решителност да се борим срещу този срамен и недопустим избор на мафията! Как стигнахме дотам и защо се случи са много важни въпроси, на които ще дадем отговори, защото гражданите имат право да знаят Истината!\", посочват от своя страна от Инициатива \"Правосъдие за всеки\". От организацията посочват, че \"правителството превърна избора на главен прокурор в състезание с един кон, този на Делян Пеевски, Цацаров и Борисов – Иван Гешев\". Преди дни от \"Правосъдие за всеки\" обявиха, че президентът е последното препятствие пред назначаването на главен прокурор, който по думите им е излъчен от олигархията. Протестиращите призовават президента да не подписва указ за назначаването, а да изпрати процедурата в Конституционния съд за тълкуване. Всичко за процедурата и избора на нов главен прокурор - четете  тук Какво ще направи ВСС, ако президентът не подпише указ - четете  тук Как беше избран Иван Гешев -  тук Какво се готви да прави като главен прокурор -  тук Кадри от блокадата около ВСС -  тук Мълчанието на подкрепящите Гешев -  тук Как издателят на ПИК атакува критикуващ бъдещия главен прокурор -  тук", "date": "2019.10.29", "title": "Нов протест срещу Иван Гешев с призив президентът да спре избора"}
{"url": "https://www.dnevnik.bg/sviat/2019/10/29/3983506_ruski_deputat_bulgariia_izgoni_diplomat_v_opit_da/", "text": "С изгонването на руски дипломат българските власти се опитват да проявят в известна степен \"европейска солидарност\". Това е заявил депутатът Дмитрий Новиков за  радио \"Спутник\" , част от медийна група, финансирана от руския бюджет. Новиков от Комунистическата партия на Руската федерация е  първи заместник-председател  на комисията по международни въпроси в Думата (долната камара на парламента). Вчера  прокуратурата съобщи , че в посолството на Русия работи като първи секретар руски гражданин със статут на дипломат, който събира данни с цел да издаде на чужда държава информация, представляваща държавна тайна. По информация на външното министерство той вече е напуснал територията на България. Името му не се посочва нито от български институции, нито от руски. Според  сайта на руската мисия в София  в нея работят общо деветима първи секретари. \"България така или иначе, независимо от дългите исторически периоди на приятелство с Русия, днес се намира в общия контекст на европейската политика. И съответно тя поддържа всички тези тенденции, догми и митологии, които се формират в момента в Европа в отношението към Руската федерация\", продължава Новиков. \"И следователно властите в България са готови в това отношение да проявяват някаква \"общоевропейска солидарност\", а тя се изразява както чрез поддръжка на всякакъв вид санкционни икономически мерки, така и мерки с политическо-дипломатическо въздействие\", смята още той. \"Затова даденото решение напълно се вписва в общата линия.\" Това е първият случай от 2001 г. насам на изгонен от България руски дипломат. Новиков не кокретизира за каква \"европейска солидарност\" може да става въпрос. Властите в София обаче  не бяха  миналата година сред  европейските правителства, решили да изгонят  дипломати заради покушението срещу отровения бивш разузнавач Сергей Скрипал, за което Западът обвинява Русия.", "date": "2019.10.29", "title": "Руски депутат: България изгони дипломат в опит да покаже \"европейска солидарност\""}
{"url": "https://www.dnevnik.bg/gradska_sreda/2019/10/29/3983502_spasi_sofiia_kritikuva_stolichna_obshtina_za_remonta/", "text": "Гражданската организация \"Спаси София\" критикува днес приключилия основен ремонт на ул. \"Житница\" на страницата си във фейсбук. \"След 4-годишно ходене по мъките и хвърлени милиони левове за изграждане на инфраструктурата в района така изглежда средата, която ни се предлага. Някой дължи обяснения на гражданите! Кой сложи този крив шкаф насред тротоара и то върху напътстващата ивица за незрящи? Кривите и грозни шахти дори не заслужват коментар, тъй като и те са запазена марка на Столичната община\", заявяват активистите, водени от Борис Бонев. В своята предизборна програма \"План за София\" Бонев заложи въвеждането на единен стандарт за градската среда, който включва подробен наръчник за всеки проектант и строител. В него са зададени в детайли изискванията към елементите, влагани в градската среда.  \"Това беше припознато и от кмета Йорданка Фандъкова, която също включи в своята програма Наредба за градската среда, задаваща нужните стандарти. Г-жа Фандъкова дължи обяснения на гражданите защо досега – с еднолично мнозинство в общинския съвет – не намери време да въведе тези дълго чакани изисквания. И защо изобщо да вярват гражданите, че хората, които досега продуцираха подобна мърлящина, биха могли да се променят с някаква си наредба\", питат от \"Спаси София\". Активистите на организацията отбелязват, че в предизборната програма на Мая Манолова въобще няма и дума за налагане на стандарт за красива градска среда. Нима темата не е важна за нея, полемизират те във фейсбук. Ул. \"Житница\" е действаща след дългия ремонт, а от вчера кръстовището с бул. \"Борис Трети\" също е отворено. То е на две нива, като ул. \"Житница\" минава под булеварда. Обновяването на района е свързано със строежа на метростанция \"Красно село\" и близкото депо на третия метродиаметър.", "date": "2019.10.29", "title": "\"Спаси София\" критикува Столична община за ремонта на ул. \"Житница\""}
{"url": "https://www.dnevnik.bg/razvlechenie/2019/10/29/3983477_suzdatelite_na_igra_na_tronove_se_otkazvat_ot/", "text": "Създателите на сериала \"Игра на тронове\" Дейвид Бениоф и Д.Б. Вайс обявиха, че отпадат от предстоящата трилогия на \"Междузвездни войни\", която \"Дисни Лукасфилм\" обявиха, че възнамеряват да издадат след 2022 г.. Двамата посочват като причина голям ангажимент, поет към \"Нетфликс\", заради който няма да успеят да се справят и с двете задачи, съобщава \"Варайъти\". Сделката им с \"Дисни Лукасфилм\" бе  широко отразена в медиите , когато бе обявена през февруари 2018 г.. Според споразумението двамата трябваше да бъдат сценаристи и продуценти на новите филми, които да са извън основната сюжетна линия на филмовата поредица, която ще приключи този декември с излизането на \"Междузвездни войни: Възходът на Скайуокър\". По-рано тази година обаче, когато се излъчваха финалните епизоди на \"Игра на тронове\", изданието \"Дедлайн\" научи, че двамата са били търсени от шест студия. През август те избраха едно, с което се съгласиха да напуснат HBO, за да пишат, продуцират и режисират за \"Нетфликс\" при сделка за 200 млн. долара. Бениоф и Вайс се позоваха на тази сделка, когато обявиха отпадането си от \"Междузвездни войни\".", "date": "2019.10.29", "title": "Създателите на \"Игра на тронове\" се отказват от следващите \"Междузвездни войни\""}
{"url": "https://www.dnevnik.bg/evropa/2019/10/29/3983507_shte_se_povtori_li_v_ciala_germaniia_pobedata_na/", "text": "                         Каква каша само се забърка в Тюрингия! Двете политически крайности  вече представляват мнозинство  в тази германска провинция. Лявата партия, наследница на някогашната ГЕСП, управлявала по времето на ГДР, събра най-много гласове. А втори са десните популисти от \"Алтернатива за Германия\". Така малката Тюрингия със само 2.1 милиона жители стана федералната провинция с най-силно изразена политическа поляризация. Разединението се усещаше още по време на предизборната кампания и можеше да се предвиди какво ще последва - политическо противопоставяне със силно противоборство. Какво трябва да направи ХДС Утвърдените политически партии се провалиха грандиозно на изборите в Тюрингия. Социалдемократите, либералите и Зелените получиха доста оскъдни едноцифрени резултати. А Християндемократическият съюз (ХДС), който отбеляза масивни загуби на гласове, все пак успя да събере над 20% подкрепа - свидетелство за това, че все още има някакъв политически център. Затова изборният резултат е не само тревожен сигнал, но и лъч на надежда. Сега ХДС е длъжен да поеме ролята на обществен посредник, независимо от това колко трудни ще бъдат коалиционните преговори и сформирането на провинциално правителство. Защото в случая не става дума само за Тюрингия. Търсенето на компромисни решения и на политически баланс са политически и граждански добродетели, които трябва да бъдат възродени. И това важи не само за ХДС в Тюрингия, а и за политиката му в цяла Германия. Партийната лидерка Анегрет Крамп-Каренбаур би трябвало да преследва една основна цел - да подготви ХДС за ролята му като партия на отговорността, която залага на политическото сътрудничество. Неразумно ще е партията да налива още масло в огъня само за да се профилира допълнително. Ако ХДС реши да се държи така, сякаш Лявата партия и \"Алтернатива за Германия\" не съществуват, или се задоволява само с това да ги атакува вербално, проблемите ще си останат нерешени. Партия на отговорността? ХДС има традиция да поема политическа отговорност за управлението на Германия. Във времената на Студената война съюзът се застъпваше за единението в Европа и продължаваше да вярва в германското единство. Сегашната му работа би трябвало да е насочена към опазването на това единство и поставянето на политическите крайности под контрол. ХДС навярно би успял в това, ако конкретизира политическия си профил, така че да е привлекателен за центристките сили в обществото. В Европа могат да се намерят и други подобни примери. Напоследък някои християндемократически партии с ясен либералноконсервативен профил успяха да отбележат добри изборни резултати и така отново да укрепят политическия център - например в Австрия. По предизборните плакати и партийните форуми ХДС постоянно претендираше, че е центристка партия. Това не бе особено трудно във времената, когато и редица други партии се тълпяха в центъра, но днес ситуацията е друга. ХДС сега трябва да покаже, че има сили да реализира тези свои претенции. Ако процесът на поляризация не бъде спрян, един ден и на национално ниво може да се повтори това, което се случи в Тюрингия. Създаването на правителствена коалиция от центристки сили явно ще става все по-сложно.", "date": "2019.10.29", "title": "Ще се повтори ли в цяла Германия победата на политически крайности в Тюрингия"}
{"url": "https://www.dnevnik.bg/evropa/2019/10/29/3983517_uslovieto_na_leiburistite_za_izbori_e_izpulneno/", "text": "Лидерът на британската опозиционна Лейбъристка партия Джеръми Корбин каза на своя екип от политически съветници, че условието на партията да подкрепи предложението за предсрочни избори е било изпълнено, предаде \"Ройтерс\". Той подчерта, че лейбъристите ще започнат \"най-амбициозната и радикална\" предизборна кампания. \"Постоянно съм казвал, че сме готови за избори и нашата подкрепа е при условие че Брекзит без сделка бъде изключен\", заяви той пред т.нар. кабинет в сянка. \"Сега разбрахме от ЕС, че удължаването на чл. 50 до 31 януари е потвърдено, така че за следващите три месеца нашето условие за изключване на варианта без сделка е изпълнено. Сега ще започнем най-амбициозната и радикална кампания за истинска промяна, която някога е имало в страната\", подчерта той. Вчера британският парламент  за трети път  отхвърли опита на премиера Борис Джонсън да предизвика предсрочни избори. Част от проблема бе във въздържанието на лейбъристите (от които само една десета гласуваха \"против\"), чийто лидер Корбин даде сигнал, че бъдещ законопроект ще бъде подкрепен, ако изрично се посочва дата и ако има гаранции, че Брекзит без сделка ще се избегне. В отговор Джонсън обеща, че правителството скоро ще предложи нов проект за избори на 12 декември, за да се свърши с \"парализата\", а парламентът да спре да държи страната като \"заложник\". Този нов законопроект  се очаква още днес . По-рано вчера Европейският съюз  предложи , а Великобритания  прие  отсрочка на Брекзит най-късно до 31 януари. В противен случай Обединеното кралство трябваше да напусне ЕС в четвъртък. Вчерашният вот бе опит за съобразяване със закона, който фиксира работата на парламента на пет години и насрочва следващата дата за избори. Той изискваше две трети мнозинство, каквото Джонсън (който няма и собствено мнозинство в парламента сега) бе известно, че няма. Има обаче и друг вариант. Възможно е да се внесе законопроект за избори на конкретна дата, заложена в текста. Той би заобиколил Закона за фиксиран мандат на парламента от 2011 г. и би изисквал просто мнозинство. Този начин за предсрочни избори ще бъде изпробван утре вечерта. Вариантът с конкретна дата може да получи подкрепа от Шотландската национална партия и либералдемократите. Джонсън, който предлагаше вотът да е на 12 декември, даде сигнал, че е готов да подкрепи и вариант с дата 9 декември, за каквато говореха двете партии. Един от аргументите им бе, че на 12 декември семестърът ще е приключил и много от младите ще са се отправили към родните си места, вместо да гласуват където са регистрирани.", "date": "2019.10.29", "title": "Условието на лейбъристите за избори е изпълнено, готвят \"най-радикалната кампания\""}
{"url": "https://www.dnevnik.bg/evropa/2019/10/29/3983535_zaradi_novoto_otlagane_velikobritaniia_shte_reciklira/", "text": "Кралският монетен двор ще рециклира паметните монети, изсечени по случай излизането на Великобритания от ЕС на 31 октомври, след като  Брекзит бе отложен  с още три месеца, информира Би Би Си.  От едната страна на новата монета от 50 пенса са изсечени думите \"Мир, просперитет и приятелство с всички страни\" заедно с датата 31 октомври. Сега обаче те ще бъдат нарязани и претопени.  От тази емисия до датата на напускането на ЕС трябваше да бъдат изсечени до 10 милиона монети по проекта, подкрепен от финансовия министър Саджид Джавид, който през юли замени на поста Филип Хамънд.  Хамънд обяви плановете за 50-пенсова монета със символиката на Брекзит още преди година. Тогава обаче се планираше колекционерска серия от 10 хил. монети с първоначалната дата за Брекзит - 29 март. Министерството на финансите отказа да коментира стойността на производството на паметните монети, тъй като тази информация е търговска тайна.  Вестник \"Гардиън\" съобщи в края на миналата седмица, че вече са изсечени 1000 такива монети, а емисията като цяло се отлага.  Великобритания първоначално трябваше да излезе от ЕС на 29 март 2019 година - две години след като подаде писмено уведомление до Общността. Камарата на общините на британския парламент обаче три пъти отхвърли проекта на споразумението за Брекзит, договорено с Брюксел от премиера Тереза Мей. ЕС се съгласи да отсрочи Брекзит първо за април или май, а след това - за 31 октомври. Мей бе принудена да подаде оставка, след като не успя да разреши създалото се безизходно положение.  Борис Джонсън, който я замени на поста, настояваше страната да напусне ЕС на 31 октомври със или без сделка, но заради закон, приет от парламента, бе принуден да поиска нова отсрочка, 31 януари 2020 година. Вчера председателят на Европейския съвет Доналд  Туск обяви, че Брюксел е готов  да даде тази отсрочка, и Джонсън  прие предложението . /БТА", "date": "2019.10.29", "title": "Заради новото отлагане Великобритания ще рециклира паметните монети за Брекзит"}
{"url": "https://www.dnevnik.bg/politika/2019/10/29/3984135_cik_ustanovi_nepravomerna_agitaciia_ot_bi_ti_vi/", "text": "Централната избирателна комисия установи неправомерна предизборна агитация в самия изборен ден от страна на Би Ти Ви, която е била срещу кандидата за кмет за нов мандат Йорданка Фандъкова. По жалба на ГЕРБ заради излъчени репортажи по телевизията в изборния ден в неделя комисията е приела, че има нарушение, неспазване на Изборния кодекс и ще бъде съставен акт за нарушение. Следобед в неделя, малко след 16 ч., Би Ти Ви излъчва репортаж със заглавие \"Хубаво, но не е готово\" и с подзаглавие \"Ремонтът на \"Граф Игнатиев\" – нито в срок, нито според очакванията на столичани\". Използвани са кадри от вече излъчвани материали, в които се припомня и случай на ранена жена, чийто съпруг изкъртил три \"перки\", поставени като ограничители на ул. \"Граф Игнатиев\". Реакцията на ГЕРБ не закъсня. Веднага след това пресаташето на партията коментира във \"Фейсбук\", че  става дума за \"телевизионен Костинброд\" , а отдолу членове и симпатизанти на партията заявиха, че медиата компрометира кандидати, докато още тече гласуването. Вечерта на пресконференцията в нощта на изборите и премиерът Бойко Борисов не скри раздразнението си, отказа да отговаря на въпроси на представителя на Би Ти Ви и отбеляза случилото се, макар и индиректно. От формацията изпратиха и сигнали до Централната избирателна комисия. С решение от днес ЦИК приема, че \"негативни квалификации и внушения срещу даден кандидат, дори извършени по индиректен начин, в изборния ден, представляват нарушение\" на Изборния кодекс. В решението се посочва, че \"предизборна агитация\" е призив за подкрепа или за неподкрепа на кандидат, партия, коалиция или инициативен комитет при участие в избори. За да е налице нарушение на забраната за предизборна агитация, е достатъчно да бъде направено политическо внушение, и то под всякаква форма, се казва още в решението. Затова е постановено и председателят на комисията да състави акт за нарушение на медиата. И по втора жалба на ГЕРБ ЦИК се е произнесла положително и е установила нарушение на Би Ти Ви. Жалбата е заради репортаж от сливенското село Гавраилово. Репортерите разказаха за схема, при която от кметството раздавали пари на жители от ромски произход като обезщетения заради умъртвените им заради чумата прасета. Но всъщност те не отглеждали прасета. Репортажът е озаглавен \"Как чумата по свинете се намеси в агитацията на кандидат-кметове\". В жалбата се посочва, че в телевизионния репортаж репортерката е споменала, че ще разкрие името на селото след края на изборния ден, а в горния десен ъгъл на информационния банер в репортажа било изписано СЛИВЕН, с което се внушавало, че посочените нарушения са извършени в община Сливен. В статията, публикувана на сайта на медиата, било посочено, че става дума за село Гавраилово. И по този въпрос ЦИК постановява същото като в решението за София. Очаква се от Би Ти Ви да възразят и обжалват решенията, след като получат материалите от ЦИК.", "date": "2019.10.29", "title": "ЦИК установи неправомерна агитация от Би Ти Ви срещу кандидати на ГЕРБ в изборния ден"}
{"url": "https://www.dnevnik.bg/sport/2019/10/29/3984080_kato_shampionskata_liga_vuv_futbola_kak_pluvaneto/", "text": "Зрелищно представяне на състезателите, футуристично брандиране, шоу и дори викове по трибуните... Това е резултатът от срещата между плуването и бизнеса. Плуването се насочи към нова посока в търсене на своето развитие по примера на много други спортове. В началото на месеца беше поставено началото на Международната плувна лига (ISL), която цели да изгради комерсиален продукт чрез привличането на зрители и спонсори. Година преди олимпийските игри в Токио надпреварата събира най-добрите състезатели в света. Комерсиалното състезание е на отборен принцип, като участват осем отбора – четири американски и четири европейски. Бюджетът на лигата е 20 милиона долара, които са осигурени от родения в Украйна бизнесмен Константин Григоришин. Плуването като бизнес Разпределението на парите следва бизнес модела в големите американски първенства, като 50% от приходите отиват при състезателите. Техният дял зависи от представянето им и приноса им към пазара за медийните права. Идеята на Григоришин е приблизително 20-30% от приходите ще бъдат разпределени за бонуси и награден фонд, 15-20% ще отидат за заплати на състезателите, а 12-20% ще бъдат разпределени сред отборите. Тази година наградният фонд е 5.2 милиона долара, като средно всеки плувец ще получи по 100 хиляди долара за участието си. Всеки от осемте отбора е съставен от 12 мъже и 12 жени. Форматът включва шест кръга - вече се проведоха тези в Индианаполис, Неапол, Луисвил и Будапеща, като предстоят събитията в Мериленд и Лондон. Двата най-добри европейски и двата най-добри американски отбора ще се класират за финалите на 20 и 21 декември в Лас Вегас. \"Сбъдваме мечтите на плувците. Преди 20 години те искаха промяна и най-накрая се случи във време, в което целият свят на спорта се променя и състезателите осъзнават възможностите след подобна стъпка\", каза звездата Адам Пийти, който е световен рекордьор на 50 и 100 м бруст. Дългият път към пробива До създаването на ISL беше изминат дълъг път, изпълнен с напрежение между състезателите и Международната федерация по плувни спортове (FINA). Идеята за нов проект се зароди в края на 2017 г., но FINA размаха пръст. Тогава организацията заплаши с лишаване от състезателни права за няколко години спортистите, които се включат в събития, които не са под нейната шапка.      В опит да укроти напрежението FINA обяви създаването на Шампионски плувни серии, които се провеждат от края на април до началото на юни в Гуанджоу, Будапеща и Индианаполис. Победителят във всяка дисциплина взима по 10 хиляди долара, а световните рекордьори добавят бонус от 20 хиляди. Според Пийти, който е един от критиците на FINA, действията на организацията са закъснели и състезателите предпочитат да вземат нещата в свои ръце. \"Поздравявам ги за действията, но те го правят, без да се консултират с нас. Ако аз ръководех FINA, щях да отида директно при състезателите и да ги попитам какво искат. Това е разликата - ние сме тук, за да развием спорта заедно\", казва 24-годишният англичанин.      В последната година ISL водеше преговори с FINA, като отношенията между двете страни се подобряват. Ледът беше пробит в началото на годината, когато Международната федерация по плувни спортове обяви, че няма да налага наказания на състезателите, които участват в ISL. \"FINA отчита правото на спортистите да участват във всякакви плувни събития. Все пак това участие трябва да уважава рамките на спортната структура. Работата на FINA не е да наказва спортистите, въпреки че, ако не бъдат приети правилата на FINA, постигнатите резултати в надпреварата няма да бъдат признати от организацията\", се казва в съобщението на международната федерация. В името на чистия спорт Много състезатели, които изразяват недоволството си към FINA, виждат възможност за нова посока за развитие на плуването като спорт без допинг. Както част от правилата на новата лига състезателите, които са били наказвани за употреба на забранени вещества, нямат право да участват в надпреварата. \"Това е едно от нещата, за които съм най-емоционален. Допингът може да остане в тялото и спортистите могат да изпитват ползата му с години, така че е чудесно да застанем за каузата за по-чист спорт\", допълва Пийти. Освен за по-чист спорт със стъпването на една основа плуването ще се опита да последва успешния бизнес план на други спортове и големи първенства. Възможностите са огромни, тъй като плуването е един от най-практикуваните спортове в света, но заема малка част от спортния пазар. \"Това е началото на нещо специално\", заяви олимпийският шампион от 2012 г. Чад льо Кло. От своя страна Андреа ди Нино, директор на Международната плувна лига и треньор на Федерика Пелегрини, смята, че лигата \"ще бъде нещо като Шампионската лига във футбола\".", "date": "2019.10.29", "title": "Като Шампионската лига във футбола: как плуването отвори вратите си към бизнеса"}
{"url": "https://www.dnevnik.bg/politika/2019/10/29/3984172_koi_kakvi_glasopodavateli_privleche_v_bitkata_za_kmet/", "text": "Избрания за кмет на Хасково Станислав Дечев от ГЕРБ (51.75% на първи тур) е получил над 60% от гласовете на определилите се като турци в града. Близо половината от ромския вот е за бившия кмет на Хасково Добри Беливанов, който сега беше кандидат на Съюза на свободните демократи. Това сочат данните от екзит пола на \"Алфа Рисърч\", показващи профилите на кандидатите по общини. По отношение на съотношението между гласуващите за общински съвет и за кмет, впечатление прави, че избирателите на \"Атака\" очевидно не са разпознали като свой кандидата на близката като ориентация, но опонент на тези избори партия ВМРО Ростислава Жекова. Тя не е предпочетена от никого от гласувалите за листата с кандидат-общински съветници на \"Атака\", която не издигна свой претендент за кметския пост в Хасково. Следващите графики показват разпределение на гласувалите според избраната от тях листа за общински съвет, както и според етноса, според възрастта и образованието им, както и по пол. Редът е според поредността на номерата на бюлетините.", "date": "2019.10.29", "title": "Кой какви гласоподаватели привлече в битката за кмет на Хасково (графики)"}
{"url": "https://www.dnevnik.bg/sport/2019/10/29/3984160_georgi_iliev_stana_futbolistut_s_nai-mnogo_machove_v/", "text": "Георги Илиев стана футболистът с най-много мачове в елита на българския футбол. Полузащитникът на \"Локомотив\" (Пловдив) счупи рекорда на бившия играч на \"Ботев\" (Пловдив) Марин Бакалов, като записа 455-и мач в кариерата си. Съдбата отреди това да стане в двубой срещу \"Черно море\" (1:0) - отбор, на който Илиев даде много, но от който си тръгна със скандал през лятото. Той се раздели с клуба от Варна с горчивина покрай  изследването на полиграф . Илиев изведе \"Локомотив\" с капитанската лента. Той получи отличие лично от Бакалов за постижението си, а след това му беше връчен плакет и от спортния директор Георги Иванов-Гонзо. По-голяма част от мачовете си Илиев е изиграл за \"Черно море\". През 2004 г. е част от отбора на \"Локомотив\" (Пловдив), който става шампион за пръв и досега единствен път в историята на клуба. Полузащитникът се е състезавал още за ЦСКА и китайския \"Шъдзяджуан Юнчан\".     ", "date": "2019.10.29", "title": "Георги Илиев стана футболистът с най-много мачове в елита на българския футбол"}
{"url": "https://www.dnevnik.bg/bulgaria/2019/10/29/3984193_advokati_prizovavat_prezidenta_da_ne_podpisva_ukaz_za/", "text": "Фондация \"Български адвокати за правата на човека\" призова държавният глава да не подписва указа за назначаване на Иван Гешев за главен прокурор заради поведението му пред Висшия съдебен съвет (ВСС) по време на  изслушването миналата седмица . Правозащитната организация определя като \"недостойно\" решението на ВСС да го избере за главен прокурор. \"От отговорите получихме доказателства за недопустимо и много опасно предубедено отношение към едни български граждани, неправителствени организации, медии като добри/невинни, а към други като лоши/виновни. С тревога станахме свидетели на погазване на презумпцията за невиновност\", се казва в  позицията на организацията , публикувана на сайта им. Адвокатите отбелязват \"със съжаление\", че Иван Гешев не е убеждавал обществото в решимостта си да води борба за законност, а е решил да посочва публично предварително определени \"мишени\" за институцията, която бе избран да оглави. \"С това демонстрира както незачитане на плурализма и равенството пред закона като основи на демократичното общество и правосъдието, така и на правата на гражданите да изразяват свободно мнение, да получават информация от различни източници и да се сдружават в защита на правата и интересите си, както и правото им на защита\", се казва в позицията на фондацията. Правозащитниците се обръщат към президента, като посочват, че Иван Гешев е проявил \"пренебрежение и дори злост\" към неправителствения сектор. Те напомнят, че подобно отношение \"противоречи на заявеното в концепцията на единствения кандидат за главен прокурор намерение за \"широк диалог с гражданското общество\". Фондацията казва, че по време на изслушването кандидатът не е показал компетентност и визия за реализиране на заявената в концепцията му цел българските граждани да са \"работодател на магистратите\" и да получат като \"продукт – справедливост\". \"Причината за безпокойството ни е, че отговорите (на Иван Гешев) разкриха тъкмо обратното\", мотивират се адвокатите. Други граждани сдружения - Инициатива \"Правосъдие за всеки\" и БОЕЦ, обявиха, че утре  организират пореден протест  срещу Иван Гешев и с настояване държавният глава да не подписва указ за назначаването му. Всичко за процедурата и избора на нов главен прокурор - четете  тук Какво ще направи ВСС, ако президентът не подпише указ - четете  тук Как беше избран Иван Гешев -  тук Какво се готви да прави като главен прокурор -  тук Кадри от блокадата около ВСС -  тук Мълчанието на подкрепящите Гешев -  тук Как издателят на ПИК атакува критикуващ бъдещия главен прокурор -  тук", "date": "2019.10.29", "title": "Адвокати призовават президентът да не подписва указ за назначаване на Гешев"}
{"url": "https://www.dnevnik.bg/politika/2019/10/29/3984084_rezultatut_na_dps_-_ustoichiv_i_bez_osobeni_izmeneniia/", "text": "Запазване на бастионите още на първи тур, без спадове, леко, макар и не особено голямо увеличение на подкрепата в нетрадиционни избирателни райони, както и в общинските съвети. С това може да се похвали ДПС на тези местни избори. Партията не е допуснала осезаеми пробиви във властта си в общините, които досега е управлявала. Макар да бележи лек ръст на някои места в общинските съвети, резултатите от неделя не показват обаче и сериозен напредък на движението в нетрадиционни за него общини. От ДПС отчетоха единствено на страницата на пресцентъра във \"Фейсбук\", че на първи тур печелят кметове в 32 общини. Запазиха мълчание в изборната нощ, не застанаха пред нито една медия и след това. Членове на ръководството не отговарят и на мобилните си телефони, за да коментират резултатите. Очаквано ДПС отново печели Кърджали от първия тур, макар и този път с около 2000 гласа по-малко в подкрепа на дългогодишния кмет Хасан Азис. Във всички общини на областния град всички кандидати за общински кметове на ДПС също печелят още на първи тур, както и досега. Тук най-сериозният опонент на движението е ГЕРБ, а в изборната нощ премиерът Бойко Борисов определи битката с ДПС като изключително тежка и трудна. В това съревнование в Кърджалийско управляващите са се класирали почти навсякъде втори, но резултатът им в повечето случаи е под 20 на сто подкрепа. Докато обикаляше цялата страна с т.нар. централен лъч и агитираше избирателите за подкрепа, лидерът на ДПС Мустафа Карадайъ няколко пъти заяви, че на тези избори от определени общини избирателите на ДПС трябва да дадат \"силен, мощен сигнал\" до София и Брюксел. Подобни послания той отправи например от хасковската община Стамболово, от Казанлък и местната община Павел баня. Сигналът от Стамболово и Казанлък От Стамболово сигналът наистина е ясен – партията печели на първи тур кметското място с над 88 на сто. В друга хасковска община ДПС също добавя влияние – техен кандидат печели от първи тур и в Маджарово, където досега не са имали кмет. И в двете общини ГЕРБ, които са силни и печелят още на първи тур в повечето от останалите общини и в областния град Хасково, не са издигнали свои претенденти. Резултатите в Казанлък, откъдето също се очакваше \"мощен сигнал\", показват, че ДПС увеличава подкрепата си и в общинския съвет в града. Партията има 12.82% за листата си и е четвърта политическа сила в съвета. В града партията няма кандидат за кмет. В Павел баня инструкцията за сигнал също е изпълнена – кметът Иса Бесоолу този път печели още на първи тур. По-сериозна конкуренция в Разградско По-сериозна конкуренция ДПС има в Разградско, като основният им конкурент са представители на Земеделския народен съюз, показват резултатите. Там в община Исперих например кандидатът на ДПС ще трябва да се пребори на балотаж, а разликата му с конкурента е едва около 3 на сто. В Кубрат балотажът също ще е между ДПС и земеделския съюз, но при по-сериозна преднина за партията на Карадайъ. Останалите общини ДПС печели още на първия тур, традиционно без да вземе кметския пост в самия областен град. Запазени бастиони В Шуменско ДПС също продължава да поддържа представителството си из малките общини и взима три на първи тур. Партията губи очаквано в Хитрино, тъй като оттегли преди време подкрепата си от кмета Нуридин Исмаил покрай бедственото положение в града през 2016 г. след експлозия и последвали пожари. ДПС обвини Исмаил в непрозрачно разпределение на помощите за Хитрино след трагедията. Сега Исмаил се явява от името на местна коалиция, оглавявана от партията на Лютви Местан ДОСТ и подкрепена от БЗНС, като печели още на първи тур срещу претендента на ДПС. В Благоевградско и Силистренско формацията също запазва позициите си и печели от първи тур досегашните си кметски места, а дори и общини, които преди са спечелили след балотаж. И в Търговище ДПС затвърждава позициите си, кандидатът за областен кмет Хамди Илиязов отива на втори тур с 37.36% подкрепа, макар и втори. Партията обаче печели три от четири общински кметове още на първи тур. Оспорван балотаж в Дулово В Силистренско е един от малкото шансове за оспорване на надмощието на ДПС в традиционни за партията общини – в Дулово. Кметският пост там ще се реши на балотаж между кандидатите на ГЕРБ и ДПС. Сега зад настоящия кмет Юксел Ахмед застава ГЕРБ и той е с 49.47% подкрепа. Номинираният от ДПС Сезгин Галиб взима 46.12%. На изборите през 2015 г. ДПС отново бе на балотаж, като тогава кандидатът им има преднина на първия тур, но на втория губи от сегашния кмет Юксел Ахмед, явил се тогава като независим. Още малко и ще стигне за съветник в София Дори в София ДПС бележи макар и малък ръст без особен ефект върху крайното представяне. Партията добавя около 1500 допълнителни гласа в сравнение с предишните местни избори, като листата за съветници този път е подкрепена от малко над 5000 души. Това не достига ДПС да вкара общински съветник, но е немалък ръст в сравнение с досегашното представяне в столицата. При запазване на тази тенденция на следващите избори партията може и да успее да вкара един общински съветник.", "date": "2019.10.29", "title": "Резултатът на ДПС - устойчив и без особени изменения"}
{"url": "https://www.dnevnik.bg/sport/2019/10/29/3982965_edin_mach_bez_publika_i_surova_globa_e_nakazanieto/", "text": "България ще играе на празен стадион в следващия си официален мач срещу Чехия (17 ноември), реши дисциплинарната комисия на УЕФА след  скандалите, съпътствали двубоя на националния отбор по футбол с Англия (0:6) . В допълнение е наложена и глоба от 85 хил. евро. Наложено е и условно наказание от още една среща без публика, което ще стане ефективно при повторно подобно провинение в рамките на следващите две години. \"Българският футболен съюз държи да подчертае, че инцидентите от 14 октомври на ст. \"Васил Левски\", предизвикали огромен международен отзвук и създали голямо обществено напрежение, не успяха да попречат на професионалната и ефективна реакция на всички отдели и звена на централата. Благодарение на усърдната и компетентна работа на администрацията на БФС и правните партньори на съюза, както и на перманентните усилия в борбата с расизма, ксенофобията и нетолерантността по трибуните българският национален отбор избегна по-тежки санкции\", посочват от БФС. \"Искрено вярваме, че в бъдеще българските футболни фенове ще докажат с поведението си, че неоснователно са станали обект на обвинения в липса на толерантност и уважение към съперниците. Това ще е от полза за всички – както за футболистите, така и за феновете, а и за международния спортен престиж на България\", се казва още в сайта на футболния съюз.      Двубоят от 14 октомври попадна в центъра на вниманието в световен мащаб заради това, че играта два пъти беше спирана заради расистки прояви по трибуните. Скандалите доведоха до тежки сътресения в българския футбол. Още в деня след срещата  президентът на БФС Борислав Михайлов обяви, че подава оставка . Тя му беше поискана от министър-председателя Бойко Борисов. От УЕФА обявиха, че срещу България са повдигнати четири обвинения. Те са за расистко поведение, хвърляне на предмети, нарушаване на реда по време на изпълнението на националните химни и за показване на повторения на таблото на стадиона. Наложените глобите са две - 75 хил. евро за расистко поведение и 10 хил. евро за нарушаване на реда по време на изпълнението на националните химни. Английската футболна асоциация е глобена с 5000 евро за нарушаване на реда по време на изпълнението на националните химни. БФС обяви, че допълнително ще даде информация за това как ще бъдат обезщетени притежателите на пакетни билети за мачовете на националния отбор заради невъзможността да гледат на живо мача с Чехия. В средата на юли  България получи други две наказания  - заради расистки прояви беше наложено частично затваряне на стадиона за мачовете с Англия и Чехия.", "date": "2019.10.29", "title": "Един мач без публика и сурова глоба е наказанието след скандала от двубоя с Англия"}
{"url": "https://www.dnevnik.bg/bulgaria/2019/10/29/3984242_priiatelski_ogun_i_predatelstvo_bili_prichinata_za/", "text": "С \"приятелски огън отвътре\" и \"предателство\" обясни загубата си във Варна Анелия Клисарова, кандидат на БСП за кмет на града. На първия тур на изборите за местна власт миналата неделя тя се класира трета с 14.02% от подадените гласове и така отпадна от участие във втория тур. В него ще се състезават Иван Портних (ГЕРБ) с 49.29% и Костадин Костадинов (\"Възраждане\") с 14.30%. \"За съжаление отдавна между отделни фактори, отколкото кампания, послания и личности, написа в мейл до медите Анелия Клисарова. Години наред местната организацията на БСП във Варна е окупирана от хора, чиято единствена цел е да реализират собствените си амбиции. През последните седмици лъсна истинската им същност. Ние се представихме достойно, но не постигнахме целите си заради \"приятелския огън\" отвътре. Това не е предателство към мен, а към партията и каузата\", гласи още посланието на Клисарова. Решението за издигане на кандидатурата на бившия образователен министър и настоящ депутат от левицата проф. Анелия Клисарова за кандидат за кмет на Варна дойде след Тя стана водач и на листата с кандидати за общински съветници, след като по настояване на \"Позитано\" 20 от нея отпада местният лидер на социалистите Борислав Гуцанов. По негова идея варненската организация на БСП трябваше да подкрепи председателя  на партия \"Възраждане\" Костадин Костадинов за кандидат-кмет на Варна . На тази идея остро се противопостави ръководството на социалистите. В началото на лятото то и поиска той да подаде оставка като председател на структурата във Варна. Голяма част от социалистите обаче застанаха зад него. Заради скандалите в местната организация на левицата за конференцията при издигането на кандидатурата за кмет на града във Варна пристегна зам.-председателят на БСП Кирил Добрев. Той предложи Гуцанов сам да е кандидат-кмет, но получи отказ. В крайна сметка пленум на \"Позитано\" 20 на 15 септември т.г. реши кандидат за кмет на Варна да е Анелия Клисарова, а с общински съветници на партията. Това решение стана повод за размяна на тежки реплики между Гуцанов и Добрев. Зам.-председателят на БСП каза, че \"явлението Гуцанов е тумор в партията\" и трябва да бъде спряно. Според социалисти във Варна предложението за издигането на Костадинов като кандидат-кмет на левицата е станало след на Борислав Гуцанов със сегашния кмет на града Иван Портних. Идеята зад евентуалната номинация е била срещу кандидата на ГЕРБ да бъде издигната кандидатура, която да разцепи социалистите в града и по този начин да гарантира победа на Портних още на първи тур. В по-сложен сценарий той е трябвало да изиграе ролята на лесен конкурент при евентуален втори тур на изборите. В крайна сметка обаче скандалите в левицата доведоха пак до тази развръзка. Костадинов се яви на изборите самостоятелно и зае второто място. Така следващата неделя гражданите на Варна ще трябва да изберат по-малкото зло. задълбочаваща се непопулярност и очевидна неспособност да изведе Варна от задънената улица, в която я вкара предшественикът му Кирил Йорданов (номиниран за последния си мандат също от ГЕРБ). Политическата кариера на Костадинов премина последователно през ВМРО и НФСБ, които напусна след скандали с ръководствата им. Той, е известен с както и с крайните си националистически, ксенофобски и авторитарни възгледи.", "date": "2019.10.29", "title": "\"Приятелски огън и предателство\" били причината за загубата на социалистите във Варна"}
{"url": "https://www.dnevnik.bg/video/deniat_s_veselin_dremdjiev/2019/10/29/3984110_hristo_ivanov_bihme_se_zamislili_da_podkrepim_na/", "text": "\"Демократична България\" обмисля възможността да подкрепи на  балотажа във Варна  Иван Портних, каза в предаването \"Денят с Веселин Дремджиев\" по TV+ и TV1 съпредседателят на организацията Христо Иванов в понеделник вечер. Той уточни, че не толкова кандидатът за ГЕРБ заслужава подкрепа, а причината, че съперникът му Костадин Костадинов от ултранационалистическа партия \"Възраждане\" е много по-лош вариант за кмет.  Иванов каза, че евентуалната подкрепа ще се обсъди от ръководството на \"Демократична България\". Христо Иванов коментира също изборите в София и очакването президентът Румен Радев да предизвика конституционна промяна, а не само да върне избора на Иван Гешев за главен прокурор. Във вторник вечерта в статус във \"Фейсбук\" Иванов написа, че \"за да няма спекулации, след обсъждане в коалицията, решението ни е, че във Варна Демократична България НЕ ПОДКРЕПЯ НИКОЙ от участниците в балотажа.\"", "date": "2019.10.29", "title": "Христо Иванов: Само заради Костадинов бихме се замислили дали да подкрепим на балотаж Портних във Варна"}
{"url": "https://www.dnevnik.bg/politika/2019/10/29/3983496_niakoi_patrioti_gi_niama_v_mestnata_vlast_no/", "text": "Резултатите на т.нар. патриотични формации - ВМРО, НФСБ и \"Атака\", на местния вот едва ли ще повлияят на управлението на национално ниво. Без изненади в различни местни коалиции с ГЕРБ на първи тур част от тези партии могат да кажат, че имат избрани кметове на малки общини като Белене, Долна Митрополия и Пордим. Кандидати, основно на ВМРО, отиват на няколко балотажа, в т.ч. и срещу ГЕРБ. Втори във втория по-големина град - Пловдив, по резултат и участник в балотажа е кандидатът на НФСБ и ВМРО Славчо Атанасов, който се пробва в изборите за пореден път, а в Столичния общински съвет неофициално ГЕРБ и ВМРО се надяват да има мнозинство, което според  резултатите е факт . На първи тур единствено \"Атака\" в коалиция с АБВ има един избран общински кмет - Атанас Киров на Стралджа. В Златарица, Опан, Елин Пелин и Трявна кандидатите на ВМРО Пенчо Чанев, Генчо Колев, Ивайло Симеонов и Силвия Кръстева водят, но отиват на балотаж - първите двама срещу БСП, а вторите - срещу ГЕРБ. В Антон за кмет е избран кандидатът на БСП и ВМРО Андрей Симеонов, а в Пирдоп кандидатът на същата коалиция Ангел Геров води пред опонента си от ГЕРБ. Кандидатът на НСФБ за кмет на Белоградчик Александър Алексиев отива на балотаж, но опонентът му от БСП и ДПС Борис Николов води. ВМРО се затвърждава  Засега трите формации са пестеливи на коментари за резултатите. Според председателя на предизборния щаб на ВМРО Юлиан Ангелов след първия тур партията се затвърждава като водеща политическа сила в страната с 5% от гласовете, или около 140 хил. гласа за листите с кандидати за общински съветници. Съветниците на ВМРО в цялата страна ще бъдат двойно повече - 240, а в неделя кандидати за партията ще се явят на балотаж в 11 общини, както и в няколко кметства. Според политолози ВМРО се опитва да се затвърди като партньор на ГЕРБ на фона на разпадналата се коалиция \"Обединени патриоти\" (макар и \"Атака\" да бе изключена през лятото, подкрепата за правителството не се е променила). Изборният резултат на партията в столицата не изглежда толкова добър, но не може да се говори за отстъпление от позициите, гласят коментари. Управлението има бъдеще  Резултатите на другите две партии обаче не изглеждат задоволителни. Според политолози НФСБ и \"Атака\" са почти изчезнали от картата, а форматът \"Обединени патриоти\", изглежда, няма се повтори. От това обаче едва ли ще зависи бъдещето на управляващата коалиция. Такава теза изказа и лидерът на НФСБ Валери Симеонов, според когото местните избори не влияят на бъдещето на правителството. Той смята, че кандидатите на партията му са се представили честно и достойно. Откакто \"Атака\" не е част от \"Обединените патриоти\", Волен Сидеров има опозиционни действия, но не срещу ГЕРБ, а срещу ВМРО. Преди първия тур той обяви, че подава оставка като депутат и ако това наистина стане, може да \"се премести\" в Столичния общински съвет, където е избран като водач на листата на партията си.", "date": "2019.10.29", "title": "Някои Патриоти ги няма в местната власт, но стабилност има"}
{"url": "https://www.dnevnik.bg/sviat/2019/10/29/3983543_rusiia_iska_otnovo_da_bude_partnyor_na_kuba/", "text": "През последната година Русия е изпратила в Куба 1000 микробуса, 50 локомотива, десетки хиляди туристи и обеща да модернизира електропреносната мрежа на острова в рамките на план за реновиране, възлизащ на милиони долари. Руско-кубинската търговия почти се удвои след 2013 г. до очакваните тази година 500 млн. долара основно за сметка на руския износ за Куба. Редица високопоставени руски представители посетиха техния бивш съюзник в Карибско море, включително премиерът  Дмитрий Медведев . Днес кубинският президент Мигел Диас-Канел ще пристигне в Москва за среща с руски представители, включително с руския президент Владимир Путин, и се очаква двамата да подпишат споразумения за по-активна търговия и сътрудничество. Руско-кубинските отношения са далеч от тези през епохата на Студената война, когато Куба беше почти тотално зависима от съветския блок, смятащ острова за свой преден пост в Америките, а после го изостави през 90-те години. Но анализатори на кубинската и руската външна политика казват, че има осезаемо затопляне между двата бивши партньора. То е предизвикано отчасти от края на политиката за отваряне към Куба на правителството на президента Барак Обама. Куба и Русия твърдо подкрепят също и венецуелския президент  Николас Мадуро , който САЩ се опитват да свалят от власт. \"Направихме огромни грешки през 90-те години, като обърнахме гръб на Куба. Това време определено изтече и съм напълно сигурен, че отношенията ни заслужават по-голямо внимание от страна на Русия\", заяви Константин Косачов, председател на комисията по външна политика в горната камара на руския парламент. \"Те заслужават повече инвестиции от страна на Русия едновременно под формата на финансиране и оборудване, разбира се, но също и във вид на човешки ресурси. И определено трябва да съдействаме, трябва да помагаме на Куба. Трябва да подкрепяме Куба, докато тя е дискириминирана, докато е под бремето на санкциите, докато е обект на блокада от страна на САЩ\", добави той. Нито една от двете страни не разкрива подробности за подобряващите се връзки, но руският износ за Куба включва нови модели на  автомобили \"Лада\"  и камиони \"Камаз\". Създадено е ново кубинско-руско съвместно предприятие за строителни материали, а когато Медведев посети Куба този месец, той откри рафинерия и подписа споразумение за ремонт на три електроцентрали от съветската епоха. С намаляването на туристите от САЩ посещенията от Русия са се повишили с 30 процента през 2018 г. до 137 000 души. \"Русия се опитва да запази зоната си за влияние, която е имала през съветската епоха, като търси партньори в Латинска Америка и показва на Вашингтон, че все още е световна сила\", каза Артуро Лопес-Леви, роден в Куба асистент по международни отношения и политология в Университета \"Холи Неймс\" в Оукланд, Калифорния, и добави: \"Куба се включва в проекти, от които може да извлече полза и те вече дават резултати на острова\". Русия не крие желанието си да играе ролята на надежден партньор на Куба, която среща враждебност от страна на САЩ, включително санкции върху кораби, превозващи  петрол от Венецуела. \"Очевидно е желанието на САЩ да създадат отровна атмосфера около сътрудничество с Куба, да сплашат инвеститорите и да блокират притока на енергийни ресурси\", заяви Медведев по време на посещението си в Хавана и добави: \"Куба винаги може да разчита на подкрепата на Русия\". През 60-те, 70-те и 80-те години Куба беше пълна с руска продукция и с руски граждани, които работеха редом с кубинците в химически заводи, мини и военни бази. Москва изпрати милиарди под формата на помощ, преди разпадът на Съветския съюз да доведе до катастрофален 30-процентен спад на БВП. Куба остана с 35 млрд. долара дълг към Съветския съюз, 90 процента от който Русия опрости през 2014 г., събитие, което според кубинския антрополог от руски произход Дмитри Прието Самсонов е начало на съвременна ера в отношенията между двете страни. \"Русия започна да мисли повече за своите бизнес и държавни интереси и бе поставено началото на нови взаимоотношения с Куба на мястото на предишните братски връзки\", каза Прието. /БТА", "date": "2019.10.29", "title": "Русия иска отново да бъде партньор на Куба"}
{"url": "https://www.dnevnik.bg/kultura/2019/10/29/3984050_fotografut_tihomir_penov_pokazva_kraia_na_komunizma_v/", "text": "Един от добрите начини да снимаш това, което се случва през последните години тук, е да не го снимаш, защото то не се случва.\" С тези думи журналистът Георги Лозанов откри вчера изложбата \"Илюзия\" на фотографа Тихомир Пенов, която представя събитията около падането на комунизма успоредно в три столици - Букурещ, Прага и София. \"За никого не съм работил нито в Букурещ, нито в Прага, нито в София. Малко ме ритаха, малко ме биха, но ние, фотографите, сме свикнали. По-важното е, че е останало нещо, което човек трябва да покаже на съществата след себе си\", каза авторът на снимките. Тихомир Пенов е роден в Пловдив, където завършва Средното специално училище за сценични кадри. По-късно учи в Техникума по фотография в София, а след това и в Академията за сценични изкуства в Прага.      Той има дългогодишен опит като фоторепортер. Работил е за вестник \"Глас\" и БТА, като от 2007 г. снима на свободна практика. Досега Пенков е автор на над 30 самостоятелни изложби в България, Чехия, Словакия, Канада, Швейцария, Норвегия и Дания, а през август фотографът представи в Пловдив експозицията \"Безвремие\". Тя представя неговата работа от 80-те години на миналия век. \"Тихомир Пенов отвори очи за социалния свят, за това, което става в обществото, за малките истории, чрез които се разказва голямата история на света\", каза още Лозанов и допълни, че падането на комунизма \"несъмнено е най-щастливото събитие за Европа след края на Втората световна война\".      Лозанов разказа накратко за събитията в края на 1989 г. в чешката и румънската столица, като подчерта, че с действията си там хората ясно са заявили позицията си. Ние така и не можахме да разберем ясно падна ли комунизма в България или не. \"И сега, 30 години по-късно, виждам, особено в кадрите от София (  в изложбата), че това е едно събитие колкото историческо, толкова и въображаемо\", каза той.", "date": "2019.10.29", "title": "Фотографът Тихомир Пенов показва края на комунизма в Прага, Букурещ и София"}
{"url": "https://www.dnevnik.bg/evropa/2019/10/29/3983103_kak_se_stroiat_avtomagistrali_v_germaniia/", "text": "                         Германия с право е смятана за една от страните с най-високо качество на пътната инфраструктура. В класацията на Световния икономически форум Федералната република изпреварва страни като Швеция, Испания, Великобритания и Канада. Планирането на пътищата Строителството на пътищата, както и на всеки друг инженерен обект, започва с планирането. В Германия това е най-важната и по правило бавна фаза. За пътното планиране на магистрала например съществуват специални указания как да бъде трасиран обектът: трябва да се отчетат допустимите наклон и радиуси, ширината на платното, броят и ширината на лентите, банкетът. И обичайно това е продължителен процес. \"Днес за строителството на магистралите в Германия се използват и асфалт, и бетон. Дискусията по въпроса кой материал е по-добър продължава и до ден-днешен. Има и ограничения за определени трасета - например по отношение на шума. В този случай се използва т.нар. шумопоглъщащ асфалт - силно порест асфалт, който позволява да се намали шумът от преминаващите автомобили\", посочва професор Маркус Фридрих от Щутгартския университет. Председателят на Института по пътно дело професор Михаил Вистуба на свой ред казва, че в 75 процента от случаите се използва асфалт. Тази настилка се състои от три слоя с различна смес: базов и свързващ слой от асфалтобетон плюс покритие. Самовъзстановяващ се асфалт Пътностроителните фирми в Германия използват няколко метода за полагане на пътната настилка. Изборът им зависи от обекта. \"При строежа на аутобани нашата фирма най-често използва технологията за нанасяне на гореща асфалтова смес върху платното и уплътняването ѝ с валяк. На участъците с по-голяма натовареност обичайно се използва технологията на летия асфалт. Сместа се разпределя и се \"стяга\", за да се получи плоска повърхност. Посипването със ситен чакъл позволява да се създаде такава структура на най-горния слой, че той дълго време да остане грапав\", разказва Кристоф Дрьоге от отдел \"Пътна инфраструктура\" в Северен Рейн-Вестфалия. Важен елемент от работата по изграждането на пътната инфраструктура в Германия е внедряването на иновативни технологии. В тази сфера се прилага федералната изследователска програма \"Пътища в 21 век\", сред чиито приоритети са енергоспестяващите, екологичните и трайни пътища. Специално за изпробването на най-новите технологии преди две години в провинция Северен Рейн-Вестфалия е построен специален експериментален участък с дължина от около два километра. Там например са направени тестове на т.нар. самовъзстановяващ се асфалт. Тази технология позволява да се увеличи трайността на повърхностния слой на пътната настилка за сметка на индукционната енергия. Към асфалтовата смес се добавят магнитни елементи, които при рязко нагряване със специална машина дават възможност за стягане на цепнатините. \"Основната технология вече е разработена достатъчно добре. Следващите изследвания ще бъдат свързани с индукционната енергия, а по-точно - с машината за генериране на тази енергия\", казва говорителят на Федералния институт по пътно строителство Кристофер Герхард. По неговите думи самовъзстановяващият се асфалт е най-целесъобразно да се използва на неголеми участъци - там, където затварянето на магистралата за ремонт може да доведе до огромни задръствания. Технологии против задръстванията и \"умен\" мост В един участък между Нюрнберг и Мюнхен от 2017 година насам се тества технологията, наречена \"умен\" мост. Нейната цел е да се получат данни за състоянието на този вид обект в допълнение към извършваните планови изследвания. На двулентова конструкция на детелината са поставени сензорни устройства, които дават информация за основните ѝ параметри. Функционалната способност на цялата \"умна\" система и на отделните компоненти ще бъдат анализирани в продължение на пет години. Но най-важният въпрос, над който работят и пътните инженери, и изследователите, си остава възможността за намаляване на неудобствата за шофьорите заради строителни работи и ремонти. Времето за извършването им може да се съкрати, например, чрез т.нар. компактен асфалт (едновременно полагане на два слоя) и поставянето на покритие със специална машина, която пръска основата и същевременно полага горния слой. \"Доброто качество е нужно, за да може да се удължи максимално срокът на експлоатация. Именно така могат да се увеличат интервалите между ремонтните работи. Колкото повече са ремонтите по автомагистралната мрежа, толкова по-голям е рискът от големи задръствания. Затова този фактор е много важен в опитите за предотвратяване на задръствания\", обяснява Кристоф Дрьоге. Както казват специалистите, качеството на германските пътища се гарантира чрез щателния подбор и смесване на строителните материали, чрез системния многостепенен контрол на качеството и стриктното придържане към указанията за планиране и строителство на съоръженията. Наред с това има и ясно разделение на отговорностите: кой отговаря за строителството и кой - за поддръжката на трасето.", "date": "2019.10.29", "title": "Как се строят автомагистрали в Германия"}
{"url": "https://www.dnevnik.bg/politika/2019/10/29/3984267_boris_bonev_kani_fandukova_i_manolova_na_debat_za/", "text": "Спаси София\" отправи покана към достигналите до балотаж за кмет на София Йорданка Фандъкова и Мая Манолова да участват в дебат за бъдещето на столицата, който ще бъде воден от  Борис Бонев . Издигнатият от \"Спаси София\" Бонев получи малко над 10% от гласовете на  първия тур  на местните избори в столицата. Сега гражданската организация съобщава, че е отправила официална покана за \"професионален и обективен дебат, фокусиран върху конкретните проекти и решения\" по четири теми: транспорт, градска среда, чистота на въздуха и открито управление. Планът е едночасовият дебат да се проведе в четвъртък (31 октомври) от 20 часа и да се излъчва на живо в интернет. Щабовете на Фандъкова и Манолова имат срок до 14 ч. в сряда (30 октомври), за да потвърдят участие. От Спаси София заявяват, че \"е недопустимо 5 дни преди ключовия балотаж за София да няма дебат\" и \"жителите на една демократична и европейска столица заслужават да чуят ясни отговори и решения за основните теми, които ги засягат пряко\". Към момента не е известно дали двете претендентки за кметския пост на София ще участват в телевизионен диспут преди балотажа на 3 ноември. В нощта след първия тур на журналистически въпрос дали преди балотажа ще се изправи в диспут срещу Манолова  Фандъкова  не даде утвърдителен отговор . Малко по-късно от щаба ѝ отправиха покана за дебат на неутрален терен с участието на екипите на кандидатите. Мая Манолова на практика отхвърли тази покана, отговаряйки, че ще се яви на всеки лидерски дебат \"очи в очи, а не криейки се зад екипи и съветници\". Не закъсня и реакцията на щаба на коалицията ГЕРБ-СДС, който обвини Манолова, че вече повече от месец \"крие своя екип\", като изтъкна: \"Дължим на софиянци публичен разговор както за проектите на града, така и за екипите, които ще реализират заявените програми.\" На първия тур на местния вот Йорданка Фандъкова, която се бори за трети мандат начело на София, получи 36.4% от гласовете (при 97% обработели протоколи), а подкрепената от БСП и някои десни формации Мая Манолова получи 27.7%.", "date": "2019.10.29", "title": "Борис Бонев кани Фандъкова и Манолова на дебат за София"}
{"url": "https://www.dnevnik.bg/razvlechenie/2019/10/29/3984247_kolaboraciia_na_ikea_s_dizainera_vurdjil_ablo_vkarva/", "text": "Покрай изложбата, посветена на 500 години от смъртта на гения Леонардо да Винчи, която бе  открита преди броени дни в парижкия Лувър , треската по ренесансовия творец, инженер, експериментатор и визионер е завладяла мнозина, а някои дори откриват нови начини да осребрят нестихващата актуалност на едно от най-известните му произведения. Като част от колаборацията на шведската компания за мебели ИКЕА с дизайнера и творческия директор на мъжката линия облекла на \"Луи Вюитон\" Върджил Абло, изображението на Мона Лиза е превърнато в интериорен акцент, който е като картина и осветително тяло в едно. Картината се закача, а зад нея има вградени лампи, с които тя буквално светва. За поставянето й, като при повечето продукти на марката, са необходими само няколко условия. В случая това са електричество и базови умения за монтаж.      \"Става въпрос за преобразяване на обикновените предмети от всекидневието, които използваме, без да забелязваме\", казва Абло и допълва, че картината на Да Винчи \"балансира на границата между функция и изкуство\". Дизайнерът коментира, че целта на колекцията е да \"добавя арт качества на анонимни предмети\".   Сред останалите предмети от лимитираната колекция са чанти за пазар с надпис Sculpture (скултпура), зелен килим, на който пише Wet Grass (мокра трева), както и килим с къса нишка, наподобяващ огромна касова бележка. Колекцията носи името Markerad, което на шведски означава маркиран, и лимитирани бройки от нея ще може да бъдат открити и в магазина на марката в София. Абло е архитект, който миналата година влезе в списъка на \"Тайм\" за стоте най-влиятелни личности, след като стана първия чернокож дизайнер, назначен като артистичен директор в луксозната френска модна къща \"Луи Вюитон\". Става популярен след стажа си във \"Фенди\" в колаборация с Кание Уест, а освен като дизайнер се изявява и като диджей, изпълнител и управлява собствен моден бранд на име Off-White, който е базиран в Милано. В последно време все повече големи марки за обекла и други видове продукти залагат на подобни колаборации с известни дизайнери от света на луксозната мода, което дава силен тласък на продажбите и често привлича нови клиенти. Марката за дрехи HM например наскоро обяви поредната си такава предстояща съвместна колекция с известния моден дизайнер на висша мода Джамбатиста Вали. ", "date": "2019.10.29", "title": "Колаборация на ИКЕА с дизайнера Върджил Абло вкарва Мона Лиза в хола"}
{"url": "https://www.dnevnik.bg/analizi/2019/10/29/3984264_kum_ico_hazarta_triabva_da_osuznaesh_visotata_na/", "text": "                         Христо, приятелю, братко – Не се познаваме и никога не сме се срещали. Но и аз, като мнозина добри хора в тази страна, се чувствам свързан с теб отвъд обичайните доза \"свързаност\", която мнозина изпитват към лица, които виждат през вечер по телевизора. Чувствам те свой приятел. Не, не слушам рап. Нито хип-хоп. Макар самото понятие \"рап\" (което все по рядко се ползва напоследък) да ми е близко. Малцина знаят, че оригиналното му значение е rhythm & poetry, ритъм и поезия. Разбира се, повечето \"поезия\" в това словосъчетание не е никаква поезия, а струпване на хващащи окото и ухото често скандални и още по-често нецензурни римички. Може би тъкмо затова в последните години май смениха името на жанра. Понеже на такава \"поезия\" името \"хип-хоп\" й подхожда повече. (За да не бъда разбран погрешно, се чувствам длъжен да отбележа, че повечето \"поезия\", която излиза по книжарниците, надлежно отпечатана и слепена между две цветни корици, също не е поезия.) Но какво толкова ме прави по-различен от другите, ще речеш? Кое прави точно мен п о е т на фона на хилядите рапъри и хип-хопъри, които редят рими в захлас, коя от коя по-звънки? Къде минава границата между \"поезията\" (в кавички) и п о е з и я т а? Каква, по дяволите, е дефиницията за поезия? И кое, ще речеш, й е толкова специалното на тая п о е з и я, та си я изписал с разстояние между буквите? (А може и да не го речеш, защото ти много добре знаеш кое е, но мнозина от четящите това писмо със сигурност ще го рекат, или най-малкото ще си го помислят.) Страхувам се, че ми е трудно да отговоря. Макар че доста хора са се опитвали да обяснят п о е з и я т а, малцина са успели да уловят същината й. Един от тях е големият американски поет Лорънс Ферлингети, в мъничката си книжка Ето, само слушай: \"Поезията е истината, която разобличава всички лъжи, тя е лицето без грим.\" И още: \"Стихотворенията са спасителни пояси, когато лодката ти се прекатури.\" И още: \"Поезията е ухото на Ван Гог, което отеква с цялата кръв на този свят. И още, и още, и още: Поезията е безкрайни графити в сърцето на всеки от нас. Поезията е потреперване по кожата на вечността. Тя е утехата на самотните – понеже самата самота е поетична. Едно истинско стихотворение може да предизвика божествено спокойствие в света. Поезията държи смъртта на разстояние.\" А най-сетне и това: \"Поезията е онова, което бихме изкрещели, когато се натъкнем на себе си в лес тъмен на попрището жизнено в средата.\" \"В лес тъмен / на попрището жизнено в средата.\" Това, разбира се, е препратка към Данте и неговия безсмъртен \"Ад\". Показва истинското, негримирано лице на българската реалност. Подава ни спасителен пояс – защото всички ние сме удавници в безутешния океан на безкрайния преход. Всички сме самотници – и ти си нашата утеха. Ти си нашият крясък срещу ужаса, който изпитваме, застанали лице в лице със самите в себе си по средата на собствения си живот. Когато човек чуе някое от твоите парчета (говоря за истински добрите ти парчета), светът утихва за миг и настава божествено спокойствие. Затова докато си повтарят твоите \"двеста марки и едно прасе\" и \"браво, браво, браво господине\", по лицата на хората често застива блажена усмивка. Ти имаш таланта да съкращаваш до безкрайност разстоянието между човешките същества. Затова има хора, които татуират твоите рими върху кожата си. Макар да не го осъзнават, за някои от тези хора, които не са отваряли книга със стихове през живота си, които никога не са влизали в галерия, ти си единственият им досег с вечността. Твоите думи държат смъртта на разстояние. Васил Найденов е прекрасен изпълнител. Но той е само талантлив и свръхчувствителен интерпретатор на чужди думи. Това е всичко. Затова ви мерят с различни аршини. Затова на него е лесно да му се прости, а теб те съдят безмилостно. Затова след незначителната на пръв поглед самоковска история в социалните мрежи се развихри такава буря от думи. Тези, които те защитиха, без съмнение те обичат и те ценят. Ала тези, които те нападнаха (не бях сред тях, но ми се струва, че прекрасно ги разбирам), вероятно те обичат и ценят още повече. И именно затова им е толкова трудно да преглътнат случката и просто да махнат с ръка. А както добре е известно, човек може да прости всекиму, но не и на собствената си съвест. Повечето привърженици на ГЕРБ не са лоши хора. Но това, което партия ГЕРБ направи с българската държавност през последното десетилетие, е лошо, много лошо. Българските институции – парламента, съдебната ни система, медиите – бавно и методично бяха проядени отвътре и на практика се сгромолясаха. Проядена е и многопартийната ни система, знаеш го. Държавата ни се управлява от разбойническа шайка и изборите не променят практически нищо, защото между основните играчи на политическата ни сцена съществуват твърди и безмилостни задкулисни договорки. Инсталирането на новия главен прокурор, което почти съвсем точно съвпадна с твоя самоковски концерт, беше последното действие (или поне най-скорошното, защото ще има и още) в зловещата драма по овладяването на държавата и превръщането й на практика в автокрация – или, ако щеш, в плутокрация – макар по същество да сме членове на една от най-демократичните общности в историята на човечеството: Европейския съюз. Самият Европейски съюз пък е толкова улисан в своите вътрешни междуособици, че от години ни е оставил на самотек. Гледа ни отстрани, сритва ни от време навреме в глезена и чака мига, в който ще разберем дълбокия смисъл на онази бележита фраза на мошеника-мъдрец Остап Бендер: \"Спасението на давещите се е в ръцете на самите давещи се.\" Но ето, че се отклоних. Думата ми беше за теб и твоето участие. Тъжната истина е, че на сцена, платена от тях и украсена с тяхното лого. Нека за миг забравим за \"автентичните десни\" и техните претенции към теб. Нека погледнем голямата картина, нека се фокусираме върху наистина същественото. Ценностите, споделяни от тези хора (не зрителите, а организаторите на така наречения \"самоковки\" концерт) – овладяване на властта на всяка цена, повсеместно единоначалие (да ти напомня нещо?), послушание, задушаване на всички демократични институции – са диаметрално противоположни на ценностите, които изповядваш в песните и поезията си – свобода на духа, бунт срещу несправедливостите, праведен гняв срещу клиентелизма, посредствеността, кича, еснафското живуркане. Именно там е заровено кучето. И там е ключът за бараката. Пиша ти всичко това не защото мисля, че дължиш някому някакво извинение. А защото ми се струва, че е настъпил моментът да осъзнаеш висотата на своята отговорност. Забрави за великите български певци и просторните им апартаменти с изглед към Витоша. Твоята вселена на съотнасяне следва да бъде съвършено различна. И приживе, и в оттатъшното. \"Поетите са непризнатите законодатели на този свят\", казва Шели. Никога не го забравяй. Бъди себе си. Продължавай да се гмуркаш в плътта на този свят. Бъди око сред слепците. Изобрети отново идеята за истина. Изобрети отново идеята за красота. Пиши отвъд времето. Изобрети нов език, който всеки може да разбере. Открий нов начин за смъртните да обитават земята. Произнасяй нови истини, които светът не може да отрече. Бъди разказвач на велики истории, дори те да са най-мрачните. Бъди себе си. ~ Манол, твой събрат, съмишленик и почитател", "date": "2019.10.29", "title": "Към Ицо Хазарта: Трябва да осъзнаеш висотата на своята отговорност"}
{"url": "https://www.dnevnik.bg/politika/2019/10/29/3984269_fandukova_potursi_dnes_podkrepa_v_centralata_na/", "text": "Йорданка Фандъкова се е срещнала днес следобед с ръководството на обединение \"Демократична България\" по нейна инициатива. Кандидатът за кмет на София, издигнат от ГЕРБ, е отишла в централата на обединението на ул. \"Кърниградска\". Христо Иванов от \"Да България\" и Атанас Атанасов от ДСБ са участвали в срещата. Фандъкова е поискала подкрепа от тях за балотажа в неделя. Отговорът е бил, че \"Демократична България\" не припознава нито Фандъкова, нито Манолова за носители на истинска промяна на статуквото и няма да призовават своите избиратели да подкрепят нито една от двете, съобщиха за \"Дневник\" от пресцентъра на обединението. Христо Иванов е подчертал, че кандидатите на \"Демократична България\" ще участват на балотажа в 10 столични района и то само срещу кандидати от ГЕРБ. Пред БНТ Фандъкова припомни, че още в нощта на изборите е заявила желание да води разговори с партиите в дясно, както и това, че е знаела предварително политическата позиция на \"Демократична България\", която е оповестена публично в деня след изборите. \"Мисля, че дължа уважение на симпатизантите на политическите сили, с които сме от едно политическо семейство и споделяме общи ценности,\" каза Фандъкова пред БНТ. По думите й тема на разговора са били идеите в програмите на двете партии, по които има съгласие и по които те биха могли да работят заедно, каквито са дигитализацията на управлението и административната реформа в общината. \"Не сме правили договорки това не е в стила ми,\" добави настоящият кмет на София, който в неделя ще се бори за трети мандат. \"Не ходя да се пазарим за постове, нито лидерите на \"Демократична България\" са поставяли такива условия\", подчерта Фандъкова. Тя каза, че две трети от местата в общинския съвет са на десни политически сили, \"което показва, че работата и прагматизмът са това, от което хората имат нужда\". В отговор на въпрос за  евентуално сътрудничество с ВМРО  припомни, че е работила с тях досега добре по темите, свързани с обществения ред и сигурност. ГЕРБ се очаква да има 27 общински съветници в 61-членния местен парламент, \"Демократична България\" вкарва 12, а ВМРО - четирима. Какво се очаква да е разпределението на мандатите, четете  тук. ", "date": "2019.10.29", "title": "Фандъкова потърси днес подкрепа в централата на \"Демократична България\""}
{"url": "https://www.dnevnik.bg/sviat/2019/10/29/3983973_narcisistite_-_otvratitelni_no_shtastlivi/", "text": "Каквото и прекомерно значение да си придават страдащите от нарцисизъм и колкото и да са лишени от срам, те определено са по-щастливи от повечето други хора. Това твърдят изследователи от \"Куийнс юнивърсити\" в Белфаст. Работата им още продължава, но според досегашните резултати е по-малко вероятно такива хора да са стресирани или депресирани, пише Би Би Си. Според професор Костас Папагеоргиу заради негативните реакции на нарцисизма обикновено се пренебрегват предимствата, които той дава на намиращите се в такова състояние. Става дума за хората с нарцистично личностно разстройство, а не за хора, които биха могли субективно да бъдат оценени като \"самовлюбени\". В този контекст страдащите от него се определят от типа като по-склонни към \"рисково поведение, имат нереалистична, по-висока самооценка, прекалено самоуверени са, показват малка емпатия към другите и трудно изпитват срам или вина\". Изследователите опитват да разберат защо нарцисизмът, изглежда, се разпространява все по-широко в съвременните общества, ако се смята за социално нежелателен. Те работят със 700 възрастни и стигат до извода, че хората с такъв проблем може да нанасят емоционална вреда на околните, но изглеждат неспособни да се чувстват зле от това, което са направили. \"Може да водят до положителни резултати\" Стресът при тях е по-малко - от усещането за \"стресов\" живот ги пазят усещането им, че са важни, и самоувереността им. Тази \"твърдост\" им помага да се справят с отхвърлянето и разочарованието. В различните видове нарцисизъм обаче реакциите на средата са различни. Така например \"грандоманите\" може да се \"притесняват твърде много за статуса и властта си\", а изпитващите по-силно чувство за уязвимост да са по-склонни да гледат на другите като \"враждебни\". В резултат първите по-добре се справят с напрегнати ситуации. \"Макар, разбира се, не всички измерения на нарцисизма да са хубаво нещо, определени измерения може да водят до положителни резултати\", смята Папагеоргиу. Подобни модели \"не бива да се смятат за добри или лоши, а за продукти на еволюцията и израз на човешката природа, който може да е полезен или вреден в зависимост от контекста\", казва още той. Бъдещите изследвания може да намерят начин да бъдат развити някои от тези характеристики, а други да бъдат потиснати \"в името на колективното добро\".", "date": "2019.10.29", "title": "Нарцисизмът прави хората отвратителни, но щастливи"}
{"url": "https://www.dnevnik.bg/politika/2019/10/29/3984273_demokratichna_bulgariia_niama_da_podkrepi_nikogo_na/", "text": "За да няма спекулации, след обсъждане в коалицията, решението ни е, че във Варна Демократична България НЕ ПОДКРЕПЯ НИКОЙ от участниците в балотажа.\" Това написа лидерът на \"Да, България\" Христо Иванов във вторник вечер в статус във \"Фейсбук\". Поводът е  негово интервю  от понеделник вечер в предаването \"Денят с Веселин Дремджиев\", в което той каза, че заради кандидатурата на Костадин Костадинов от ултранационалистическа партия \"Възраждане\", който е много по-лош вариант за кмет, в коалицията биха обсъдили евентуална подкрепа за кандидата на ГЕРБ Иван Портних. Той не успя да спечели на първи тук, като при 100% преброени протоколи  резултатът му падна до 49.29% , а Костадинов има 14.3%. Кандидатът на \"Демократична България\" Стела Николова има 8.67% подкрепа, а листата за общински съвет - 6.75%. Днес в коалицията са решили, че няма да дадат подкрепа за никого на втори тур във Варна. За София \"Демократична България\" също обяви, че не подкрепя нито Йорданка Фандъкова, нито Мая Манолова на балотажа.", "date": "2019.10.29", "title": "\"Демократична България\" няма да подкрепи никого на балотажа във Варна"}
{"url": "https://www.dnevnik.bg/bulgaria/2019/10/29/3984280_prirodozashtitnikut_toma_belev_e_s_obvinenie_za/", "text": "Софийската градска прокуратура е повдигнала обвинение за насаждане на омраза на етническа основа на кандидата за общински съветник на \"Демократична България\" Тома Белев, съобщи Нова телевизия. На Белев е наложена мярка за неотклонение \"подписка\". Преди дни  той написа коментар във фейсбук : \"Най-евтино са пътували евреите в конски вагони - напълно безплатно.\" Централната избирателна комисия (ЦИК) свали имунитета на Белев по искане на главния прокурор Сотир Цацаров като тогава не беше конкретизирано, че именно написаното в социалната мрежа е причината. Еврейски организации изразиха възмущението си от репликата, написана в контекста на темата за поскъпването на самолетните билети. \"Демократична България\" се извини на еврейската общност. Същото направи и самият Белев. Тома Белев е председател на сдружението Асоциация на парковете в България, член на коалицията \"За да остане природа в България\".", "date": "2019.10.29", "title": "Природозащитникът Тома Белев е с обвинение за насаждане на етническа омраза"}
{"url": "https://www.dnevnik.bg/sport/2019/10/29/3984272_s_obrat_grigor_dimitrov_premina_purvoto_stupalo_v_parij/", "text": "Григор Димитров преодоля първото препятствие на турнира \"Мастърс 1000\" в Париж. В мач с две лица българинът направи обрат с 4:6, 6:1, 6:2 срещу представителя на домакините Юго Умбер. Това беше първи мач между двамата. В следващия си двубой Димитров ще срещне Давид Гофен, който започва директно от втория кръг. Димитров изостана рано в първия сет, като беше пробит в третия гейм. В него българинът не успяваше да вкара първия си сервис, което му създаде проблеми. В много моменти Димитров действаше прибързано и допускаше грешки, от което се възползва съперникът му. В края на сета двамата си размениха по един пробив и Юмбер затвори частта в своя полза след 6:4. Димитров вдигна оборотите и започна да влиза по-често в разигравания. Българинът изчисти грешките си, като при свой сервис даде само три точки на Юмбер във втория сет. В него ролите се размениха и Димитров нямаше проблеми да се върне в мача след 6:1. Уверената игра на Димитров се пренесе в третия сет. Българинът имаше пълен контрол върху случващото се на корта, като в играта му личеше настроение и сигурност.", "date": "2019.10.29", "title": "С обрат Григор Димитров премина първото стъпало в Париж"}
{"url": "https://www.dnevnik.bg/photos/2019/10/29/3984275_snimka_na_denia_koloezdachite_ne_iskat_da_lejat_na/", "text": "Няколкостотин души преминаха в протестно шествие по централните софийски улици тази вечер с искане държавата да вземе мерки, за да осигури безопасност за колоездачите във и извън градовете. Повод са инциденти от последните две седмици, при които загинаха двама колоездачи.", "date": "2019.10.29", "title": "Снимка на деня: Колоездачите не искат да лежат на пътя"}
{"url": "https://www.dnevnik.bg/bulgaria/2019/10/29/3984283_sasht_podkrepiha_bulgariia_za_tova_che_ne_se_poddava/", "text": "Съединените щати оценяват високо последните действия на българското правителство в защита на суверенитета и независимостта на страната от зловредни влияния, съобщи посолството на Вашингтон в София. \"Ние подкрепяме дългосрочните усилия на институциите, ангажирани с разследването и разкриването на нарушения на българските закони. България е силен съюзник в НАТО и партньор в качеството си на член на ЕС и има неотменимо право да определя своето собствено бъдеще\", се казва в изявлението. В съобщението на посолството не се конкретизира поводът, по който САЩ изразяват подкрепата си. Вероятно става дума за  заключението на българската прокуратура , че  в посолството на Русия работи като първи секретар руски гражданин със статут на дипломат, който събира данни с цел да издаде на чужда държава информация, представляваща държавна тайна. Вчера външното министерство съобщи, че руският дипломат вече е напуснал България, но днес се разбра, че това все още не е станало и на руския посланик беше връчена нота с предупреждение, че той не е желан у нас. Руското посолство реагира със съобщение във \"Фейсбук\", че руската страна си запазва правото на ответни мерки. В същата социална мрежа подкрепа за действията на българските власти изказа и британското посолство. \"Следим с интерес изявленията на българския главен прокурор и на министерството на външните работи във връзка с изгонването на руски дипломат. Обединеното кралство вярва, че България, като надежден европейски партньор и съюзник в НАТО, има суверенното право до отговаря на заплахи към националната си сигурност. Обединеното кралство продължава да подкрепя усилията на България в тази сфера\", гласи съобщението на Лондон.", "date": "2019.10.29", "title": "САЩ подкрепиха България за това, че не се поддава на зловредни влияния (допълнена)"}
{"url": "https://www.dnevnik.bg/sviat/2019/10/29/3984285_rusiia_obiavi_che_kjurdite_sa_se_izteglili_ot_severna/", "text": "Русия е информирала турските власти, че сирийската кюрдска милиция \"Сили за защита на народа\" (СЗН) са се изтеглили от ивицата в Северна Сирия по границата с Турция в определения от Анкара и Москва срок от 150 часа, предаде агенция \"Ройтерс\", позовайки се на президента Реджеп Ердоган. Руският министър на отбраната заяви по-рано днес, че СЗН са завършили изтеглянето си преди изтичането на крайния срок, но помощник на Ердоган каза, че Турция сега ще провери чрез планираните съвместни патрули с Русия дали бойците наистина са напуснали зоната или не. Ердоган, който говори по време на тържество по повод отбелязването на 96-тата годишнина от основаването на Турската република, заяви също, че преговорите между руските и турските официални представители за Сирия ще продължат. ", "date": "2019.10.29", "title": "Русия обяви, че кюрдите са се изтеглили от ивицата в Северна Сирия, Турция започва проверки"}
{"url": "https://www.dnevnik.bg/sport/2019/10/29/3984282_bez_naprejenie_ludogorec_vze_shesta_poredna_pobeda_v/", "text": "Лудогорец\" продължи силното си представяне в първенството с успех срещу \"Царско село\". Тимът от Разград се справи с 2:0 при гостуването си в София, като победата дойде лесно и без съпротива от съперника. \"Лудогорец\" вкара по един гол в двете полувремена, които бяха дело на Якуб Шверчок и Жордан Икоко. Победата е шеста поредна за отбора на Станислав Генчев в първенството. Вратарят Пламен Илиев записа осми пореден мач без допуснат гол. След 14 кръга \"Лудогорец\" остава единственият непобеден отбор. Тимът е начело с 36 точки, като е с четири пред \"Локомотив\" (Пловдив). \"Царско село\" е единадесети с 12 точки.      \"Лудогорец\" можеше да поведе още във втората минута, когато Георги Хашев беше близо да си отбележи автогол след лошо изчистване. \"Царско село\" отговори с далечен удар на Антон Карачанаков. Очаквано \"Лудогорец\" взе преднина в 21-ата минута, когато се разписа Шверчок. Нападателят вкара с диагонален удар, като в атаката Жоржиньо се отчете с добър пробив. По-късно той отново се озова в центъра на събитията. След нов пробив Жоржиньо центрира към Абел Анисе, който имаше време да овладее, но ударът му мина встрани. Импулсът в играта на \"Лудогорец\" доведе до нови голови положения, като при едно от тях Дан Битон стреля в гредата.      След гола \"Царско село\" заигра хаотично. Възможностите пред тима бяха рядкост, като първият точен удар за домакините дойде в добавеното време на първата част. Отборът на Никола Спасов опита да вдигне оборотите през второто полувреме, но без резултат. Интригата в мача приключи с втория гол на \"Лудогорец\". В 56-ата минута Жоржиньо се възползва от грешка в защитата на \"Царско село\" и изведе Икоко, който плъзна топката по земя. До края мачът се игра пред едната врата, като пропуски направи Шверчок, а Уесли Ната уцели греда.", "date": "2019.10.29", "title": "Без напрежение \"Лудогорец\" взе шеста поредна победа в първенството"}
{"url": "https://www.dnevnik.bg/politika/2019/10/29/3984158_grafika_na_denia_kak_e_razpredelen_obshtinskiiat_suvet/", "text": "Управляващата партия ГЕРБ губи три мандата в Столичния общински съвет в сравнение с предишните избори. ВМРО обаче увеличава съветниците си и така двете партии заедно събират нужните 31 гласа, за да имат мнозинство. Това сочат изчисленията за разпределението на местата в общинския съвет в София, базирани на данните за действителните гласове при обработени 97.68% от секционните протоколи. Най-голяма разлика в сравнение с досега има при БСП, която увеличава броя съветници от 7 на 15.", "date": "2019.10.29", "title": "Графика на деня: Как е разпределен общинският съвет в София"}
{"url": "https://www.dnevnik.bg/photos/2019/10/29/3983388_fotogaleriia_svetovnite_snimki_na_denia_-_29_oktomvri/", "text": "В Калифорния милион и половина души останаха без електричество заради продължаващите горски пожари. Хиляди са евакуирани. Огънят застраши престижен квартал на Лос Анджелис, където живеят знаменитости. Опасност има и за музея на изкуствата Гети център.", "date": "2019.10.29", "title": "Фотогалерия: Световните снимки на деня - 29 октомври"}
{"url": "https://www.dnevnik.bg/sviat/2019/10/29/3984308_mujut_napadnal_djamiia_vuv_franciia_otmushtaval_za/", "text": "Мъжът, заподозрян за  нападението срещу джамията в Южна Франция  вчера, при което двама възрастни бяха тежко ранени, казал на следователите, че искал да отмъсти за опустошителния пожар в парижката катедрала \"Нотр Дам\", съобщи БТА, позовавайки се на чужди медии. Заподозреният бил убеден, че мюсюлманите са отговорни за пожара, каза прокурор Марк Марие. Разследващите смятат, че при пожара в \"Нотр Дам\" става дума за случаен инцидент. Според Марие по време на разпита му 84-годишният Клод Сенке признал, че е опитал да подпали вратата на джамията, както и един автомобил, но отрекъл да е имал намерение да убива някого, посочва \"Франс прес\". Разпитът му повдигна въпроси за психичното му здраве, поради което той е беше прегледан от психиатър, за да се установи дали е способен да отговаря за действията си, каза прокурорът. Двамата пострадали все още са в болница и макар и животът им да не е в опасност, вероятно ще имат трайни увреждания, заяви Марие. През 2015 г. Сенке се явил на регионалните избори като кандидат на френската крайнодясна партия \"Национален фронт\" (сега \"Национален сбор\"). Според евродепутата от партията Жордан Бардела Сенке не е член на партията още от 2015 г., когато бил изгонен.", "date": "2019.10.29", "title": "Мъжът, нападнал джамия във Франция, отмъщавал за \"Нотр Дам\""}
{"url": "https://www.dnevnik.bg/sport/2019/10/29/3984307_bokserkite_kotkata_ot_istanbul_i_sramut_za_uefa/", "text": "Наказанието,  което УЕФА наложи на България  заради скандалите около мача с Англия (0:6), предизвика остри реакции на Острова. Организации, борещи се с расизма, се обявиха за промени. Журналисти, анализатори и фенове смесиха критики с ирония в социалните мрежи. Две седмици след мача на \"Васил Левски\", дисциплинарната комисия на УЕФА обяви, че в следващия си официален двубой у дома (срещу Чехия на 17 ноември) България трябва да играе пред празни трибуни. В допълнение е наложена обща глоба от 85 хил. евро (75 хиляди заради расистки прояви и 10 хиляди за нарушаване на реда по време на изпълнението на националните химни). От БФС изтъкнаха, че благодарение на усърдната и компетентна работа на администрацията си , \"както и на перманентните усилия в борбата с расизма, ксенофобията и нетолерантността по трибуните\", е избегнато по-сурово наказание. Организацията Kick It Out, която се бори с расизма във футбола, обяви, че се чувства \"обезсърчена, но не и изненадана\" от решението на УЕФА. Според нея ръководителите на европейския футбол са изпуснали нова възможност да отправят ясно послание срещу расизма и дискриминацията. Припомня се, че това  не е първото наказание на България за расизъм . БФС вече трябваше да затвори частично \"Васил Левски\" заради провинения на публиката от два предишни мача от квалификациите за Евро 2020. Борба с расизма или срам Настоящите наказания не работят и оставят потърпевшите с малка вяра в способността им да предотвратяват непристойно поведение, се казва в изявлението на организацията. От Kick It Out допълват, че целият дисциплинарен процес, свързан с расова дискриминация, трябва да бъде променен. Настояват и за обяснение за това как се взимат решенията. \"Всички сме шокирани от срамните сцени на мача между Англия и България. Чувстваме, че решението на УЕФА не изпраща достатъчно силно послание за необходимостта да се пресече расизмът\", коментира друга организация - Show Racism the Red Card.    Според нея глобите и затварянето на стадиона не са достатъчни мерки. \"Възпитанието е ключ към промяната в подхода и към осигуряването на дълготрайна промяна. Искаме УЕФА и вътрешните първенства да влагат повече в образователни програми срещу расизма, които на направят истинската разлика в борбата с расизма във футбола и обществото\". Асоциацията на професионалните футболисти (PFA) изрази разочарование от решението. \"Тъй като наказанието е съобразено с действащия дисциплинарен правилник на УЕФА, това само подчертава необходимостта той да бъде променен и да включва много по-строги мерки, като не трябва да се изключва и отстраняване от турнирите. Само тогава може да се наложи отпор на проблема с расизма\", се казва в изявление на организацията. Ръководството ѝ отчита като проблем и това, че сред членовете на дисциплинарната комисия на УЕФА липсва расово разнообразие - такова, каквото има по футболните терени. За боксерките и котката на терена На преден план в социалните мрежи излиза името на датския нападател Никлас Бендтнер. Не за друго, а заради сравнение с  глобата, която той понесе , след като в радостта си след гол срещу Португалия на Евро 2012 показа зелени боксерки, брандирани с името на компания за спортни залози. Впоследствие той беше глобен със 100 хил. евро и беше наказан да не играе един мач.      Припомня се и по-пресен случай. Миналата година  \"Бешикташ\" беше глобен с 34 хиляди евро заради котка, изскочила на терена , в мач с \"Байерн\" от Шампионската лига. Темата беше застъпена и в коментари в социалните мрежи. Там има много иронични публикации за частта от наказанието, която задължава България да постави на трибуните на празния стадион транспаранти с надпис \"Не на расизма\", брандиран с логото на УЕФА.      ", "date": "2019.10.29", "title": "Боксерките, котката от Истанбул и срамът за УЕФА: реакциите за наказанието на България"}
