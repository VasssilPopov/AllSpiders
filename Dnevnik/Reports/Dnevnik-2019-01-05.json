{"url": "https://www.dnevnik.bg/regioni/2019/01/05/3370703_lokomotiv_na_vlaka_ruse-sofiia_se_zapali_niama/", "text": "Локомотив на влака Русе-София се е запалил след заминаване от гара \"Павликени\", няма пострадали. Това съобщава БДЖ, цитирани от Агенция \"Фокус\". Около 19.00 след заминаване от гара \"Павликени\" машинистите забелязват дим под кабината на локомотива. Веднага са предприели действия за спиране, използвали са 7 пожарогасителя. На място са били изпратени екипи на пожарната и противопожарен автомобил. Пътниците са били евакуирани от влака, за тях не е имало опасност. Няма пострадали хора. От Горна Оряховица ще бъде изпратен локомотив с вагон, който ще транспортира евакуираните пътници. Те са 40 човека и до този момент не са превозени. ", "date": "2019.01.05", "title": "Локомотив на влака Русе-София се запали, няма пострадали"}
{"url": "https://www.dnevnik.bg/bulgaria/2019/01/05/3370611_korneliia_ninova_nastoiava_za_ostavki_na_ministri/", "text": "\"За хаоса с електронните винетки трябва да бъде понесена политическа отговорност, а не чиновническа. Оставката на министри е задължителна.\" Това заяви днес лидерът на БСП Корнелия Нинова на пресконференция в централата на партията на \"Позитано\" 20, цитирана от пресцентъра на БСП.  \"Проблемът с винетките показва за нас: системата е в пълен хаос, управляват ни некомпетентни и неграмотни хора, унищожена е правовата държава и държавността изобщо\", каза Нинова и заяви, че според нея премиерът Бойко Борисов се подиграва с народа с изказванията си. Според нея хората са ощетени с 165 млн. лева, вероятни глоби и напрежение в началото на новата година. По думите й предложенията за въвеждането на системата не са били направени по нормалния правов ред, защото е липсвало съгласуване и те не са били внесени от Министърски съвет, а от депутати от ГЕРБ. Не е ясно дали въпросните депутати ще понесат отговорност за действията си. Нинова заяви и че правителството отказва да поеме отговорност, което личи от решенията, които са взети днес -  уволняването на трима чиновници .", "date": "2019.01.05", "title": "Корнелия Нинова настоява за оставки на министри заради хаоса с електронните винетки"}
{"url": "https://www.dnevnik.bg/sport/2019/01/05/3370619_leikurs_dopusna_nova_zaguba_bez_lebron_djeims/", "text": "Лос Анджелис лейкърс\" допусна нова загуба в НБА при отсъствието на голямата си звезда Леброн Джеймс. \"Езерняците\" отстъпиха със 112:119 у дома срещу \"Ню Йорк никс\", който се намираше в серия от осем поредни поражения. Джеймс пропусна пети пореден мач заради разтежение в слабините. 34-годишният баскетболист се контузи при  победата срещу шампиона \"Голдън стейт уориърс\" на Коледа . В петте срещи, в които той не взе участие, \"Лейкърс\" записа четири загуби. Тимът от Ел Ей допусна поражение срещу \"Ню Йорк\", въпреки че гостите завършиха с едва 37.4% успеваемост в стрелбата. Играчите на \"Никс\" направиха много по-малко грешки - 6 срещу 16, и по-малко лични нарушения - 20 срещу 27, а ключова се оказа ефективността им от наказателната линия - 34/41 (83%) срещу 15/20 (75%). \"Лейкърс\" изигра много слаба първа четвърт, която загуби с 25:39. \"Езерняците\" наваксаха изоставането си и дори поведоха с шест точки преди последните 12 минути, след като печелиха втората част с 34:33 и третата с 33:23. В последната четвърт се стигна до няколко изравнявания и обрати в резултата, преди с два коша на Енес Кантер \"Никс\" да отвори разлика от шест точки преди финалните 33 секунди. Кантер беше най-полезен за победителите с 16 точки, 15 борби, три чадъра и три асистенции за 27 минути. Тим Хардауей мл. завърши с 22 точки, Трей Бърк добави 16 точки, а Емануел Мудиай се отличи с 15 точки, седем борби и шест асистенции. За \"Лос Анджелис\" най-резултатен беше Брандън Инграм с 21 точки. Още трима от стартовата петица завършиха с двуцифрен точков актив - Кентейвиъс Колдуел-Поуп с 19 точки, Джавел Макгий с 18 и Лонзо Бол със 17. \"Езерняците\" допуснаха 18-а загуба в 39 мача. Те остават на осмата позиция в Западната конференция. Лидер е \"Денвър нъгетс\" с 25 победи и 11 поражения, следван от \"Оклахома сити тъндър\" (25-13), \"Голдън стейт уориърс\" (25-14) и \"Хюстън рокетс\" (22-15). \"Ню Йорк\" е предпоследен в Източната конференция след десетата си победа от 39 мача. С по-слаби показатели в НБА са само миналогодишният финалист \"Кливланд кавалиърс\" (8-31) и \"Финикс сънс\" (9-31), който е последен на запад.", "date": "2019.01.05", "title": "\"Лейкърс\" допусна нова загуба без Леброн Джеймс"}
{"url": "https://www.dnevnik.bg/sviat/2019/01/05/3370613_vselenskiiat_patriarh_dade_nezavisimost_na_novata/", "text": "Вселенският патриарх Вартоломей подписа документа, с който новата църква на Украйна става независима, съобщиха \"Ройтерс\" и украинската агенция \"Униан\". Т. нар. Томос ще бъде връчен утре, на божествена литургия с патриарх Вартоломей и украинския митрополит Епифаний. След подписването му Вселенската патриаршия не смята Украинската православна църква (Московска патриаршия) за единствена канонична. Украинският президент Петро Порошенко и председателят на парламента Андрей Парубий са в Турция заедно с Епифаний днес и утре. \"Униан\" отбелязва, че на церемонията по подписването присъстват и други украински гости като бившия президент Виктор Юшченко. Православната църква на Украйна вече е 15-ата поместна в православния свят. Епифаний бе избран за неин предстоятел на обединителния събор на 15 декември. Решението на Вселенската патриаршия, което  стана известно миналата година , обтегна напрежението между нея и Руската православна църква. Причината бе решение на Вселенската патриаршия  да отмени документ от 1686 г. , с който се одобрява върховенството на Московската патриаршия над Киевската митрополия. Това бе началото на подготова за признаване на независимата Украинска православна църква. Експерти по църковни въпроси твърдят, че от същия документ от 17 в. зависи и съдбата на Беларуската екзархия, подразделение на Руската православна църква. Не документ, а \"хартийка\"  В последните седмици Русия обвинява Украйна, че е подкупила Вселенската патриаршия, за да бъде взето решението. Патриарх Вартоломей отрича, а днес, пристигайки в Истанбул, Порошенко го нарече \"неподкупен\" и увери, че на света няма богатства, които могат да повлияят на решенията му. Руският президент Владимир Путин заяви на годишната си пресконференция на 20 декември, че целта на патриарх Вартоломей е да \"подчини тази територия и да спечели от това... разбира се, подтикван от Вашингтон\". РПЦ обяви минути след подписването на документа, че според нея той няма никаква православна стойност. В канала си в блокираното в Русия приложение \"Телеграм\" Владимир Легойда, говорител на руската църква, го нарече \"хартийка, явяваща се резултат от неудържими политически и лични амбиции\". \"Да не забравяме, че основната тема сега за нас, православните християни, е Рождество Христово,\" добави Легойда, докато Русия се готви да отбележи празника на 7 януари. Според \"РБК Украйна\" именно на този ден ще бъде провъзгласена и независимостта на Православната църква на Украйна.", "date": "2019.01.05", "title": "Вселенският патриарх даде независимост на украинската църква"}
{"url": "https://www.dnevnik.bg/sviat/2019/01/05/3357715_mushe_-_tretiiat_pol_v_meksiko/", "text": "За един южен регион на Мексико наличието на трети пол е нещо естествено. Лукас Авенданьо носи панталони сутринта, а следобед - традиционна черна пола с шарени цветя и вместо  \"тя\" или \"той\"  предпочита да го наричат \"слънчице\", разказва Би Би Си. Лукас всъщност е \"муше\" -  третият пол , обичаен за щата Уахака. Концепцията за него съществува още преди испанците да стъпят на тази земя. Репортер на Би Би Си присъства на ежегодния празник на мушетата - Бдението на безстрашните, което се провежда през ноември. Някои от участниците се обличат като местни жени, с носиите, вдъхновили  Фрида Кало . Други предпочитат западни рокли или навлизат в стила на драг-кралиците. Трети се придържат към мъжката мода, показвайки принадлежността си само с лек грим и лак за нокти. \"Трудно е да се обясни какво е муше. Може да се каже, че това е всеки човек, който е роден като мъж, но не се държи мъжествено\", казва Авенданьо.  Травеститът ,  транссексуалният,   женственият гей  или геят-мъжкар - всичко това влиза в категорията \"муше\", но в нея се включва и важният компонент на етническата идентичност, пише антропологът Пабло Сеспедес Варгас. Авенданьо също подчертава, че терминът е част от културата на коренното население сапотеки и не може да бъде разбран, без тя да се вземе предвид. Легендата гласи, че мушетата са изпаднали от джоба на Висенте Ферер, светецът-закрилник на град Хучитан. Друг мит е, че светецът е носил три торби - една с женски семена, една с мъжки и трета, в която имало и от двете. Третата се разсипала в Хучитан и заради това там има толкова много мушета. Градът е известен със силните си и горди жени, дотолкова, че дори го наричат матриархален. Мъжете носят парите, но жените ги разпределят, те се занимават и с продажбата на добитото от съпрузите им. \"Когато мъжът е в морето или на полето, а жената е на пазара, няма кой да се грижи за къщата. Тук е ролята на мушето\", обяснява Фернандо Ное Диас, който е начален учител и има много приятели от този пол. \"Даже се казва, че за една майка е благословия да има син муше, който да ѝ помага в домакинството и в отглеждането на малките. На мушетата не им е позволено да се женят или да имат дълготрайни връзки, така че те се грижат за майките си, когато остареят.\" Дори Католическата църква е приела мушетата, които някога са имали важната задача да се грижат за украсата на храмовете, обяснява Авенданьо, който играе и режисира представление за това какво е бъдеш от този пол. \"Бог е създал мъжа и жената , но той е създал и човешката природа - и, прости ми, Господи, ако богохулствам - възможно е природата, създадена от него, да решава какви са хората. Сред хората има хомосексуални и това е напълно естествено\", казва свещеникът, водещ служба на празника, когото местните наричат отец Панчито. \"Бог ни е създал по свой образ и подобие и всеки е единствен по рода си. Няма двама еднакви човека и ние трябва да уважаваме това.\"", "date": "2019.01.05", "title": "\"Муше\" - третият пол в Мексико"}
{"url": "https://www.dnevnik.bg/bulgaria/2019/01/05/3370621_medicinskata_sestra_nasia_nenova_osudi_muchitelite_si/", "text": "Почти 12 години след завръщането си в България една от медицинските сестри, които бяха осъдени в Либия по т. нар. СПИН процес, дочака справедливост. На първия инстанция в Софийски градски съд (СГС) Нася Ненова осъди девет от своите мъчители. Това съобщава сайтът  \"Дефакто\". Според постановлението на съдия Вергиния Минчева от СГС служителите на Джамихирията, сред които попада и един генерал, трябва да заплатят на медицинската сестра 500 000 лева обезщетение за неимуществени и 26 617 лева за имуществени вреди.  За момента това е единственото от петте, заведени от медицинските сестри дела, чиито край е успешен. Делата по исковете на Кристияна Вълчева и на Валентина Сиропуло са прекратени от СГС, а делата по исковете на Снежана Димитрова и на Валя Червеняшка все още са висящи. Българските медицински сестри Кристина Вълчева, Нася Ненова, Валентина Сиропуло, Валя Червеняшка, Снежана Димитрова и палестинският лекар Ашраф ал-Хаджудж бяха арестувани в Триполи през 1999г. По-късно бе задържан и съпругът на Кристияна Вълчева д-р Здравко Георгиев. Основното обвинение срещу тях беше заразяването на над 400 либийски деца с вируса на СПИН. Те изкараха години по либийски затвори, където над тях беше извършвано насилие и бяха осъдени на смърт. По-късно присъдата им беше заменена с доживотен затвор.  Медиците се завърнаха в България през 2007г. със самолета на тогавашната първа дама на Франция Сесилия Саркози и бяха помилвани от президента Георги Първанов. Близо десет години след завръщането на медиците в България записки на бивш премиер на Либия разкриха, че  двама бивши високопоставени представители на режима на Муамар Кадафи са заразили с вируса на СПИН децата в болницата в Бенгази , а аферата вероятно е била отмъщение към източния град Бенгази, който се бунтувал срещу режима на Кадафи, или да е имала за цел да представи преследваната за терористични прояви Либия като жертва.  Палестинският лекар Ашраф Ал-Хаджудж, който от 2007г. е български гражданин, пръв търси сметка за изтезанията, на които е подложен в Либия. Той завежда гражданско дело за непозволено увреждане пред граждански холандски съд в Хага. На 21 март 2012г. съдът излиза с осъдително решение срещу девет високопоставени либийски полицаи, които са осъдени солидарно да заплатят на ищеца 750 000 евро обезщетение за нанесени материални щети и 250 000 евро обезщетение за неимуществени вреди, ведно със законната лихва по либийското право от 27.07.2011 г. до окончателното изплащане.", "date": "2019.01.05", "title": "Медицинската сестра Нася Ненова осъди мъчителите си в затвора в Либия"}
{"url": "https://www.dnevnik.bg/sviat/2019/01/05/3370636_prezidentut_na_taivan_prizova_za_mejdunarodna_podkrepa/", "text": "Президентът на Тайван Цай Ингвен призова днес за международна подкрепа за острова и каза, че демокрацията там е в опасност заради подновените заплахи от Китай, предадоха ДПА и БТА. Изявленията на Цай бяха в отговор на  изказването на китайския президент Си Цзинпин  в сряда, че Китай ще възстанови единството с Тайван, ако се наложи - и със сила. Тя отхвърли неговите думи още часове след това.  Според Цай от речта на Си става ясно, че Пекин възнамерява да приложи познатия подход \"една страна, две системи\" и към Тайван. Този подход, приложен към Хонконг след 1 юли 1997 г., гарантира ограничена степен на автономия под китайски надзор, отбелязва ДПА. На брифинг в Тайпе Цай каза, че за нея е невъзможно да приеме призива на президента Си за обединение, защото той \"крещящо пренебрегва факта, че Република Китай (Тайван) наистина съществува и напълно функционира като всички други демократични страни\".  Президентката предупреди Китай да не подценява волята на 23-те милиона души в Тайван да живеят в свобода и демокрация. Тя каза, че китайските заплахи застрашават тези глобални ценности, които Тайван твърдо отстоява.  Тя призова международната общност да погледне сериозно на новосъздалата се ситуация около Тайванския проток и да се застъпи за Тайван с цел защита на демокрацията и международната стабилност. \"Ако международната общност не се застъпи за Тайван - демокрация, изправена пред китайски заплахи, то ще попитаме коя ще бъде следващата страна, на която ще дойде ред?\", подчерта Цай.", "date": "2019.01.05", "title": "Президентът на Тайван призова за международна подкрепа срещу заплахите от Китай"}
{"url": "https://www.dnevnik.bg/photos/snimka_na_denia/2019/01/05/3370633_snimka_na_denia_tomos_za_ukrainskata_curkva/", "text": "Вселенският патриарх Вартоломей подписа документа, известен като томос, който новата църква на Украйна става независима, съобщиха \"Ройтерс\" и украинската агенция \"Униан\". Украинският президент Петро Порошенко, митрополит Епифаний, ръководител на Украинската православна църква и вселенският патриарх Вартоломей присъстваха на церемонията по обявяване на независимостта на украинската православна църква в катедралата \"Св. Георги\", седалището на Вселенската патриаршия в Истанбул, Турция.", "date": "2019.01.05", "title": "Снимка на деня: Томос за украинската църква"}
{"url": "https://www.dnevnik.bg/sport/2019/01/05/3370624_federer_i_benchich_zashtitiha_titlata_v_hopman_kup_v/", "text": "Швейцария спечели турнира \"Хопман къп\" за втора поредна година. В решаващ драматичен мач на смесени двойки Роджър Федерер и Белинда Бенчич победиха Александър Зверев и Анжелик Кербер с 4:0, 1:4, 4:3 (4) и защитиха титлата си от миналата година. В първия мач от финала Федерер постигна много категорична победа срещу шампиона от финалите на АТП. 37-годишният швейцарец се наложи над 21-годишния германец с 6:4, 6:2 само за 70 минути. Носителят на 20 титли от Големия шлем загуби само две точки при свой сервис в първия сет. В същото време Зверев сервираше далеч от обичайното си ниво, като допусна три двойни грешки и общо десет непредизвикани. Германецът се спаси от пробив в осмия гейм, но се пропука в следващото си подаване и това сложи край на първата част. Във втория сет Федерер беше още по-убедителен. Той спечели пет поредни гейма и с лекота сложи край на мача при свой сервис. Кербер остави живи надеждите на Германия за първа титла в \"Хопман къп\" от 23 години. Световната №3 победи Бенчич с 6:4, 7:6 (6) за час и половина и прати битката за титлата в решаващ мач на двойки. Шампионите започнаха много убедително и след като отразиха точка за пробив в откриващия гейм, спечелиха първия сет на нула. Кербер и Зверев спряха серията от пет поредни гейма в полза на швейцарците и на свой ред взеха четири поредни, за да пратят мача в решаващ трети сет. Третата част започна с пробив за Федерер и Бенчич. При 3:2 рекордьорът по титли от Големия шлем сервираше за титлата, но изненадващо беше пробит след няколко страхотни отигравания на Кербер. Стигна се до тайбрек, в който резултатът вървеше точка за точка. Германският тандем първи стигна до мачбол при 4:3. Федерер и Бенчич обаче изравниха, след което спечелиха финалната шампионска точка в спиращо дъха разиграване на мрежата. Преди година финалът отново беше решен в мача на смесени двойки, спечелен от Швейцария с 4:3 (3), 4:2, след като преди това Федерер победи Зверев, а Кербер изравни с успех над Бенчич.", "date": "2019.01.05", "title": "Федерер и Бенчич защитиха титлата в \"Хопман къп\" в драматичен мач на двойки"}
{"url": "https://www.dnevnik.bg/bulgaria/2019/01/05/3370637_na_21_ianuari_ot_bulgariia_shte_moje_da_se_nabljudava/", "text": "На 21 януари рано сутринта от България може да се наблюдава пълно лунно затъмнение, съобщи физикът Пенчо Маркишки от Института по астрономия с Национална астрономическа обсерватория при Българската академия на науките, цитиран от агенция \"Фокус\". Частичните фази на затъмнението ще започнат в 5.37 часа българско време, когато Луната ще започне да навлиза в земната сянка, а в 6.41 часа ще бъде пълното лунно затъмнение - тогава Луната ще изглежда червеникаво-кафява. Тя ще се намира ниско зад западния хоризонт, затова желаещите да наблюдават астрономическото явление е добре да изберат за целта място с незакрит хоризонт от високи сгради или планински възвишения в посока запад. През 2019г. в различни точки на Земята ще има общо 5 затъмнения - три слънчеви и две лунни. Освен пълното слънчево затъмнение, което може да бъде наблюдавано от България, през януари ще има и пълно слънчево затъмнение в Северозападна Азия и Япония, както и в северната част на Тихия океан. Неговата максимална фаза ще е в 3.41 часа българско време, когато Луната ще закрие 62% от площта на Слънцето. На 2 юли в южните части на Тихия океан и от Южна Америка може да се наблюдава пълно слънчево затъмнение. На координатите, на които ще се състои неговата пълна фаза обаче няма суша. Екипи от професионални и любители астрономи от цял свят ще посетят Чили, включително и група от България. В нощта на 16 срещу 17 юли от България може да се наблюдава частично лунно затъмнение, чиято максимална фаза ще настъпи в 00.31 часа на 17 юли. Затъмнението ще трае 2 часа и 58 минути. Последното затъмнение за 2019г. ще бъде пръстеновидно слънчево. \"Това е особено красиво явление, случващо се когато Луната е близо до апогея на своята орбита, тоест когато е най-далече от Земята\", каза Пенчо Маришки. Затъмнението ще се случи на 26 декември. То ще започне пътя си от Саудитска Арабия, ще премине над Индийския океан и Южна Индия, за да стигне до Филипините. Максималната му фаза ще бъде в 7.17 часа българско време, когато ще бъдат закрити 94% от площта на слънчевия диск, а останалите 6% ще останат видими около Луната като светещ тънък пръстен.", "date": "2019.01.05", "title": "На 21 януари от България може да се наблюдава пълно лунно затъмнение"}
{"url": "https://www.dnevnik.bg/sviat/2019/01/05/3370640_ruskata_patriarshiia_ne_prizna_nezavisimostta_na/", "text": "\"Подписването на томоса за разколниците в Украйна окончателно откъсна Вселенската патриаршия от световното православие\", обяви днес прессекретарят на патриарха на Руската православна църква, свещеник Александър Волков, предаде ТАСС, цитирана от БТА.  Според него Патриарх Вартоломей окончателно се е откъснал от световното православие и е тръгнал \"по пътя на разкола\". Така свещеникът коментира п одписания днес от Вартоломей в Истанбул томос  за автокефалия на новосъздадената обединена православна църква в Украйна. Прессекретарят на руския патриарх Кирил заяви, че \"подписването на томоса е нищожно от канонична гледна точка и е трагично за Вартоломей и неговите поддръжници, подписали днес своята духовна капитулация\".  Същата позиция зае и председателят на синодалния отдел на Московската патриаршия по взаимоотношенията на църквата с обществото и медиите Владимир Легойда. \"Томосът е просто лист хартия, резултат от необуздани политически и лични амбиции. Той е подписан в нарушение на каноните и затова няма никаква канонична сила\", написа той в своя блог в месинджъра \"Телеграм\".  \"Както и да се опитват някои украински политици с помощта на истанбулския патриарх да отнемат Рождество Христово   от милионите вярващи в Украйна, то все пак ще настъпи\", завърши Легойда.", "date": "2019.01.05", "title": "Руската патриаршия не призна независимостта на украинската църква"}
{"url": "https://www.dnevnik.bg/photos/2019/01/05/3368962_fotogaleriia_merilin_mensun_na_50/", "text": "Истинското име на американския певец, музикант, композитор, актьор, продуцент, писател и визуален артист Мерилин Менсън е Брайън Уорнър. Роден е на 5 януари 1969 г. и днес навършва 50 години. На снимката: Менсън на наградите \"Ехо\" в Берлин през 2012 г..", "date": "2019.01.05", "title": "Фотогалерия: Мерилин Менсън на 50"}
{"url": "https://www.dnevnik.bg/sport/2019/01/05/3370641_junaited_preodolia_na_hodom_tretiia_krug_na_fa_kup/", "text": "Манчестър юнайтед\" постигна рутинна победа с 2:0 срещу предпоследния в Чемпиъншип \"Рединг\" и преодоля първото си препятствие в Купата на Англия. Голове на Хуан Мата и Ромелу Лукаку класираха \"червените дяволи\" за четвъртия кръг на най-стария футболен турнир в света. Рекордьорът по титли на Англия постигна пета победа от пет мача във всички турнири под ръководството на временния мениджър Оле Гунар Солскяер. Норвежецът, който замени уволнения Жозе Моуриньо, изравни рекорда за най-добър старт в историята на клуба. Досега единствено легендарният сър Мат Бъзби през 1946 г. беше започвал кариерата си като мениджър на \"Юнайтед\" с пет победи в първите си пет мача. Двубоят срещу намиращия се в зоната на изпадащите в Чемпиъншип \"Рединг\" позволи на Солскяер да даде почивка на доста от титулярните си играчи след тежката празнична програма във Висшата лига. В стартовия състав бяха вратарят Серхио Ромеро, Диого Далот, Матео Дармиан, Фил Джоунс, Ашли Йънг, Фред, Скот Матоминей, Андреас Перейра, Хуан Мата, Алексис Санчес и Ромелу Лукаку. \"Юнайтед\" не изигра добър мач и дори отстъпваше в големи части от мача. \"Рединг\" владееше много повече топката и отправи почти два пъти повече удари към вратата, но заради липсата на класа в завършващата фаза не успя да завърже двубоя. В 20-ата минута Фред се пребори за топката пред наказателното поле и продължи към Мата. Испанецът опит да се измъкне зад последните бранители, но беше фаулиран. Топката стигна до Фред, който я изпрати в мрежата. Страничният съдия маркира засада на бразилеца, но главният рефер отсъди дузпа след намесата на VAR. Мата се зае с изпълнението и уверено отбеляза - 1:0. В минутите след гола \"червените дяволи\" пропуснаха да увеличат аванса си и можеше да бъдат наказани след половин част игра. Калъм Хариет беше изведе сам срещу Серхио Ромеро, но при опита си да финтира вратаря се затвори твърде много и пропиля добрата възможност. Последваха още няколко опасни атаки на \"Рединг\", които обаче завършиха с неточни или твърде слаби удари, за да затруднят Ромеро. В четвъртата от петте минути добавено време на първата част \"Манчестър юнайтед\" стигна до второ попадение. Гостите сбъркаха при изнасянето на топката и домакините се възползваха с бърза контраатака. Мата продължи към Алексис Санчес, който пусна страхотно извеждащо подаване за Лукаку. Белгиецът се измъкна зад защитата, излъга вратаря Анси Яакола и прати топката в опразнената врата. През второто полувреме \"Рединг\" продължи да бъде отборът, който владее по-продължително топката и по-често обстрелва вратата на съперника. В 53-ата минута Хариет пропусна още една чудесна възможност за гол, озовал се очи в очи с Ромеро. Половин час преди края Солскяр потърси промяна в центъра на терена. Норвежецът пусна Маруан Фелайни и Тахит Чонг вместо Фред и Мата. Минута по-късно се стигна и до принудителна смяна, след като завърналият се наскоро от контузия Санчес получи травма. На негово място се появи Маркъс Рашфорд. До края на мача ситуацията на терена не се промени. \"Рединг\" нямаше достатъчно класа във финалната част на игрището, за да върне интригата в срещата, а \"Юнайтед\" спокойно дочака последния съдийски сигнал.", "date": "2019.01.05", "title": "\"Юнайтед\" преодоля на ходом третия кръг на ФА къп, Солскяр влезе в историята"}
{"url": "https://www.dnevnik.bg/sviat/2019/01/05/3370657_strelbata_v_kaliforniia_se_e_razrazila_sled_goliamo/", "text": "Трима души бяха убити, а четирима - ранени при стрелба на игрище за боулинг в предградието на Лос Анджелис Торънс, на 40 км южно от града, предаде \"Ройтерс\", цитиран от БТА. Полицията все още издирва заподозрени. Преди инцидента е имало сбиване на боулинг игрището \"Гейбръл хаус\". Пред вестник \"Лос Анджелис Таймс\" управителят на игрището каза, че с още няколко души е успял в последния момент да влезе в бара и да се прикрие, както и че малко след сбиването са проехтяли изстрели. Служителите на полицията в Торънс са се отзовали на сигнал за стрелба, подаден малко след полунощ. На място те са открили жертви с прострелни рани, пише БТА, позовавайки се на \"Франс прес\". Трима мъже са починали на място, а други четирима са откарани в болница.  Според \"Лос Анджелис Таймс\" след стрелбата пред игрището е имало плачещи хора, покъртени от преживяното. По данни на американските власти през 2017 г. от огнестрелно оръжие в САЩ са загинали общо 40 000 души, като в тях са включени и самоубийците, ", "date": "2019.01.05", "title": "Трима убити и четирима ранени след стрелба в боулинг игрище в Калифорния"}
{"url": "https://www.dnevnik.bg/evropa/evropeiski_parlament/2019/01/05/3368871_vuzhodut_na_antievropeite_sili_moje_da_predizvika_haos/", "text": "Това е най-голямата изборна надпревара в Европа, но обикновено много избиратели остават безразлични към нея. Избирателната активност на вота за Европейски парламент намалява постоянно откакто той се провежда за пръв път през 1979 г. Може ли този път да бъде различно? Следващите европейски избори ще се състоят през май 2019 г., по-малко от два месеца след деня на Брекзит. Никога досега тези избори не са били определяни като толкова решаващи от толкова голям брой европейски лидери, пише \"Гардиън\". По време на успешната си предизборна кампания във Франция, президентът Еманюел Макрон се определи като лидер на антипопулистките антиевропейски сили. Неговите опоненти са нетърпеливи да влязат в битката. Матео Салвини, вицепрмиер и вътрешен министър на Италия, заяви, че изборите ще бъдат \"референдум между Европа на елитите, на банките, на финансите, на имиграцията\" и \"Европа на хората и труда\". Унгарският премиер националист Виктор Орбан каза, че вотът ще бъде шанс да се каже сбогом \"не просто на либералната демокрация а на елита от 1968 г.\". Партии като \"Лига\" на Салвини, \"Алтернатива за Германия\" и \"Национален сбор\" на Марин льо Пен се очаква да се представят добре. Скорошно проучване показа, че \"Национален сбор\" (преди \"Национален фронт\"), е надминала партията на Макрон и разполага с подкрепа от 21% срещу 19 на сто за \"Република, напред!\" на президента. В Брюксел се въртят три сценария: значителен ръст за антиевропейските партии, неочаквани победи за проевропейците и нещо между тези две опции. \"Бъркотията е най-вероятният резултат\", коментира източник от ЕС, определяйки това като последица от \"напредъка на популистите, но все още силното мнозинство на 400 проевропейски евродепутати\". Тази \"бъркотия\" вероятно ще доведе до край на т.нар. голяма коалиция между двата блока, представляващи дясноцентристите и лявоцентристите, която доминира парламента и в момента разполага с 54% от всички 751 места в институцията. Дясноцентристката Европейска народна партия отслабва в резултат от лошо представяне в няколко държави (включително във Франция), и освен това е разделена по въпроса какво да се прави с партията на Орбан \"Фидес\", докато страната все повече отстъпва от демократичните свободи. Междувременно групата на социалистите и демократите се очаква да загуби места, тъй като нейните партии членки продължават да се представят зле в голяма част от Европа. Тя освен това ще бъде силно засегната от загубата на 20 евродепутати лейбъристи, след като Великобритания излезе от ЕС. Краят на голямата коалиция ще направи следващия Европейски парламент по-сложен и вероятно ще са необходими поне четири партии, за приемането на законодателство. Според анализатори, пишещи за Carnegie Europe, той ще прилича на парламентите в Дания или Холандия с повече партии и повече варианти за коалиция. \"Има голям риск от парализа\", коментира Хедър Грейб, директор на Open Society European Policy Institute. \"Докато предизвикателствата пред ЕС се трупат, може да стане невъзможно да се прокара законодателство през парламента\". Европейските избори определят не само състава на парламента, един от двата съзаконодателя на ЕС заедно с могъщия съвет на министрите. Резултатите освен това помагат за определянето на това кой ще заеме най-висшите позиции в ЕС. През 2019 г. председателските места в Европейската комисия и Европейския съвет ще трябва да се заемат от нови хора. Евроизборите са тест за градуса на вътрешната политика. \"Много хора използват европейските избори, за да покажат жълт или червен картон на правителствата\", казва Янис Еманулидис, директор на проучванията в European Policy Centre. Според него победите за антиевропейски партии \"създават натиск на национално ниво\", което означава, че разделените правителства на 27-те страни членки на ЕС е още по-малко вероятно да се споразумеят по спорни въпроси като реформата на еврозоната или миграцията, които по всяка вероятност ще бъдат в центъра на вниманието по време на кампанията.", "date": "2019.01.05", "title": "Възходът на антиевропейските сили може да донесе хаос в Европарламента след изборите"}
{"url": "https://www.dnevnik.bg/sport/2019/01/05/3368835_skupata_mechta_ili_kolko_struva_da_se_dokosnesh_do/", "text": "За много деца е мечта да се докоснат до своите футболни идоли. Традиционно клубовете са свързващата част, като предоставят възможност на младежите да излязат редом до играчите в деня на мача и да получат \"уникален подарък, който никога няма да забравят\". С този лозунг повечето отбори във Висшата лига рекламират услугата към родителите, желаещи да зарадват децата си. Но това \"изживяване веднъж в живота\" има своята цена, която според мнозина възрастни във Великобритания често надхвърля границите на разумното. Проучване на Би Би Си показа голяма разлика в таксите, които клубовете искат за осъществяването на \"детската мечта\". Услугата при повечето водещи отбори е безплатна, докато най-скъпо е предложението на \"Лестър\" и \"Уест хем\" - съответно по 600 и 700 паунда. При повечето клубове местата се разпределят на лотариен принцип сред фенклубовете. Децата получават безплатна възможност да се докоснат до любимците си в \"Арсенал\", \"Челси\", \"Ливърпул\", \"Манчестър сити\", \"Манчестър юнайтед\", \"Евертън\", \"Нюкасъл\", \"Саутхемптън\" и \"Хъдърсфийлд\", докато таксите в останалите 11 отбора често пораждат недоволство в интернет. По информация на Би Би Си много родители виждат схема за пари, като се чувстват притиснати от клубовете да изпълнят желанието на децата си на всяка цена. \"Когато бях млад, това беше награда за голяма лоялност. Таксуването с пари за тези пакети е неприемливо и неизвестно защо го правят. Това е подигравка с всичко, което играта трябва да представя\", написа Мартин Джеймс в сайта за оплаквания Resolver.  Изживяването при децата от по-малките отбори е пълноценно, когато любимците им играят с някой от грандовете. Повечето пакети включват получавате на цял екип, снимки и автографи, като основната атракция е излизането на терена преди началото на двубоя. Някои отбори обаче предлагат услугата с частични добавки. За пример таксата на \"Фулъм\" струва 270 паунда и не включва екип, докато за 185 паунда \"Борнемут\" не предлага билет за мача. В някои случаи клубовете не изискват такса за определен брой деца, като даряват съответната сума за благотворителност. Това обаче се приема като недостатъчно от Федерацията на футболните фенове, които призоваха за повече диалог между отборите и техните запалянковци. \"Клубовете трябва да говорят със своите привърженици за това, дали мислят, че се предлага добра сделка за родителите\", се казва в изявлението на фенската организация.", "date": "2019.01.05", "title": "Скъпата мечта, или колко струва да се докоснеш до футболните си герои"}
{"url": "https://www.dnevnik.bg/analizi/2019/01/05/3363596_2019_g_moje_da_ima_i_oshte_edni_izbori/", "text": "- Редица анализатори сочат вероятност от нов негативен период в икономиката. - Състоянието е предизборно – мъчат се да се стягат, преброяват се вътре в коалициите, вътрешните опозиции се наежват и т.н. Банално. - В дясно почти винаги има условия за обединение, защото дясното почти винаги е разединено. Пита се обаче ще видим ли нещо ново – защото обединението сме го гледали. - Все някога може би ще има. Иначе, БСП е поела към поредната игра с огромен залог – този път европейските избори. Всъщност, БСП свикна с игри с огромен залог. - Завърши отдавна. В България отдавна има пазарна икономика и либерална демокрация – добри или лоши. България е член на ЕС и НАТО. - Обикновено означава, че ще дойде някой нов популист. - Ако ръстовете на цени продължат, това може да задълбочи напреженията. Защото условия има – има изхабяване на публичния образ на ГЕРБ и оглеждане за нови алтернативи. Има и избори /за европейски парламент и за местна власт/, които винаги нажежават ситуацията. Може да има и още едни избори. - Продължаващото утвърждаване на по-консервативни позиции у нас, а може би и в Запада въобще.", "date": "2019.01.05", "title": "2019 г.: Може да има и още едни избори"}
{"url": "https://www.dnevnik.bg/sviat/2019/01/05/3370392_zashto_netaniahu_moje_otnovo_da_specheli_izborite/", "text": "Като се изключи евентуално унищожително съдебно решение срещу него по редица твърдения за корупция, израелският министър-председател Бенямин Нетаняху изглежда върви към преизбиране и исторически пети мандат на поста след предстоящите избори на 9 април. Неговото управленско дълголетие отчасти се дължи на избирателната система на Израел, водеща до фрагментиран парламент и позволяваща на Нетаняху да управлява с едва една четвърт от гласовете за своята управляваща партия \"Ликуд\". През първата седмица от предизборната кампания вече имаше замайваща поредица от маневри - стари партии се разцепиха и се появиха нови, като повечето ходове, изглежда, работеха в полза на Нетаняху. Да погледнем как протичат изборите в Израел и факторите, които определят как се съставя правителството на страната. Системата Израелската демокрация действа въз основа на парламентарна система, при която правителството се нуждае от мнозинство, за да управлява. Тъй като нито една партия никога не е печелила повече от 61 места в 120-членния израелски Кнесет, необходимо да се съставя коалиция. През първите три десетилетия от съществуването на Израел основополагащата социалистическа Партия на труда нямаше проблеми да състави управляваща коалиция, като включваше в своите правителства една или две малки партии, а твърдолинейната \"Ликуд\" и нейната предшественичка обикновено изпълняваха ролята на главна опозиционна партия. Откакто през 1977 г. за първи път дойде на власт, \"Ликуд\" създава коалиции с други десни партии или съставя т.нар. правителство на единството с Партията на труда. През 90-те години на 20 век Израел за кратко изпробва преки избори за министър-председател, но бързо се върна към гласуване за партии, а не за личности. След избори израелският президент избира партийния лидер, който според него има най-голям шанс да създаде коалиция. Тази задача става по-сложна, след като по-малки партии, в които личностите имат определяща роля, засилват своите позиции. Коалициите напоследък включват много средно големи партии, които често имат разногласия помежду си. Борбите за власт продължават дълго след изборите. Блоковете При отсъствието на големи партии фокусът се измества към неофициални блокове от политически партии със сходни идеологии и интереси. Повечето социологически проучвания показват, че \"Ликуд\" вероятно ще спечели около 30 места, но партията обикновено постига мнозинство, обединявайки се с традиционни свои националистически и ултраортодоксални съюзници. Левоцентристкият блок, който по традиция се застъпва за договарянето на сделка с палестинците за тяхна държава, губи подкрепа. Той не успява да постигне мнозинство. Партиите, представляващи арабското малцинство в Израел, не са канени да се включват в коалициите. Тази аритметика позволи на Нетаняху да дойде на власт през 2009 г., въпреки че партията му завърши втора. \"Нетаняху е блоков, а не индивидуален играч. Единствената му грижа е да събере 61 места\", каза политическият коментатор Амит Сегал. Няколко центристки партии с по-амбициозни програми объркват сметките през последните години, защото са в състояние да наклонят везните или надясно, или наляво. Но различните комбинации засега не могат да доведат до \"блокиращо мнозинство\" срещу \"Ликуд\". Настроените против Нетаняху сили от години жадуват да се обединят в единна листа, която сериозно да му се противопостави. Но засега има повече разцепление, отколкото обединение. От сегашните 10 фракции в парламента три вече се раздробиха. Двама бивши началници на генералния щаб на армията също така обявиха създаването на нови партии. Има голяма вероятност в следващия парламент да влязат цели 15 партии, което ще е рекорд. Избирателна бариера За да влезе в парламента, дадена партия трябва да получи поне 3.25 процента от гласовете. Партиите, запълващи определени ниши, и тези, които са съсредоточени върху една тема, често не прескачат бариерата, а подадените за тях гласове се губят. Затова съобщението от миналата седмица, че двама министри националисти - Нафтали Бенет и Аелет Шакед, напускат своята партия \"Еврейски дом\", подкрепяща заселническата политика, за да създадат нова дясна партия, може да е лоша новина за Нетаняху. Без тях има опасност \"Еврейски дом\" да не прескочи бариерата. Съобщава се, че партията води преговори за обвързване с други крайни партии от десницата. Кои са играчите Независимо от фрагментацията на десницата Нетаняху остава нейният единствен надежден кандидат за министър-председател. Но сред левоцентристите неколцина се смятат за достойни претенденти и са се заели да си съперничат. Най-новото лице е пенсионираният генерал-лейтенант и бивш началник на генералния щаб на армията Бени Ганц, който наскоро се включи в надпреварата и според социологическите проучвания е на второ място далеч след Нетаняху. Фактът, че за обществото той е най-популярната алтернатива още преди да е казал и дума за своите възгледи, говори, че избирателите в Израел жадуват за нови варианти. Ганц е просто поредният спасител. През 2013 г. бившият телевизионен водещ Яир Лапид създаде центристката партия \"Йеш атид\", която се превърна във втората по големина формация в Израел. През 2015 г. съсредоточената върху икономиката партия \"Кулану\" на Моше Кахлон неочаквано стана решаващ фактор за властта. Далеч назад остава Партията на труда, която падна до най-ниското си ниво в историята и според социологическите проучвания подкрепата ѝ е в диапазона на едноцифрените числа. Тя е затънала във вътрешни конфликти, които излязоха на преден план тази седмица, когато лидерът ѝ Ави Габай драматично развали съюза с бившия външен министър Ципи Ливни на живо по телевизията. Сега Ливни си търси нов дом. Бившият министър на отбраната и някогашен началник на генералния щаб на армията Моше Яалон също създаде нова партия. Това направи и Орли Леви-Абуксис, дъщерята на бившия предан член на \"Ликуд\" Давид Леви, чиято икономическа програма изглежда насочена към привличане на някои по-леви избиратели от работническата класа. Бившият министър-председател Ехуд Барак, който се застъпва за голямо обединение между настроените против Нетаняху сили, също е готов да се включи в играта. Самият министър-председател, изглежда, наблюдава развиващата се драма със задоволство. По време на държавно посещение в Бразилия той се присмя на опозицията, като сподели в \"Туитър\" клипче на \"Ликуд\", показващо две котки, които се бият върху кожен диван. \"Не се бъркам в начина, по който левицата разделя своите гласове\", написа той. \"За мен важното е десницата да състави следващото правителство и да продължи да води Израел.\" /БТА", "date": "2019.01.05", "title": "Защо Нетаняху може отново да спечели изборите"}
{"url": "https://www.dnevnik.bg/sport/2019/01/05/3364681_ngolo_kante_-_tihiiat_futbolen_mechtatel/", "text": "Смирен, срамежлив, свит. Как тези определения се свързват с футболист, спечелил титлата във Висшата лига с два различни отбора, както и световната купа с Франция през последните три години? Футболист, който е  най-високо платеният играч в историята на \"Челси\" ? Трудно е човек да си го представи особено заради глобалния образ на футболистите в днешно време. Но като такъв е описван Н'Голо Канте. Френският национал е тих и спокоен, а в същото време изключително работлив и талантлив. Той е в основата на чудесната приказка на \"Лестър\" от 2016 г. Година по-късно триумфира в Англия и с \"Челси\", а след още едно лято вдигна световната купа и с Франция. Във всеки от тези успехи той не просто беше част от състава, но имаше важна роля. \"Ако Канте играе добре, и Франция играе добре\", каза селекционерът на Хърватия Златко Далич преди финала на световното първенство. Дефанзивният полузащитник е играч, чийто характерен стил не може да бъде сбъркан. Той \"чете\" играта и се намира на правилното място, секунда или две преди да се е появила опасност за защитата. Вкарването на голове и головите пасове са рядкост за него, като задачите му падат върху пресичания на подавания, отнемане на топката и започването на нападение. Дидие Дешан го смята за основна част от отбора си: \"Той е ключов играч в системата ни. Отнемането на топката не е достатъчно, а Канте разполага с безкрайно много идеи за започването на атаки\", казва селекционерът на \"петлите\". И макар при разпределянето на големите награди в края на година погледите да са насочени към звездите на френския отбор Антоан Гризман и Килиан Мбапе, то и Канте заслужава внимание. Пробивът към мечтата Историята на Канте е като от приказка. Когато е на седем години през 1998 г., той помага при събирането на отпадъци по време на световното първенство, като почиства по стадионите, а и по площадите, където се събира голяма публика. Година по-късно Канте поема към мечтата си да бъде футболист. Започва в школата на \"Сюрен\" - малък клуб в западните покрайнини на Париж. Двама от треньорите на Канте - Томаш Бжимек и Пиотр Войтина, описват \"Сюрен\" като отбор, където \"образованието и личностното развитие са на преден план\". Още при записването на Канте в отбора, той започва да търпи шеги и понякога подигравки заради дребничкия си ръст. Въпреки че е нисък, той е здрав физически. Привлича вниманието на Войтина с \"непрестанното си тичане\". Ранните години във футбола за Канте са изпълнени с отборни успехи, но той е подминаван от големите школи заради височината си. Сам решава да подобри играта си и без да му е подсказвано, започва да тренира шпагати, поемане на топката и спринтове от единия край на игрището до другия. Войтина си спомня, че е бил изумен от факта, че Канте остава след всяка тренировка и продължава упражненията с цел да компенсира недостатъка си. Веднъж дори треньорът му се пошегувал, че иска до месец да може да жонглира по 50 пъти с топката с всеки крак и с глава. \"Два месеца по-късно той можеше да прави по сто \"крачета\" с всеки крак и разбира се, с глава. Тогава разбрах, че той ще изпълни каквото и да му заръчам. Оттогава не му казвах какво да прави, просто го оставих да изразява себе си на терена\", разказва Войтина. Колегата му Бжимек се притеснявал, че при влизането си в мъжкия отбор 16-годишният Канте ще бъде \"тормозен\" на терена заради ръста си. Но всеки път бил опровергаван. \"Знаех, че по време на тренировки той разбира тактическите ми указания най-бързо, но все пак се изненадах. Повечето от футболистите не успяват да разберат даден аспект от играта цял живот, а той го правеше за две-три седмици\", разказва треньорът. Пътят нагоре Постепенно Канте се утвърждава в мъжкия отбор, но за да припечелва допълнително, тренира деца. Идва ред и за първия му трансфер - в \"Булон\", където прекарва три сезона. Когато отборът изпада от Лига 2, Канте получава своята възможност и я улавя. С играта си заслужава наградата на \"Франс футбол\" за най-добър играч в третото ниво на френския футбол. Въпреки това продължава да играе с аматьорски договор чак до края на третия си сезон в \"Булон\". Това е и причината той да завърши счетоводство. \"Нямах професионален договор, което ме накара да продължа образованието си. Не бях сигурен дали ще мога да се прехранвам от футбола. В момента в който подписах професионален контракт, спрях следването си, защото вече знаех, че футболът е моята професия\", разказва Канте. Признанието от \"Франс футбол\" привлича интереса към него и Канте се обръща към първите си треньори за съвет. С тяхна помощ избира да премине в \"Каен\". Още първата година (2013 г.) тимът му печели Лига 2, а той е избран за най-добрия в отбора. И тогава полузащитникът остава верен на ценностите си. Твърди се, че преди началото на сезон 2014-15 повечето от неговите съотборници си купуват скъпи спортни коли с премиите от постигнатия успех, но Канте продължавал да се придвижва за тренировки с тротинетка. Майка му да го накарала да купи кола, а той се съобразил и си взел стар автомобил. Във футбола играчът вече е в полезрението на \"Олимпик\" (Марсилия), \"Лион\" и \"Лестър\". \"Мислех, че трябва да премина през период в един от най-големите клубове във Франция. Тогава си мислех за (Франк) Рибери и (Самир) Насри, които бяха минали именно през Марсилия. В крайна сметка нещата не се получиха\", казва халфът. А пътят му го отвежда към приказката на \"Лестър\". Натам историята е по-позната - \"лисиците\" сътвориха чудо и триумфираха с титлата, а Канте попадна в идеалния отбор на Висшата лига. Това му осигури и място в националния отбор. Лятото на 2016 г. беше време за европейското първенство, където Канте беше титуляр в три от седемте мача и взе сребърен медал. След това дойде ред и на трансфер в \"Челси\". Документи от Football Leaks твърдят, че при подписването на французина е била предложена възможност част от заплатата му да се превежда в офшорна сметка, но той отказал. Двете следващи години са не по-малко вълнуващи за Канте. Той стана шампион и с \"Челси\", а това лято вдигна и световната титла с Франция. \"Да спечеля световното първенство, облечен в цветовете на Франция, надскочи и най-лудите ми мечти. Никога няма да го забравя. Да бъда част от тази група играчи е нещо, което ще си спомням цял живот с усмивка\", каза Канте. Показателно за характера му е отношението на съотборниците му в състава на \"петлите\". Те му посветиха песен, която пееха по време на празненствата.", "date": "2019.01.05", "title": "Н'Голо Канте - тихият футболен мечтател"}
{"url": "https://www.dnevnik.bg/politika/2019/01/05/3370565_borisov_uvolni_trima_zaradi_problema_s_elektronnite/", "text": "По разпореждане на министър-председателя Бойко Борисов двама ръководители в Агенция \"Пътна инфраструктура\" и един от съветниците на регионалния министър ще понесат отговорност заради недобрата организация при подготовката и въвеждането на електронната винетка, съобщи правителствената пресслужба. Като член на Управителния съвет на Агенция \"Пътна инфраструктура\" ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. С постовете си ще се разделят още Антон Антонов, директор на Националното тол управление в пътната агенция и Радослав Николов, съветник в политическия кабинет на министъра на регионалното развитие и благоустройството. Проблемите с електронните винетки започнаха в началото на новата година. Най-общо те са свързани с невъзможност да се купи електронен стикер, продажба на две винетки за един автомобил и липса на потвърждение за конвертиран хартиен стикер в електронен. В допълнение се оказа, че на граничните пунктове не са поставени терминали за покупката на винетки. Заради проблемите управляващите решиха, че до 15 януари ще може да се кара без винетки като обясниха, че така или иначе годишните хартиени винетки за миналата година важат до края на януари. Премиерът Бойко Борисов обеща до 15 дни системата да заработи нормално и да има наказани. Ще бъде ли наказана фирмата-изпълнител До седмица ще стане известно дали ще има санкции и за фирмата-изпълнител, която отговаря за въвеждането на електронните винетки. Това каза председателят на Управителния съвет на Агенция \"Пътна инфраструктура\" инж. Светослав Глосов в ефира на \"Нова телевизия\". Глосов обясни, че негова оставка не е искана и той самият не е подавал такава. \"Дейността на АПИ не се свързва само с продажбата на винетки, тя е много по-голяма – свързана е с изграждането на инфраструктура и т.н. Има си членове на управителния съвет, които отговарят за различни видове дейности. В случая колегата, който е уволнен, е човекът, който отговаря за винетките. Разбрах вчера вечерта за уволненията - това е преценка на премиера. Антон Антонов – шефът на тол управлението, е назначен през декември, но преценката му за освобождаване не мога да я коментирам\", заяви той. Глосов посочи, че в момента се извършва проверка на фирмата-изпълнител, след която ще се разбере дали и за нея ще има санкции. \"Дали ще бъдат само тези хора, които ще поемат отговорност, или и фирмата изпълнител, това ще преценим през следващата седмица. Ако фирмата не е спазила графиците – това се проверява в момента, ще си понесе последствията, каквито са разписани по договор\", заяви той. По думите му има проблеми със софтуера за винетките, но на тях веднага се реагира и се отстраняват. \"Но винаги има такива моменти и считаме, че в рамките на една седмица вече няма да има подобни проблеми. Увеличават се непрекъснато продажбите на винетки и това е нормално. Към момента има над 71 хил. продадени винетки за над 5 млн. лв. – т.е. системата вече започва да работи\", посочи Глосов. Според него външна намеса е причина за проблема с конвентирането на хартиените стикери в електронни винетки. \"Това по-скоро е слабост в разработването на софтуера – да не се допуска въвеждането на един и същи номер повече от веднъж. Системата е тествана още от ноември месец, но към 17 ноември, когато беше въведена, не създаваше такива проблеми\", заяви Глосов. ", "date": "2019.01.05", "title": "Борисов уволни трима заради проблема с електронните винетки"}
{"url": "https://www.dnevnik.bg/analizi/2019/01/05/3370271_rekordnite_plashtaniia_na_bjudjeta_prez_dekemvri_2018_g/", "text": "Българската държава е направила плащания* за близо 7,3 млрд. лв. през месец декември 2018 г. Ако изключим 31-ви декември, когато почти не са правени плащания, през последните три много активни работни дни – 21, 27 и 28 декември, са направени плащания за над 3,3 млрд. лв. В това число влиза и заделянето на ресурса от 1,35 млрд. лв. за магистрала \"Хемус\", което е направено на 27 декември от МРРБ. Плащанията са извадени от Системата за електронни бюджетни разплащания (СЕБРА). Декември 2018 г. безспорно е сред рекордните месеци по бюджетни плащания в историята на страната. Някои от най-големите плащания през месеца са: - Плащания от НОИ за 582 млн. лв. на 7 декември 2018 г. Очаквано НОИ е един от най-големите платци в държавата с бюджет от над 11 млрд. лв. за 2018 г., като големи преводи има в много от дните през месеца. Плащането от 7 декември обаче е най-голямо и е обвързано с изплащане на пенсии; - Финансиране от Държавен фонд \"Земеделие\" – Разплащателна агенция на стойност 633 млн. лв. на 19 декември 2018 г. – това са ежегодните субсидии за селскостопанските производители, като вече няколко години поред първият транш от субсидията за следващата година се плаща още през декември на предходната година. - Плащане от НЗОК на 241 млн. лв. на 21 декември 2018 г. НЗОК също е сред големите платци с общ бюджет от 3,9 млрд. лв. за 2018 г. - Заделянето на ресурса за магистрала \"Хемус\" в размер на 1,35 млрд. лв. от МРРБ на 27 декември 2018 г. Средствата са заделени по отделна сметка на министерството и отчетени като разходи за 2018 г., без реално да са похарчени от държавата; - Текущи субсидии за предприятия от Фонд \"Сигурност на електроенергийната система\" – 169 млн. лв. на 21 декември и 357 млн. лв. на 28 декември 2018 г. Пълна разбивка на плащанията през декември и детайли за по-големите плащания по дни може да намерите в  приложената таблица . Масираните разходи през декември почти напълно стопиха натрупания бюджетен излишък –излишъкът се сви от 2.9 млрд. лв. в края на месец ноември 2018 г. до малко над 160 млн. лв. към края на годината. Това стана възможно не просто с отлагането на някои плащания за края на годината, но и чрез непланирани дискреционни мерки на правителството – в случая насочени предимно към инфраструктурни проекти, силови ведомства и общини. Установената традиция за масирани допълнителни разходи в края на годината е удобна за политиците, но безспорно неудачна като бюджетна практика. Повече за установените порочни практики за допълнителни разходи и харченето на излишъците в България може да видите в изследването на ИПИ  \"Дискреционните публични разходи през 2016 и 2017 г. – размер, произход и предназначение\" . *На графиката са показани ежедневните данни за плащанията в СЕБРА и други плащания в БНБ. Тук влизат всички министерства и ведомства, НОИ, НЗОК, средствата от Европейския съюз в БНБ – Национален фонд и Държавен фонд \"Земеделие\", предоставените трансфери/субсидии за общините и др. Анализът е на  Института за пазарна икономика.", "date": "2019.01.05", "title": "Рекордните плащания на бюджета през декември 2018 г."}
{"url": "https://www.dnevnik.bg/bulgaria/2019/01/05/3356236_drugiiat_vuzmojen_jivot_na_praznichnata_vecheria_ili/", "text": "Как да стане това? Съветите са на Галин Генчев, су шеф (помощник готвач) в ресторанта на хотел \"Сентръл парк\" в София. Той е от Балчик, където завършва средно образование, което го изпраща в кухнята на местни заведения през лятото. Неочаквано за него установява, че мястото му е тъкмо там. Година работи в Италия, където е бойното му кръщение и се научава да работи, което е различно от присъствието на работа, казва самият той. Харесва му да е помощник главен готвач, защото на тази позиция има възможност да се разгърне в кухнята, докато главните готвачи \"се занимават с повече бумащина\". За да получи храната \"втори живот\" е много важно   Задължително се обезкостява докато е топло, но не е фатално и това да се направи после. Варианти има много, но една от добрите възможности е да се направи терин, в който се добавят горчица, сушени домати и прясна подправка като магданоз, например. Маринатата може да се изсипе върху месото и другите съставки, изчаква се да изстине, завива се с фолио и се прибира в хладилника. Стегнат от колагена в маринатата може да се консумира още 3-4 дни. Друга възможност е   и така да се получи вкусен бульон, който да се използва за ориза или други варива, които ще се готвят. Самото месо, което вчера е било под формата на дебели пържоли, може да се нареже натънко - като сух колбас, и така да се превърне в  .  Той силно освежава ястието, за което се ползва, обяснява су шеф Генчев. Предлага пасиране на комбинацията от връзка магданоз, връзка пресен лук, сок от лимон, олио (не зехтин), сол. Получава се песто, което може да освежи салата към сандвича или пък плънката на брускетите. А също и да се постави върху салата, към пресните зеленчуци на която е добавено накъсано снощното месо -  . То от своя страна спокойно може да влезе в състава на наричаната руска салата, като вместо майонеза в нея се добави дресинг, състоящ се от хрян, зехтин и лимон. Птичето месо може да се превърне и в  като от кокалите се подготви бульон. Към него се добавят желаните зеленчуци - сотирани или сварени в бульона. Към края на самото варене, се добавят по-крехки меса, пасира се всичко и се добавя малко масло. Връща се за 4-5 минути на котлона и е готово. Важно условие тук е в тях да не са използвани първоначално лук или оцет, защото ден по-късно това проваля следващи експерименти. Ако не са добавени, обикновената бобена, например, салата може да се превърне в пюре за вкусна гарнитура. Добавя се хрян, освежава се с девесил, пасира се. \"Като цвят и вкус много добре се получава\", уверява Генчев. Който предпочита по-тежка храна, може да добави към всичко това майонеза, а също кориандър, магданоз, малко сух джоджен, ако няма пресен. По същия начин може да се постъпи с граха, ако е бил за гарнитура, а не на манджа. Тук обаче вместо джоджен се слага малко мента. Има надежда и за Генчев съветва домашно приготвеният хляб да не се покрива с кърпи, а да бъде в найлонов плик, затворен, за да се запази. Въпреки старанието на много хора да не ползват по възможност пластмаса. На следващия ден може да се нареже на тънки парчета, които да се намажат с чесън и зехтин и да се препекат. Ако не става дума за постната пита за Бъдни вечер, то се предполага, че в нея вече има сирене, яйца, подправки, които ще гарантират богатия вкус и ден-два по-късно на преобразения вече хляб.", "date": "2019.01.05", "title": "Другият възможен живот на празничната вечеря, или какво да правим с останалата храна"}
{"url": "https://www.dnevnik.bg/sviat/2019/01/05/3370321_ne_pari_a_uvajenie_za_jenite_taka_jujna_koreia_se_bori/", "text": "Милиардите долари, които Южна Корея похарчи в последните десетина години за борба с  демографската криза , не създадоха ефект. Сега президентът Мун Дже Ин опитва нов подход – да подходи с уважение към жените, пише агенция \"Ройтерс\". Южна Корея реши наскоро, че ще позволи на родителите и от двата пола да взимат отпуск за отглеждане на дете и ще увеличи срока на  платеното бащинство . Целта – да премахне съображенията на работодателите, които не искат да назначават жени. Фирмите ще получават и бонуси, ако позволяват на хората с деца да работят по-малко часове. Положението на корейките на пазара на труда е най-неблагоприятното сред държавите от Организацията за икономическо сътрудничество и развитие, макар те са сред най-образованите и спрямо мъжете си, и спрямо жените от останалите страни. Мерките на Сеул обаче отиват и по-напред – бебето вече може да получи фамилията и на майка си, а графата в акта за раждане, на която се отбелязва дали  детето е родено в брак , ще бъде премахната. Опции за  забременяване  ще бъдат достъпни и за  самотните жени  и  неженените двойки , а социални кампании ще окуражават мъжете да поемат по-голяма част от грижите за деца и дома. Всички тези мерки ярко контрастират на инициативата на предишното правителство, водено от първата жена президент на Южна Корея –  Пак Гън Хе.  То създаде онлайн карта, която в реално време показваше къде колко жени във фертилна възраст има, колко бракове се сключват и колко хора умират. Злополучният сайт бе свален само ден по-късно заради недоволството на корейките. \"Държавата приема жените като крави за разплод\", коментира Хон Сук Йон, продуцент на най-популярното детско предаване на страната. Последните мерки тя приема като начало на промяната. Колко са важни парите От 2006 г. насам Сеул е похарчил еквивалента на 135 млрд. долара за бонуси за семейства и субсидии за образованието на децата. Миналогодишният бюджет по това перо е бил над половината от този за отбрана – и това при приложение, че държавата технически е във война със  Северна Корея. Според демографските експерти обаче парите не са най-основният проблем. За Юн Дже Ун, преподавател по социални науки в Сеулския женски университет, важното е, че сега правителството изпраща послания, които може би ще успеят да пробият азиатския консерватизъм. Раждането на дете извън брак , например, се смята за нещо толкова лошо, че децата от такива връзки са само 1.9% от всички. Абортите са незаконни. Осиновяванията – трудни. Стигмата е толкова голяма, че една от църквите в Сеул има \"кутия за бебета\", с възглавници и отопление, в една от външните си стени. Сред корейките между 15 и 64 години само 56% работят. Нивото е под средното за ОИСР, а според специалисти за омъжените млади жени е по-трудно да си намерят работа. Пропастта в заплатите също играе роля – тя е 34.6% в сравнение със средното за ОИСР ниво от 13.8%. Ако раждаемостта не се подобри, икономиката на страната ще се свие с 5% до 2060 г. с падането на продуктивността и повишените разходи за възрастните хора, показват държавните прогнози./ БТА", "date": "2019.01.05", "title": "Не пари, а уважение за жените: така Южна Корея се бори с демографската криза"}
{"url": "https://www.dnevnik.bg/sport/2019/01/05/3370570_kei_nishikori_e_purviiat_finalist_v_brizbein/", "text": "Поставеният под №2 Кей Нишикори се класира за финала на тенис турнира в Бризбейн. 29-годишният японец имаше нужда само от 66 минути, за да преодолее полуфиналите с безпроблемна победа с 6:2, 6:2 срещу французина Жереми Шарди. Нишикори, който в четвъртфиналите отстрани шампиона от 2017 г. Григор Димитров, отново показа страхотен тенис. Той сервираше много стабилно, като вкара 70% от първите си сервиси и загуби само 12 от 47-те точки, които бяха разиграни в неговите подавания. Японецът играеше агресивно както при сервис, така и при ретур. Той спечели 54% от точките, в които посрещаше - 25 от 46, като стигна до пет възможности за пробив и реализира четири от тях. Шарди имаше два шанса за пробив в подаванията на Нишикори. И двата обаче бяха спасени от световния №9, който допусна едва осем непредизвикани грешки за целия двубой. Нишикори постигна шеста поредна победа срещу този съперник и общо седма в деветте срещи помежду им. Във финала японецът ще се изправи срещу победителя от мача между французина Жо-Вилфрец Цонга и руснака Даниил Медведев. Нишикори ще опита спечели първа титла в Бризбейн при второто си достигане до финала. Първото беше през 2017 г, когато той загуби от Григор Димитров в битката за трофея. Японският тенисист се намира в кошмарна серия от девет поредни загубени финала в турнирите на АТП. Последният му титла беше спечелена в Мемфис през февруари 2016 г.", "date": "2019.01.05", "title": "Кей Нишикори е първият финалист в Бризбейн"}
{"url": "https://www.dnevnik.bg/bulgaria/2019/01/05/3370574_temperaturata_v_kneja_padna_do_minus_16_gradusa/", "text": "Тази сутрин температурата в Кнежа падна до минус 16 градуса, а в Севлиево - до минус 14. Във Враца и Разград беше минус 10, а в Плевен, Монтана, Видин и Казанлък  - минус 9. В София температурата падна до минус 6 градуса. От Националния институт по метеорология и хидрология преудпреждават, че студеното време ще се задържи и в началото на следващата седмица ни очаква още едно сериозно застудяване. През следващите дни обаче няма да има силни снеговалежи. Спряно е пропускането на товарни автомобили на ГКПП \"Кулата-Промахон\" поради усложнена метеорологична обстановка и силен снеговалеж, съобщават от Главна дирекция \"Гранична полиция\", цитирани от \"Фокус\". Ограничението е въведено от гръцките власти, а леки автомобили се пропускат само с вериги. От Планинската спасителна служба към БЧК предупреждават, че условията за туризъм в планините са лоши. В района на връх Безбог съществува повишена лавинна опасност поради силен вятър и високата снежна покривка. На много места в планините има мъгла и силен вятър, а снежната покривка е от 40 до 80 сантиметра. Температурите в планината са от минус 9 до минус 16-17 градуса. От планинската спасителна служба съветват да не тръгваме в планината без подходяща екипировка и добра подготовка. Лифтовите съоръжения във всички планински курорти работят и няма регистрирани инциденти с туристи през нощта.", "date": "2019.01.05", "title": "Температурата в Кнежа падна до минус 16 градуса"}
{"url": "https://www.dnevnik.bg/detski_dnevnik/2019/01/05/3368822_otkus_ot_zimni_prikazki_ot_inid_blaitun/", "text": "Зимни приказки\" от Инид Блайтън е вече по книжарниците, съобщи издателство \"Сиела\". 30-те смешни и неочаквани истории са подходящи за деца над 5-годишна възраст. Навръх новогодишната нощ случайна среща със специален гост кара едно малко момче да види всички дела от миналата година – и добрите, и лошите – по нов начин. Гном магьосник обикаля около света, за да поправя неправдите – започвайки с едно изгубено куче. А кой би предположил, че едно малко момче, което обича да храни птиците, ще успее да спаси възрастна дама от нейната самота? В НОВОГОДИШНАТА НОЩ Робин се събуди изведнъж. Седна в леглото и се заслуша. Какво ли го бе събудило? Отвън зад прозореца се чуваха бавни, тежки стъпки и той се зачуди кой ли би могъл да се разхожда в градината посред нощ! Може би някой се бе загубил в снега? Скочи от леглото и отиде до прозореца. Отвори го и се загледа навън. Беше тъмно, но можеше да различи как нещо се движеше. – Кой е там? – провикна се Робин и получи най-странния отговор. – Старият дядо Време! Дойдох да събера тазгодишните шевици. – Тазгодишните шевици! Какво имаш предвид? – каза Робин изненадан. – И какво правиш в градината ни? – Дойдох да събера и твоята шевица – отвърна старият човек. – Нямам такова нещо! – каза Робин. – Сигурно сънувате. – Може би – каза дядо Време. – Но моите сънища са истински. Студено е тук навън, момче. Ако ме пуснеш да вляза, ще ти покажа някои от шевиците си. – Може би гостната е все още топла – каза развълнуван Робин. – Ще ти отворя и може да идем там за малко. Да събудя ли мама? – О, не – каза дядо Време. – Не събуждай никого. Хайде, пусни ме. Робин изтича на долния етаж. Отвори тихо входната врата и някой влезе. Робин отиде до гостната и светна лампата. Тогава за пръв път видя гостенина си. Дядо Време беше стар, стар мъж. Брадата му стигаше почти до пода. Лицето му бе мило и замечтано, с весели очи и тъжна уста. Със себе си носеше голяма коса и Робин се изненада, като я видя. – Това за какво е? – попита той. – Да не си я изкарал от бараката ни? С нея косим дългата трева. – Тази коса е моя – каза дядо Време. – С нея откъсвам годините една от друга. С нея режа времето. – Колко странно! – каза Робин развълнуван. – Ще ми покажеш ли шевиците, за които говореше? Къде са? Какво са? Дядо Време нямаше албум с шевици. Робин си бе представил, че ще види нещо подобно на албума, който майка му получаваше от човека, който продаваше завеси. Но освен косата, дядо Време не носеше нищо друго. – Моите шевици? – каза той. – Всички са с мен, макар да не можеш да ги видиш сега. Всеки има шевица на живота си. Брат ти също. Приятелите ти. Ще ти покажа всяка, за която попиташ. – Искам да видя на брат ми от изминалата година – каза Робин. Дядо Време подпря внимателно косата си. Изгаси светлината. После вдигна ръце в тъмнината и от пръстите му се спусна бляскава широка лента, която трепереше сякаш бе жива. Бе широка колкото масата и се спусна по нея като парче плат, за да може Робин да я види цялата. – Леле мале! Каква красота – каза Робин. – Виж ти моят малък брат какво красиво нещо е направил. Как го е сторил? – Шевицата е направена от всички неща, с които е запълвал дните си – каза дядо Време. – Хубавите моменти, когато е вършил добрини, но и онези моменти, в които е плакал от страх или болка. Всички те са в шевицата. Ето тази сребриста линия е линията на обичта – той много обича, виж каква е красива. Тази светеща нашивка са веселите му моменти – той е много щастливо момче. А тази бляскава нашивка е една голяма добрина, която е направил по средата на годината. Свети, защото е ярка в паметта на всички. – Да, помня го това – каза Робин. – Бях си наранил крака и нямаше как да отида на парти. Лени също не искаше да иде без мен и ми донесе всяка една от играчките си, защото му бе жал, и дори ми даде локомотива, който толкова много обича. Няма да забравя колко добър бе с мен. Но какво е това грозно черно петно, което се вижда? – Тези петна се появяват, когато този, на когото принадлежи шевицата, се ядоса – каза дядо Време. – Трябва да внимава, защото с течение на годините петната ще стават по-големи и ще развалят шевицата изцяло. – Ах, трябва да го предупредя – каза Робин. – Може ли да ми покажеш шевицата на Хари, дядо Време? Хари Джоунс. Той живее до нас. Имаш ли неговата? – Да, тази вечер я събрах – каза дядо Време. Шевицата, която гледаха допреди малко, изчезна и от пръстите на дядо Време се показа друга, която зае нейното място. Беше грозна и само една-две нашивки светеха по нея. Робин се загледа. – Не е много красива, нали? – каза той. – Не. Хари явно не се е справил много добре през неговите триста шестдесет и пет дни – каза тъжно дядо Време. – Виж, тази грозна плетеница означава алчност и егоистичност, а ето я отново и отново как разваля нашивките, които светлите конци се опитват да направят. – Да, Хари е егоист – каза Робин. – Той е единствено дете и смята, че всичко трябва да е само за него. А какво означават светлите нишки, дядо Време? Дядо Време се загледа внимателно в тях. – Това са хубави, дебели нишки – каза той. – Това е всичката работа, която Хари е свършил. Той работи усърдно и ако продължава така, тези светли нишки ще станат толкова силни, че ще преборят тъмните плетеници. Може би някой ден ще успее да направи една хубава шевица. Платът изчезна. Робин се замисли за момент и после попита за още една. – Може ли да ми покажеш на Елза, моля – каза той. – Тя добро момиче. Харесвам я. От пръстите на дядо Време се показа шевица още веднъж. Беше светла, красива и равна. Щеше да е перфектна, ако не беше скъсана на места. – Прекрасна е, но защо е скъсана? – каза Робин. – Да, Елза трябва да е щастливо и умно момиче – каза дядо Време. – Но, уви, виж как скъсаните места развалят шевицата! Това е жестокост, Робин, нещо, което къса живота ни надве. Горката Елза! Трябва много да внимава, защото някой ден цялата ѝ шевица ще се скъса и тя ще загуби щастието си. – Колко странно, дядо Време! – каза Робин изненадан. – Това е едно от нещата, които не мога да понасям в нея – колко е груба към животните. Виждал съм я как мята камъни по тях. А инак е много мила. – Разкажи ѝ за нейната шевица – каза дядо Време. – Защото един момент на жестокост разваля цялата година и понякога повече. – Нека да видя на Лесли – каза Робин. – Много смешно момче е той, дядо Време, тих и срамежлив като мишка! Иска ми се да видя неговата шевица! В тъмнината отново проблесна шевица и тя бе много странна! Едвам се виждаше. Не светеше и нямаше почти нищо за гледане. Само размазани, бледи цветове. – Горкото момче! – каза дядо Време. – Страх го е от всичко. Няма нищо весело и нищо мило в неговата шевица, само страх и свенливост. Робин, ще трябва да му помогнеш да направи по-хубава за следващата година. Кажи му да събере кураж и да не се страхува да бъде добър и мил. Тогава шевицата му ще засияе. Платът изчезна. Дядо време отиде да светне лампата. – Трябва да тръгвам – каза той. – Имам още много шевици да събирам за моята книга. – Чакай малко! – каза Робин. – Моля те, дядо Време, може ли да видя моята? – Да, можеш – каза дядо Време. Той не светна лампата, а отново вдигна странните си пръсти. От тях се спусна шевицата на всички изминали дни през годината – шевицата на Робин. Робин се загледа в нея наполовина уплашен и наполовина развълнуван, чудеше се какво ли щеше да види. Пред него се простря чудна плетеница, цялата от ярки цветове, които танцуваха и блестяха. Бе обляна от сребриста светлина, но от време на време сиви петна разваляха прекрасната картина. – Ех, Робин, добре си се справил тази година – каза доволен дядо Време. – Бил си щастлив, виж как свети шевицата. Работил си усърдно, защото цялата е здрава и постоянна. Бил си добър, сребърната светлина свети, както светиш в спомените на приятелите си. – Но дядо Време, какви са тези сиви петна? – попита объркан Робин. – Не ми харесват. – На мен също – каза дядо Време. – Показват, че си развалил деня си, като не си казал истината. Истината винаги блести, докато неистината замазва със сиво. Виж, тук не си казал истината, както и тук, а вече към края на годината става все по-лошо. Оставил си този лош навик да ти развали шевицата. – Да – каза засрамен Робин. – Все повече неистини говоря, знам. Мама все това ми казва. Не знаех, че ще ми развалят шевицата обаче. Ще бъда много внимателен следващата година и няма да кажа дори една неистина. Ще направя наистина красива шевица. – Внимавай и нещо друго да не я развали – каза дядо Време. – Ще дойда следващата година да ти я покажа пак. Сега довиждане, трябва да тръгвам. Вече се стоплих и наистина ми беше приятно да си поговорим. – И на мен също! Беше хубаво – каза Робин. – Много благодаря, дядо Време! Старият човек се измъкна от къщата и Робин се върна в леглото. Цяла нощ сънува миналогодишните шевици и когато се събуди, не можа да реши дали всичко е било сън, или действителност. – Нищо, ще разбера на следващата новогодишна нощ – каза си Робин. – Ще се оглеждам за стария човек и тогава ще науча. Надявам се шевицата ми да е красива. Вие искате ли да видите вашата? Каква мислите, че ще е? Аз бих искал да знам.", "date": "2019.01.05", "title": "Откъс от \"Зимни приказки\" от Инид Блайтън"}
{"url": "https://www.dnevnik.bg/sport/2019/01/05/3370590_prikazkata_na_brianka_andreesku_stigna_do_finala_v/", "text": "Приказката на канадската тийнейджърка Бианка Андрееску продължи с класиране за финала на турнира в Окланд. 18-годишната тенисистка, която започна участието си от квалификациите, записа седма поредна победа и за пръв път в кариерата си ще се бори за титла при жените. В първия си полуфинал в турнир на WTA Андрееску надигра убедително поставената под №4 Су Уей Хсие - 6:3, 6:3 за 81 минути. Канадката от румънски произход отново показа много агресивна игра и отличен сервис, за да се справи със солидната защита на 33-годишната тайванка. Андрееску вкара 68% от първите си сервиси и спечели 72% от точките в тези случаи. 18-годишната тенисистка завърши с 29 печеливши удара срещу 15 за Хсие и допусна по-малко непредизвикани грешки - 25 срещу 26. Младата канадка имаше девет точки за пробив и реализира четири от тях - три в първия и една във втория сет. В същото време тя спаси четири от петте възможности, които се откриха пред съперничката й. Андрееску изигра седми мач за осем дни. Тя стартира турнира под №152 в световната ранглиста, но с класирането за финала в Окланд си осигури изкачване най-малко до 107-ата позиция. Канадката записа три победи в квалификациите - срещу словачката Кристина Куцова (6:2, 6:0), австралийката Джейми Фурлис (7:5, 6:1) и германката Лаура Зегемунд (3:6, 6:3, 6:3), която беше поставена под №1 в пресявките. В първия кръг на основната схема Андрееску се справи с унгарката Тимеа Бабош - 6:4, 7:6 (6), а във втория кръг шокира световната №3 и поставена под №1 в Окланд Каролин Вознячки след успех с 6:4, 6:4. В четвъртфиналите тя изненада и носителката на седем титли от Големия шлем Винъс Уилямс (6:7, 6:1, 6:3). Във финала в неделя Андрееску ще се изправи срещу германката Юлия Гьоргес. Ако спечели титлата, канадката ще пробие в топ 90 на световната ранглиста.", "date": "2019.01.05", "title": "Приказката на Бианка Андрееску стигна до финала в Окланд"}
{"url": "https://www.dnevnik.bg/biznes/2019/01/05/3370587_bulgarite_sa_s_niski_dohodi_zaradi_nisko_samochuvstvie/", "text": "Проблемът с липсата на квалифициарни кадри не е само за българските предприемачи, коментира пред Би Ти Ви бизнесменът Ивайло Пенчев. Той се съгласи с мнението на банкера Левон Хампарцумян в ефира на същата телевизия в края на миналата година, който каза, че над 1 млн. българи нямат никаква квалификация. Пенчев посочи, че проблемът с функционалната неграмотност далеч не е само в България като напомни, че има бизнес в 70 страни и има места, дори в САЩ, където този проблем е много по-остър. Това е проблем на целия западен свят, който произтича от държавата на благоденствието. Когато държавата изпраща послание към хората: \"Вие, глупави, умни, мързеливи, няма значение, вие заслужавате достоен начин на живот, всеки човек заслужава да живее достойно!\", това послание разглезва и унищожава. Една част от обществото е свикнала, че ще си живее добре без значение от положените усилия и това е вредно за всички, посочи Пенчев.  Според собственика на \"Уолтопия\" българите са с ниски доходи заради ниското си самочувствие, причините за което са исторически. Няма как човек с ниско самочувствие да продава труда си скъпо и да е богат, посочи той. Посочи, че българите са предприемчиви и трябва държавата да подобри условията за бизнес, за да се подобри значително ситуацията. \"Като си с ниско самочувствие, си роб, васал на някой\", посочи той и допълни, че България е била васал на турците, после на руснаците, а сега донякъде на американците. Според Ивайло Пенчев страната може да се развие много по-добре, ако няма съпротива от страна на администрацията за внос на работници от чужбина – например, от Шри Ланка или Пакистан. Никой друг не развива обществото както предприемачите. Единственият начин да се развие общност от хора е там да се появи предприемач – държавата трябва само да осигури добър климат, анализира той. В отговорна въпрос за арестите на някои хора с бизнес, демонстриращи охолен живот през миналата година, Пенчев посочи, че това не са предприемачи и че не се познава лично с тях. По адрес на Николай Банев коментира, че от това, което е чел за него, разбира, че той не е създал нищо, а е \"лешояд\" - взима нещо, оглозгва го и хвърля кокалите. \"Аз създавам стойност, а този човек е от тия, които унищожават стойност () Такъв човек не е предприемач, това е тарикат\".", "date": "2019.01.05", "title": "Българите са с ниски доходи заради ниско самочувствие, смята Ивайло Пенчев"}
{"url": "https://www.dnevnik.bg/bulgaria/2019/01/05/3370586_nov_park_shte_se_poiavi_mejdu_pl_ruski_pametnik_i_pl/", "text": "Зелените трамвайни релски около пл. \"Руски паметник\" ще бъдат удължени до пл. \"Македония\" и така в района ще се оформи линеен градски парк с велоалея и места за почивка, обяви Йорданка Фандъкова вчера във \"Фейсбук\". В същото време ще бъдат запазени паркоместата, както и локалните платна за движение. От думите на Фандъкова се разбира, че промяната на проекта идва след неуспешната процедура за избор за изпълнител на ремонта на линията на трамвай №5. Нов опит за намиране на изпълнител ще има най-рано през април. Реконструкцията трябваше да бъде осъществена от \"Джи Пи Груп\", но след започналото разследване за злоупотреби с европейско финансиране фирмата се оттегли от бъдещия ремонт. В момента отсечката от пл. \"Руски паметник\" до пл. \"Македония\" е в окаяно състояние - с видими поражения върху релсовия път и паважа, които затрудняват дори пешеходците. Така за момента липсва яснота кога и дали ще бъде извършен ремонтът. Проектът за нов парк предвижда облагородяването на района с 467 дървета и 3720 кв. м. зелени площи. Ще бъдат подобрени и пресичанията на трасето на трамваите от напречните улици.  \"Запазването на броя на местата за паркиране е едно от основните ни изисквания, защото прилежащите зони са строени в началото на миналия век, повечето сградите нямат гаражи и хората, които живеят там, нямат места за паркиране\", заявява Йорданка Фандъкова. \"Промените, които правим, ни дават възможност да направим по-зелена градска среда и да увеличим пешеходните пространства и зоните за почивка\", допълва тя. Промените в градската среда ще бъдат консултирани с френското архитектурно бюро \"Вилмот архитекти\", а архитектите от българска страна ще трябва да преработят документацията. Подобни предложения бяха направени от граждански организации преди повече от две години. ", "date": "2019.01.05", "title": "Нов парк ще се появи между пл. \"Руски паметник\" и пл. \"Македония\""}
{"url": "https://www.dnevnik.bg/video/2019/01/05/3363279_koleda_v_saksiia_video/", "text": "Яркочервените листа на красивата Коледна звезда от години са неразделна част и от българския уют, свързван с посрещането на светлия празник. Ако и вие сте получили като подарък нежното растение и разчитате да му се радвате и за следващата Коледа, вижте във видеото най-важните правила как да го запазите.", "date": "2019.01.05", "title": "Коледа в саксия (видео)"}
{"url": "https://www.dnevnik.bg/sport/2019/01/05/3370598_maradona_e_bil_priet_v_bolnica_s_kruvoizliv_v_stomaha/", "text": "Футболната легенда Диего Марадона е бил приет в болница с вътрешен кръвоизлив в стомаха. Проблемът е бил открит при рутинни медицински изследвания в Аржентина, където той е изкарал коледно-новогодишните празници. Марадона е приет в болницата в петък сутринта и вече е освободен. Според източник от семейството, цитиран от \"Ройтерс\", проблемът на 58-годишния аржентинец не е сериозен. \"На тези, които се притесняват за баща ми, мога да кажа, че той е добре и скоро ще си е у дома\", написа дъщеря му Далма Марадона в \"Туитър\" в петък. В събота световният шампион от 1986 г. лично увери, че здравословното му състояние е добро. \"Благодаря ви за всички окуражителни съобщения. Искам да ви кажа, че нищо не се е случило. Наред съм. Напразно сте се притеснявали\", заяви той чрез \"Фейсбук\". В следващите дни Марадона ще премине допълнителни прегледи, след което се очаква да отпътува за Мексико, където е треньор на втородивизионния \"Дорадос\".  Агентът му Матиас Морла обяви, че аржентинецът се е договорил  да остане още един сезон начело на тима от Синалоа. Марадона застана  начело на втородивизионния отбор в началото на септември . Тимът от Синалоа се намираше в дъното на класирането, но подобри представянето си и записа девет победи в 15 мача под ръководството на аржентинеца. \"Дорадос\" завърши седми в редовния сезон и се класира за плейофите, след което стигна до финала. Отборът на Марадона дори беше близо до титлата, но загуби от \"Атлетико\" (Сан Луис) след продължения.", "date": "2019.01.05", "title": "Марадона е бил приет в болница с кръвоизлив в стомаха"}
{"url": "https://www.dnevnik.bg/kultura/2019/01/07/3370319_romeo_popiliev_teatroved_triabva_da_se_podkrepia_riskut/", "text": "- От театралните спектакли най-вече бих отбелязал: \"Неодачници\" на М. Горки в Народния театър, реж. Иван Пантелеев, \"Дивата патица\" от Х. Ибсен в Народния театър, реж. Крис Шарков и \"Животът е сън\" от Калдерон, реж. Дина Маркова в \"Червената къща\". Те успяват да концентрират както един събран и интензивен театрален изказ, така и да оставят значително място за коментар на видяното. - В този твърде  живот изглежда нищо не може да остане незабелязано. Но по-горе отбелязаните заглавия останаха сякаш и сравнително по-незабелязаните.  - По принцип това са някои от т. нар. \"комерсиални\" спектакли. Те обаче идват набързо и тутакси отшумяват. - Все по-малко ще могат да се отбелязват тенденции за каквото и да било. Тенденцията указва някаква постоянна посока за сравнително по-продължителна единица време. Но възможността за разгръщането на подобни деления от време вече отмина. - Не. Всичко се оставя на значението на количеството читател/зрител. Новата публика идва въпреки каквито и да било целенасочени усилия. - И положителното развитие е въпреки всичко. И като че ли колкото по-малко е, повече се забелязва. Но това обстоятелство не бива да успокоява. - По-голямо търпение към изкуството, а следователно и вглеждане в него. За което обаче се изисква съответното време, а може би и ресурси: материални и духовни. - Да се подкрепя рискът. В случая какъвто и да било риск от такъв риск не съществува. От друга страна това не изглежда много демократично. Защото срещу подкрепата на  свобода винаги ще се изправят привържениците на равенството. Либералното в изкуството е обратно пропорционално на същото в икономиката.", "date": "2019.01.05", "title": "Ромео Попилиев, театровед: Трябва да се подкрепя рискът"}
{"url": "https://www.dnevnik.bg/biznes/2019/01/05/3370596_britancite_smiatat_raiuner_za_nai-loshata/", "text": "Нискотарифната \"Райънеър\" (Ryanair) е определена като най-лошата авиокомпания във Великобритания за шеста поредна година в годишната класация на \"Уич травъл\" (Which Travel) - консултантска фирма, изследваща потребителското удовлетворение, предаде ДПА. Пътниците са дали най-лошата възможна оценка за чекиране, удобство на седалките, атмосфера в пътническия салон и храна и напитки.  \"Райънеър\" получава потребителски рейтинг от 40 процента, изоставайки от другите нискотарифни авиокомпании за кратки разстояния \"Томас Кук еърлайнс\" (Thomas Cook Airlines) - с рейтинг 52 процента, и \"Уизеър\" (Wizz Air) - 54 процента, които изпълняват полети главно до дестинации в Източна и Централна Европа. Пасажерите посочват като фактори за негативната си оценка недоволството си от отменени полети, вечно променящи се правила за багажа и все по-лошо спазване на разписанието. Хиляди анкетирани заявили, че \"никога повече няма да летят с \"Райънеър\", дори ако е по-евтина от конкурентите си\". Пред Би Би Си независимият консултант в авиацията Крис Тери коментира, че въпреки лошата оценка, потребителите все още харесват достатъчно \"Райънер\", за да летят с нея. \"Компанията все още предлага невероятна възможност за огромен брой хора. Това, което те получават е това, което очакват\", коментира той. Припомня, че превозвачът завърши тежка година, но въпреки това все още генерира добри приходи. Преди дни превозвачът обяви, че през 2018 г. е превозил рекорден брой пътници.", "date": "2019.01.05", "title": "Британците смятат \"Райънер\" за най-лошата авиокомпания, сочи изследване"}
{"url": "https://www.dnevnik.bg/photos/2019/01/05/3370595_fotogaleriia_sniag_stud_i_krasota_-_ciklonut_sofiia/", "text": "Силен снеговалеж и ниски температури завладяха Гърция заради циклона, наречен \"София\". Кадърът е от Солун.", "date": "2019.01.05", "title": "Фотогалерия: Сняг, студ и красота - циклонът \"София\" над Гърция"}
{"url": "https://www.dnevnik.bg/kultura/2019/01/05/3370107_otkus_ot_staiata_na_chudesata_na_jjulien_sandrel/", "text": "\"Стаята на чудесата\" – роман за истински важните неща в живота. Как един неочакван инцидент може да преобърне живота ни за секунди? На какво е способна една майка за своето дете? Кои са истински важните неща в живота? В дебютния си роман \"Стаята на чудесата\" (ИК \"Сиела\") младият френски автор Жюлиен Сандрел търси отговорите на тези общочовешки въпроси, разказвайки ни трогателна история, преведена на повече от 20 езика в рамките на по-малко от година след излизането си във Франция! Младата парижанка Телма е отдала изцяло живота си на своята кариера и отдавна е спряла да се занимава с нещата, които вълнуват дванадесетгодишния й син Луи – за нея детето е просто пречка по иначе гладкия й кариерен път. Ненадейно тежък инцидент сполетява момчето, което изпада в кома и животът му виси на косъм. Неочакваната и шокираща ситуация преобръща живота на студената кариеристка, провокирайки я да преосмисли всичко, което е постигнала – или пропуснала – досега. Докато лекарите се борят отчаяно за живота на Луи, майка му открива в детската му стая списък с неговите мечти – неговия \"бележник на чудесата\". Мечти, които той едва ли ще успее да изпълни някога Затова Телма решава да ги осъществи вместо него, като записва на видео всяко от предизвикателствата и ги пуска в болничната стая на детето с надеждата то някак да ги чуе и да продължи да се бори. Скоро тази стая става известна като стаята на чудесата, а всички около малкия пациент съпреживяват приключенията, в които майка му се забърква. Докато опитва да спаси сина си Луи, Телма открива и неосъзнато чаканото от години спасение за самата себе си.. \"Стаята на чудесата\" е затрогваща история за истински важните неща в живота – тези, които често пропускаме несъзнателно, или на които не обръщаме внимание, улисани в забързаното си ежедневие. Жюлиен Сандрел е роден през 1980 г. в Южна Франция. Щастливо женен баща на две деца, Сандрел дебютира на литературната сцена в родината си през март 2018 г. със \"Стаята на чудесата\". По-малко от година след излизането на романа правата за книгата са продадени в 20 държави по света. Преводът на \"Стаята на чудесата\" от френски език е на Валентина Бояджиева, а дизайнът на корицата е на Фиделия Косева 10 ч. 32 мин. – Луи, време е! Хайде, няма да повтарям повече! Ставай, ако обичаш, и се обличай! Страшно закъсняваме, вече е девет и двадесет. Горе-долу така започна онова, което щеше да се превърне в най-страшния ден в живота ми. Все още не го знаех, но щеше да има \"преди\" и \"след\" съботата на 7-и януари 2017-а година, 10 ч. и 32 минути. Вечно щеше да остане това \"преди\", тази предходна минута, която щях да искам да спра завинаги, усмивките, дребните радости, неизличимо запечатаните в най-дълбоките гънки на ума ми снимки. Неизменно ще го има и \"след това\"-то – с всичките \"защо\" и \"само ако\", сълзите, писъците, чудовищно скъпата спирала, потекла по бузите ми, виещите сирени, погледите, пълни с отвратително съчувствие, неконтролируемите присвивания на стомаха ми. Разбира се, тогава всичко това не достигаше до мен, тайна, която единствено боговете – ако съществуваха, в което силно се съмнявам – можеха да знаят. Какво точно си казваха въпросните богове в 9 и 20? Един повече, един по-малко, какво толкова? Сигурен ли си? Не съвсем, но защо пък не? Наистина всъщност, защо пък не, лицето на света изобщо няма да се промени. Аз бях далеч от всичко това, далеч от боговете, далеч от сърцето си. Точно в онзи момент обаче, така близък до точката на прекатурване, скъсване, невръщане, бях само аз. Просто аз и ругаех Луи, който очевидно изобщо не си даваше зор. Тогава си казвах, че това дете ме побърква. От половин час се мъчех да го измъкна от леглото му, но напразно. На обед имахме среща с майка ми за обичайния ни брънч – моята месечна голгота, а бях решила преди това да минем през булевард \"Осман\", за да си купя кървавочервените обувки, за които си мечтаех още от началото на разпродажбите. Исках да се издокарам с тях в понеделник за съвещанието с големия шеф на \"Хегемония\" – козметичната компания, за която работех денонощно от петнадесетина години. Ръководех екип от двадесет служители, посветили се на благородната кауза да развиват и усъвършенстват марка шампоан, премахващ до 100% от пърхота – \"до\" означаваше, че един от двестате мобилизирани доброволци беше видял скалпа си напълно изчистен от белите прашинки. Една от големите ми гордости по онова време беше, че успях да издействам, след ожесточени битки с юридическия отдел на \"Хегемония\", да използваме това твърдение. Решаващо за продажбите, за годишното повишение на заплатата ми, за лятната ваканция с Луи и за новите ми обувки. След няколко нечленоразделни изръмжавания Луи се реши най-сетне да изпълни заповедта ми, навлече едни прекалено тесни дънки с повече от прекалено ниска талия, плисна си малко вода на лицето, отдели пет минути вещо да роши косата си, отказа да си сложи шапка въпреки ледените сутрешни температури, измърмори нещо съвършено неразбираемо, чийто смисъл обаче аз знаех (ама защо трябва да идвам с теб...), сложи си слънчевите очила, взе скейтборда си – мръсна, изрисувана по цялата дължина дъска, за която трябваше да купувам състезателни колелца всяка четвърта сутрин, сложи си ултралеката червена пухенка \"Юникло\", грабна пакет бисквити с шоколадов пълнеж, приемайки в същото време да изпие шише гъст плодов нектар, както когато беше петгодишен, и най-накрая извика асансьора. Хвърлих поглед на часовника си. 10 и 21. Чудесно, все още имахме възможност да изпълним разграфения ми до секунда план. Бях предвидила предостатъчно време, понеже никога не беше ясно колко ще отнеме ритуалът по събуждането на негова светлост Луи Велики. Времето беше прекрасно, безоблачно синьо зимно небе. Винаги съм обичала студената светлина. Не съм виждала по-синьо и по-чисто небе от това по време на служебната ми командировка в Москва. За мен руската столица е кралицата на зимното небе. Париж беше придобил московския си вид и небето му ни отправяше сияйните си намигвания. След като излязохме от апартамента си в десети район, с Луи тръгнахме към Източната гара, покрай канала Сен Мартен, като се провирахме между разхождащи се семейства и туристи, хипнотизирани от гледката на корабче, минаващо пред шлюза при моста Йожен-Варлен. Гледах Луи, който препускаше отпред на скейтборда си. Бях горда с малкото мъжле, в което се превръщаше. Трябваше да му го кажа – подобни мисли се раждат, за да бъдат казани, иначе за нищо не служат – но не го направих. В последно време Луи много се промени. Под напора на растежа, характерен за неговата възраст, тялото му на крехко малко момче се превърна в достойна за тийнейджър фигура, а по все още бебешките му бузи, засега пощадени от акнето, беше покарал лек мъх. Прекрасна оформяща се снага. Всичко се случваше прекалено бързо. За миг си припомних как се разхождах по кея Валми и с дясната ръка бутах петроленосинята бебешка количка, а в лявата държах телефона. Почти съм сигурна, че гледката ме накара да се усмихна. Или пък си я бях измислила след това? Паметта ми изневерява, много ми е трудно да си спомня какво мислех в онзи момент, при все че беше толкова важно. Ако само можех да се върна с няколко месеца, няколко години назад, щях да променя толкова неща. Чух да отеква последният акорд от Дъ Уикенд – Луи го беше инсталирал на моя айфон вместо звънец. Беше Ж. П. По дяволите. Защо високопоставеният ми началник ми звънеше в събота сутринта? Е, случвало се беше и досега, не може да работиш за предприятие като \"Хегемония\", без да се налага да се справяш със спешни случаи. Оттогава като си помисля или чуя някой да произнася думите \"спешен случай\", те придобиват съвсем друг смисъл. Никога повече няма да мога да позволя те да се използват за представяне, което трябва да бъде завършено, за потребителски тест, който трябва да се лансира или за флакон, чийто дизайн трябва да бъде одобрен. За каква спешност изобщо става дума тук? Кой е в смъртна опасност? Но точно в онзи момент не знаех това. Питах се просто какво толкова спешно има, та Ж. П. да трябва да се свърже с мен и предчувствах, че е свързано със съвещанието в понеделник. Следователно, неотложна спешност. Жизненоважна. Отговорих без колебание, като само мернах Луи, който беше намалил и бе застанал до мен, очевидно с желанието да ми каже нещо. Направих му знак в смисъл: \"Не виждаш ли, че говоря по телефона?\" Той предъвка нещо в покарващата си брада, смънквайки, струва ми се, че е важно.", "date": "2019.01.05", "title": "Откъс от \"Стаята на чудесата\" на Жюлиен Сандрел"}
{"url": "https://www.dnevnik.bg/bulgaria/2019/01/05/3370658_izpulniteliat_na_tol_sistemata_sushto_shte_bude/", "text": "Заради проблеми с покупката на електронни винетки и липсата на терминали на граничните пунктове на фирмата изпълнител на проекта ще бъдат наложени санкции според подписания с нея договор. Хората, които два пъти са платили за една винетка ще получат парите си обратно, а Министерството на регионалното развитие обмисля електронните вече стикери да могат да се купуват и от някои банкомати. Това обяви на извънредна пресконференция министърът на регионалното развитие Петя Аврамова. По-рано сутринта по настояване на премиера Бойко Борисов поста си загубиха трима чиновници заради фалстарта на системата. По думите на Аврамова, цитирана от агенция \"Фокус\", монтирането на апарати на граничните пунктове е трябвало да се случи до края на 2018 г. \"Това не се е случило, следващата седмица ще направим анализ и съгласно клаузите в договора ще потърсим съответните изпълнения на раздел от договора, санкции и неустойки. Ще си потърсим правата и ще изпълним тези клаузи от договора след направения анализ\", подчерта тя. Изпълнител на проекта е компанията Kapsch. Системата за електронно таксуване по републиканската пътна мрежа работи. Подчертавам, работи. Това обяви още министърът. Разказа, че тестовете на системата, която е готова от август, са минали без констатиране на дефекти, такива обаче били отчетени след нейното пускане реално от 17 декември. Увери, че появилите се проблеми са били отстранявани своевременно както е имало реакция и на няколко хакерски атаки. Проблемите, които изреди Аврамова, са софтуерен проблем с апаратите за таксуване, отстранен от фирмата в рамките на гаранционния период, проблем с актуализиране на винетка след плащане, проблем с банковите преводи и проблем, довел до забавяне на монтажа на апаратите за самотаксуване на гранично-пропускателни пунктове. Продадените електронни винетки до момента са 73 хил. за над 5 млн. лв., отчете Аврамова като посочи, че обемът е сравним с този към същата дата на миналата година, така че нямало загуби за системата и нямало и да има, защото винетката била едногодишна, така че нямало значение кой ден ще се купи. По-рано през седмицата от пътната агенция обявиха, че може да се шофира без винетки до 15 януари заради възникналите проблеми.  Аврамова напомни, че към момента гражданите могат да си закупуват винетки с апарати за самотаксуване, сайта на bgtol. bg, мобилното приложение, областните пътни управления, мобилният оператор А1. \"Поетапно започва продаването на касите на easypay, oт следващата седмица започва продажбата в големи вериги и бензиностанции- OMV, Петрол, ЕКО, както и в Български пощи\", добави тя. На всички граждани, които са заплатили два пъти за една винетка, средствата им ще бъдат възстановени. Те трябва да подадат заявления в Областното пътно управление или в централното управление на Агенция \"Пътна инфраструктура\", като заявление в свободен текст и към него трябва да има информация за купената винетка и доказателство за нейното плащане. Регионалният министър обясни, че в момента се обсъжда още една идея за купуване на електронна винетка, която да се осъществява от банкоматите. \"Около 2 хил. банкомата ще бъдат въведени в системата, така, че и през тях да може да се закупува електронна винетка\", каза още Аврамова.", "date": "2019.01.05", "title": "Изпълнителят на тол системата също ще бъде санкциониран заради винетките"}
{"url": "https://www.dnevnik.bg/biznes/2019/01/05/3370664_zaradi_sniag_letishteto_v_mjunhen_otmenia_poleti/", "text": "Продължаващият обилен снеговалеж в Южна Германия наложи отмяната на все повече и повече полети на различни авиокомпании на най-голямото летище в провинция Бавария - Мюнхенското, предаде ДПА, цитирана от БТА. Досега само през днешния ден са отменени най-малко 120 полета, каза говорител на летището и предупреди, че може ще има още отменени полети. Редовното разписание за събота включва 850 излитания. Подобно е времето в съседните Австрия и Швейцария. Снежната покривка засега, според Асошиейтед прес, е десетина сантиметра.", "date": "2019.01.05", "title": "Заради сняг летището в Мюнхен отменя полети"}
{"url": "https://www.dnevnik.bg/sport/2019/01/05/3370663_andersun_prechupi_karlovich_v_tri_taibreka_v/", "text": "Кевин Андерсън спечели тенис турнира в индийския град Пуна в исторически финал с Иво Карлович. 32-годишният южноафриканец победи 39-годишния хърватин със 7:6 (4), 6:7 (2), 7:6 (5) в равностойна битка, продължила 2 часа и 45 минути. Двубоят противопостави финалистите с най-висок общ ръст в историята на мъжкия професионален тенис - 4.14 метра. 203-сантиметровият тенисист от Йоханесбург и 211-сантиметровият тенисист от Загреб оправдаха очакванията за престрелка от сервис и решиха мача в три тайбрека. Карлович пласира цели 36 аса. Андерсън направи 21 директни точки от сервис, но се справяше значително по-добре при посрещането на вторите сервиси и това му позволи да доминира в мача. Финалистът от \"Уимбълдън\" не даде нито една точка за пробив на съперника в целия мач. В същото време той имаше цели осем възможности в подаванията на Карлович. Благодарение на мощния си сервис обаче хърватинът спаси всяка една от тях. Карлович спаси два мачбола при 5:6 в третия сет и успя да се добере до тайбрек. Решаващия гейм започна отлично за хърватския ветеран, който поведе с 5:2. При 5:4 той имаше два сервиса на разположение, за да спечели титлата. Андерсън обаче реализира два минипробива и обърна резултата, след което се възползва от двата си начални удара и приключи двубоя в своя полза. Южноафриканецът спечели шеста титла в кариерата си и първа в надпреварата от категория \"АТП 250\" в Пуна. Миналата година при дебюта на турнира той стигна до финала, но загуби от французина Жил Симон. Карлович се размина с деветия си трофей, но стана най-възрастният финалист в турнир на АТП от 43-годишния Кен Розуел през 1977 г. Хърватинът започна сезона под №100 в световната ранглиста, но в понеделник ще напредне до №69.", "date": "2019.01.05", "title": "Андерсън пречупи Карлович в три тайбрека в \"най-високия\" финал в историята на тениса"}
{"url": "https://www.dnevnik.bg/photos/2019/01/05/3370682_fotogaleriia_jultite_jiletki_sreshtu_mediite/", "text": "Над хиляда привърженици на френското движение на \"жълтите жилетки\" проведоха днес кратка мирна демонстрираха пред централата на агенция Франс прес в Париж, но скандираха срещу медиите, предаде АФП, цитирана от БТА.", "date": "2019.01.05", "title": "Фотогалерия: \"Жълтите жилетки\" срещу медиите"}
{"url": "https://www.dnevnik.bg/sport/2019/01/05/3370684_chelsi_izprati_fabregas_i_zapochna_uashtitata_na/", "text": "Носителят на трофея \"Челси\" започна успешно защитата на Купата на Англия след победа 2:0 срещу \"Нотингам форест\". Двубоят на \"Стамфорд бридж\" беше белязан от голове и големи пропуски на Алваро Мората и сбогуване със Сеск Фабрегас. Испанският полузащитник можеше да се разпише в последния си мач за сините, но пропусна дузпа при 0:0 през първото полувреме. 31-годишният футболист, чийто договор изтича в края на сезона, ще премине в \"Монако\" в близките дни. Той си тръгва от \"Челси\" след 198 мача, 22 гола, две титли и общо четири трофея за четири години и половина. Фабрегас беше привлечен на \"Стамфорд бридж\" от \"Барселона\" за 33 милиона паунда. Преди това той носеше екипа на друг лондонски клуб - \"Арсенал\" (от 2004 до 2011 г.), като изигра 303 мача и вкара 57 гола за \"артилеристите\". Мората също се превърна в главно действащо лице в мача с \"Нотингам форест\", който заема седмото място в Чемпиъншип. Испанският нападател получи шанс да води атаката на \"Челси\", но отново изпрати мач със смесени емоции. Мората пропиля страхотен шанс да отбележи през първото полувреме, откри резултата в началото на втората част, малко по-късно направи още един голям пропуск след това, но в 59-ата минута реши мача с второ попадение. Силен мач изигра Калъм Хъдсън-Одой, който изработи и двата гола. В 49-ата минута 18-годишното крило направи отличен пробив отдясно и центрира пред вратарското поле за Мората, който не сгреши отблизо. Десет минути при сходна ситуацията падна и вторият гол. Хъдсън-Одой отново се освободи отдясно и достави перфектно центриране към далечната греда за Мората, който отбеляза с глава. Лошата новина за \"Челси\" днес беше контузията на Рубен Лофтъс-Чийк, който беше заменен принудително от Еден Азар в 42-ата минута.", "date": "2019.01.05", "title": "\"Челси\" изпрати Фабрегас и започна успешно защитата на Купата на Англия"}
{"url": "https://www.dnevnik.bg/sport/2019/01/05/3370689_shifrin_produlji_dominaciiata_si_s_pobeda_v_zagreb/", "text": "Носителката на Големия кристален глобус Микаела Шифрин продължи пълната си доминация в Световната купа по ски алпийски дисциплини. 23-годишната американка спечели слалома в Загреб и записа девета победа в 17 състезания от началото на сезона. Шифрин отново беше без конкуренция в коронната си дисциплина. Тя натрупа солиден аванс още в първия манш, като единствена преодоля трасето за по-малко от минута - 59.70 секунди. Във втория манш американката се спусна спокойно и даде втори резултат, като завърши с общо време 2:01.09 минути. Тя изпревари голямата си съперничка Петра Влъхова с 1.25 сек., а трета с пасив от 1.75 сек. финишира Венди Холденер. Шифрин записа шеста победа в седмия слалом за сезона. Тя не успя да триумфира единствено в градския паралелен слалом в Осло на 1 януари, когато загуби финалната гонка с Влъхова. В класирането за малката световна купа в дисциплината двукратната олимпийска шампионка води с 680 точки и аванс от 100 точки пред словачката. Холденер е трета с 375 точки. В битката за Големия кристален глобус авансът на Шифрин е още по-убедителен. Тя има 1214 точки, а Влъхова и Холденер допълват челната тройка съответно със 748 и 514 точки.", "date": "2019.01.05", "title": "Шифрин продължи доминацията си с победа в Загреб"}
{"url": "https://www.dnevnik.bg/bulgaria/2019/01/05/3370690_izdirvan_ot_mvr_nauchi_ot_mediite_che_go_tursiat/", "text": "В четвъртък МВР обяви, че търси 45-годишния Светослав Валушев за грабеж, за когото предупреди, че е възможно да е въоръжен. Издирваният мъж сам се свързал с Би Ти Ви, съобщи в репортаж телевизията. Той твърди, че доколкото знае, никой не го е търсил. По думите му го издирват за грабеж на телефон, а за престъплението е обвинен от бившата си приятелка, с която не се разбирали. Според репортажа на Би Ти Ви жената не е пожелала да застане пред камерата, защото се страхувала, но телевизията е получила запис от разговор, за който се твърди, че е между двамата. На него се чува как мъжки глас отправя заплахи към жена. Светослав Валушев твърди, че се намира в Русия на лечение и това е причината да не се предаде сам.", "date": "2019.01.05", "title": "Издирван от МВР твърди, че научил от медиите, че го търсят"}
{"url": "https://www.dnevnik.bg/bulgaria/2019/01/05/3370697_vlastite_v_severna_gurciia_preporuchvat_da_ne_se/", "text": "Министерството на външните работи информира, че в резултат на обилния снеговалеж и понижените температури през цялата нощ в Северна Гърция е налице усложнена пътна обстановка. Гръцките власти са въвели ограничение за пропускане на товарни автомобили и автобуси на ГКПП \"Кулата-Промахон\" и на ГКПП \"Илинден\". Леки автомобили се пропускат само с вериги. Очаква се ограничението за товарни автомобили и автобуси да бъде отменено след приключване работата на снегопочистващите машини в участъка \"Промахон\" – Серес от автомагистралата до Солун. По регионалните и второстепенни пътища на територията на област Централна Македония движението може да се извършва само с вериги. Временно е въведена забрана за движението на камиони с тегло над 3,5 т., като пътна полиция извършва периодични прегледи на обстановката и взима решения за налагане или вдигане на ограниченията. Основните пътни артерии в Солун са почистени, но властите препоръчват движението да става с вериги. Гражданска защита и пътните служби са приключили с разчистването на националната магистрала Атина-Солун в участъка на Ламия и към 13.00 ч. тя е проходима, но остава ограничението за движение с вериги на камиони с тегло над 3,5 т. Забрана има за движението на камиони от Гревена за Козани. Усложнената метеорологична обстановка засегна сериозно дейността на летището в Солун. Пристигащи международни полети биват пренасочвани към летищата в Атина, София, Скопие и Тимишора.  Властите в Северна Гърция препоръчват на гражданите да се въздържат от пътувания, които не са наложителни, до спиране на снеговалежа и до приключване на дейността на службите, отговорни за снегопочистването. Някои фериботи не се движат.  Информация за актуалната пътна обстановка в района на Солун гражданите могат да получават на сайта:  www.astynomia.gr/traffic-thessaloniki.php , а за обстановката на солунското летище \"Македония\" – на адрес skg-airport.gr. При нужда българските граждани могат да се свържат с посолството на Република България в Атина на следния мобилен телефон за спешни случаи: +30 693 70 96 220 или с генералното консулство в Солун: +30 2310 829 210; +30 2310 869 510 или дежурен телефон в извънработно време: +30 2310 869 520. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2019.01.05", "title": "Властите в Северна Гърция препоръчват да не се пътува в района"}
{"url": "https://www.dnevnik.bg/sviat/2019/01/05/3370698_pet_jeni_zagubiha_pri_pojar_v_staia_za_igri_v_polsha/", "text": "Липсата на подходящ път за евакуация е е вероятната причина за смъртта на пет жени при пожар в град Кошалин, в северната част на Полша, предаде \"Ройтерс\". Пламъците избухнали в игрална зала от типа ескейп рум. Един мъж е сериозно ранен. Причините за пожара засега остават неизвестни. Игралните зали от типа ескейп рум са много популярни в последно време в Полша и там сега има над 1000 подобни зали. В тях хората биват затваряни в стая и трябва да разрешат загадка или да се справят със серия от предизвикателства за определено време, за да могат да излязат. Най-често това е един час. Хипотезата за причината за смъртта е на местната противопожарна служба. След този случай започва проверка на безопасността на всички такива места в Полша. Месен прокурор коментира пред медиите, че вероятно огънят е възникнал в резултат на изтичане на газ от отоплителната система. ", "date": "2019.01.05", "title": "Пет жени загинаха при пожар в стая за игри в Полша"}
{"url": "https://www.dnevnik.bg/sport/2019/01/05/3370695_i_arsenal_mina_spokoino_prez_purvoto_si_prepiatstvie/", "text": "Носителят на рекордните 13 трофея \"Арсенал\" премина спокойно през първото си препятствие в Купата на Англия. С много резерви и млади играчи от школата тимът на Унай Емери спечели с 3:0 като гост на третодивизионния \"Блекпул\". Тийнейджърът Джоузеф Уилок отбеляза първите два гола в мача. 19-годишният атакуващ полузащитник откри резултата в 11-ата минута, а осем минути преди почивката направи 2:0. Алекс Иуоби добави трето попадение в 82-ата минута. \"Артилеристите\" се присъединиха към  \"Челси\" ,  \"Манчестър юнайтед\"  и  \"Тотнъм\" , които по-рано си осигуриха място в следващата фаза. Другите два тима от голямата шестица на Висшата лига - \"Манчестър сити\" и \"Ливърпул\", играят съответно срещу \"Родъръм\" в неделя и \"Уулвърхемптън\" в понеделник. Двубоят между \"Блекпул\" и \"Арсенал\" беше белязан от нови протести срещу собственика на домакините Оуен Ойстън. Стадион \"Блумфилд роуд\", който е с капацитет от близо 18 хиляди седящи места, остана полупразен. Преди срещата пък фен на \"Блекпул\" забави пътуването на \"Арсенал\" до стадиона, след като се качи върху автобуса на гостите. Това наложи управата на хотел \"Престън мариот\", където бяха отседнали лондончани, да осигури алтернативен транспорт. Фенът е отказал да слезе от автобуса в продължения на 40 минути, съобщи полиция. След това той е бил арестуван. На терена Едуард Нкетиа, който стартира като титуляр на върха на атака на \"Арсенал\", пропусна отличен шанс да откри резултата в третата минута. В ответната атака и \"Блекпул\" създаде чисто голово положение, но Петер Чех спаси удар на Арман Гнандуйле. В седмата минута Нкетиа направи втори, още по-голям пропуск, след като получи отлично подаване от Ейсли Мейтланд-Найлс, но от границата на вратарското поле изпрати топката в аут. \"Арсенал\" все пак стигна до ранно попадение. В 11-ата минута Аарън Рамзи стреля по пряк свободен удар, топката се отби в гредата, а Уилок беше най-добре пласиран и с глава я изпрати в опразнената врата. Тимът на Емери показа обичайните си слабости в защита, но играчите на \"Блекпул\" пропуснаха да се възползва от тях. Осем минути преди почивката \"артилеристите\" стигнаха до второ попадение и до голяма степен решиха мача. Иуоби изведе на десния фланг Карл Дженкинсън, който центрира към вратарското поле. Нкетиа не успя да засече топката във вратата, но я отклони към далечната греда, където за Уилок не бе проблем да отбележи на метър от голлинията. През второто полувреме домакините опитаха да се върнат в мача, но отново показаха неумение пред гола. В 82-ата минута Иуоби сложи точка на спора, след като направи добавка след спасен изстрел на Рамзи. Голът трябваше да бъде отменен заради засада, но страничният рефер я пропусна.", "date": "2019.01.05", "title": "И \"Арсенал\" мина спокойно през първото си препятствие във ФА къп"}
{"url": "https://www.dnevnik.bg/sviat/2019/01/05/3370701_ispanskata_desnica_shokira_s_tuit_v_koito_zavoalirano/", "text": "Испанската дясна Народна партия бе остро разкритикувана и призна, че е допуснала грешка, след като постна в Туитър видеоклип, в който завоалирано пожелава смъртта на премиера социалист Педро Санчес, предаде Франс прес, цитирана от БТА. Правителството съобщи в гневно изявление, че ще сезира прокуратурата, за да се прецени дали този туит нарушава закона и ако случаят е такъв, да даде под съд автора и разпространителите му. Видеото е пуснато в навечерието на Богоявление - много популярен празник в Испания, тъй като тогава хората дават и получават подаръците си, донесени от Тримата влъхви, а не от Дядо Коледа. То представлява скеч, в който мъж чете списъка с пожелания на седналия на коленете му негов син. \"Любимата ми певица беше Ейми Уайнхаус и вие ми я отнехте. Любимият ми актьор беше Робин Уилямс и вие ми го отнехте. Любимият ми хуморист беше Чикито де ла Калсада и вие ми го отнехте. Та ви пиша ново писмо, за да ви кажа, че любимият ми премиер е Педро Санчес\", гласи посланието. Видеоклипът предизвика остро критични реакции, че Народната партия е отишла твърде далеч с пожелаването на смъртта на премиера. Партията изтри туита си и поднесе извинения.  \"Не сме имали намерение да обидим или да навредим на когото и да било. Това беше грешка\", туитна Народната партия.", "date": "2019.01.05", "title": "Испанската десница шокира с туит, в който завоалирано пожелава смъртта на премиера Санчес"}
