{"url": "https://www.dnevnik.bg/evropa/2020/01/31/4023446_gjunter_ili_mehmet_koi_po-lesno_si_namira_jilishte_v/", "text": "                         \"Дава се под наем: стая, кухня, баня, общо 40 кв.м - само за германци\": Хамадо Дипама от Буркина Фасо така и не бил дочел обявата докрай, когато вдигнал телефонната слушалка и се свързал с наемодателя. Но след като кандидатът се представил с фамилното си име, от другата страна веднага подчертали, че жилището се дава под наем само на германци. Когато малко по-късно германски приятел на Дипама се обадил да иска информация за същото жилище, веднага му бил определен час за оглед. Дискриминацията на имотния пазар е широко разпространена в Германия. Според проучване на Федералната антидискриминационна агенция  повече от една трета от чужденците в страната са ставали жертва на дискриминация  при търсенето на жилище (35%). Според ръководителя на агенцията Бернхард Франке името на кандидата нерядко става причина за това той въобще да не бъде поканен на оглед. Една четвърт от участниците в проучването споделят, че на тях им е било предложено да плащат по-висок наем, отколкото на германските кандидати наематели, респективно - да закупят жилището на по-висока цена. Антидискриминационният закон в страната забранява двойните стандарти по отношение на възраст, наличие на увреждания, произход, пол, сексуална идентичност и светоглед. Според Бернхард Франке част от проблемите се дължат на самия закон: \"Антидискриминационният закон допуска много изключения, които засягат например частните лица, които отдават под наем само едно жилище.\" Според председателя на хуманитарната организация DPWV Улрих Шнайдер проблемът се корени в недостига на жилища под наем на много места в Германия и съответно високата конкуренция между кандидатите. Осемдесет и три процента от участниците в запитването смятат, че дискриминацията на имотния пазар е често явление. В същото време 41% си признават, че също биха имали задръжки да дадат под наем жилището си на чужденец. \"Това показва, че предразсъдъците спрямо имигранти са толкова по-високи, колкото по-непосредствено се засягат личните интереси\", казва Шнайдер. Когато един турчин иска да наеме жилище в Берлин Колко трудно е понякога чужденец да получи жилище под наем в Германия разказва в \"Ди цайт\" журналистът от турски произход Джан Дюндар. Иронично той отбелязва, че поканата за личен разговор с наемодателя предизвиква у кандидата почти същото вълнение, както едно предложение за нова работа или предложение за брак. А документите, които трябва да се представят в подобен случай, не са малко: формуляр с личните данни, копие от трудов договор, банково извлечение за месечните доходи и потвърждение от предишния наемодател, че няма неиздължени суми. Наемодателите често задават и по-лични въпроси: например дали кандидатът е женен и колко деца има. Наличието на деца също може да усложни ситуацията на кандидата. Има и неформални изисквания: важно е с какво облекло се явява кандидатът за жилището, дали идва в точно уречения час, или закъснява и т.н. Но преминаването през всичките тези препятствия далеч не означава, че апартаментът му е в кърпа вързан. Защото идва ред на чакането, което понякога трае месец-два. Който прояви нетърпение и се опита да подразбере какъв е окончателният избор на наемодателя, също може да бъде декласиран, твърди Дюндар.", "date": "2020.01.31", "title": "Гюнтер или Мехмет: кой по-лесно си намира жилище в Германия"}
{"url": "https://www.dnevnik.bg/bulgaria/2020/01/31/4023752_na_1_fevruari_zapochva_stroitelstvoto_na_vodoprovoda/", "text": "В събота - 1 февруари в 10 ч. ще бъде направена първата копка за новия водопровод от село Мало Бучино до Перник ,съобщи Министерството на икономиката. Идеята е по новата тръба да бъде доставена вода от Рила през софийския водопровод до бедстващия Перник, който е на воден режим от ноември. Заради строителството до средата на февруари се ограничава движението по 1.2-километров участък от третокласния път III-1801 Големо Бучино - Перник. За извършване на необходимите строителни работи се спира движението в участъка от разклона за с. Люлин до отбивката за регионалното депо за битови отпадъци. На 28 януари Столичният общински съвет  даде зелена светлина на проекта , а ден по-късно премиерът Бойко Борисов поръча работата да започне веднага. Обещанието на министъра на икономиката Емил Караниколов е водопроводът да се построи за по-малко от 45 дни като ще се работи денонощно от над 10 екипа. Цената на водопровода с дължина 13.5 км е около 25 милиона лева. Не е обявена обществена поръчка заради форсмажорните обстоятелства.", "date": "2020.01.31", "title": "На 1 февруари започва строителството на водопровода Мало Бучино - Перник"}
{"url": "https://www.dnevnik.bg/video/lice_v_lice/2020/01/31/4023751_metodi_andreev_hora_kato_bojkov_imat_parlamentarni/", "text": "Хора като Васил Божков имат парламентарни групи във всеки един парламент\", заяви в предаването \"Лице в лице\" по Би Ти Ви Методи Андреев, който беше народен представител от ГЕРБ в 43-тото Народно събрание. Той коментира  обвиненията на прокуратурата спрямо бизнесмена Васил Божков  и дори представи данни, според които след първоначалното му приемане през 1999 година Законът за хазарта е бил променен 19 пъти от всички правителства извън кабинетите на Бойко Борисов и 17 пъти - по време на трите мандата на Борисов като премиер. \"Те не са правили поправките в интерес на държавата, те са ги правили в интерес на хората като Божков\", коментира Андреев. \"В последните години, последните управления на Борисов, държавата е била съучастник с хората като Васил Божков. Тя е контролирала техния бизнес, тя ги е обслужвала със своите органи и парламенти, за да може да се създаде този октопод, от който в момента виждаме само едно пипало\", каза още той. Според Андреев няма как в организираната престъпна група, която според прокуратурата е била ръководена от Васил Божков, да не е имало и представители на управляващите. \"За да кажа \"Браво\" на главния прокурор, той трябва да хване хората от организираната престъпна група и от управляващите. Дотогава аз ще имам едно голямо съмнение чий интерес защитава този главен прокурор\", заяви Андреев. Според него \"във всички тези големи бизнеси - темата е Държава сигурност\". Темата коментира и Тихомир Безлов от Центъра за изследване на демокрацията. Той припомни как се е развивал бизнесът на Васил Божков през годините и направи паралел между случващото се сега в хазарта и фалита на КТБ. \"И сега има конфликт между собствениците, намеса на държавата и дори символики като отпътуване с един самолет\", заяви той.", "date": "2020.01.31", "title": ""}
{"url": "https://www.dnevnik.bg/sport/2020/01/31/4023749_sled_chetvurti_mach_bez_vkaran_gol_krushchich_ochakva/", "text": "ЦСКА продължи слабото си представяне в контролите по време на подготвителния лагер в Марбея. Червените не успяха да вкарат гол и в четвъртия си мач в испанския курорт, като тимът на Милош Крушчич загуби с 0:3 от втория в чешкото първенство \"Виктория\" (Пилзен). Треньорът на ЦСКА реши да заложи на футболисти, които не играха редовно в предишните двубои, но остана разочарован от представянето на тима. Червените допуснаха много грешки в защита, като Крушчич очаква отборът да покаже друго лице в последната контрола срещу \"Яблонец\" на 1 февруари. \"Не съм доволен. Днес дадох почивка на играчите, които са играли повече. Тези, които получиха възможност да играят, не оправдаха очакванията. Надявам се утре да изглеждаме по друг начин. Дори съм убеден, че утре ще бъде съвсем различен мач\", каза Крушчич след края на мача. Мачът с \"Виктория\" беше белязан от контузии на Рубен Пинто и Ахмед Ахмедов. Това е третата загуба на ЦСКА в приятелските срещи в Марбея. Червените отстъпиха още от  \"Нюрнберг\" (0:5)  и японския \"Шонан\" (0:1), а завършиха наравно с \"Чонбук\" (0:0). : Витаутас Черниаускас, Пламен Гълъбов, Иван Турицов, Божидар Чорбаджийски, Жеферсон, Рубен Пинто,. Тиаго, Вив Соломон-Отабор, Денис Давидов, Ахмед Ахмедов, Тонислав Йорданов : Густаво Бусато, Мартин Смоленски, Валентин Антов, Едвин Джеси, Томи Юрич, Евандро, Енрике, Стефано Белтраме, 1Брадли Мазику, Жанио Бикел.", "date": "2020.01.31", "title": "След четвърти мач без вкаран гол Крушчич очаква ново лице на ЦСКА в бъдеще"}
{"url": "https://www.dnevnik.bg/bulgaria/2020/01/31/4023724_mejdu_kolbasarskoto_otnoshenie_i_grijata_za/", "text": "Прокуратурата и полицията изнасят културно-исторически ценности и в разрез със закона предмети от колекцията на издирвания бизнесмен с интереси в хазарта Васил Божков. Има опасност уникални и безценни артефакти да бъдат унищожени. Това заявиха в писмо до медиите в петък (31 януари) представители на академичния състав и служители на Фондация \"Тракия\", които се грижат за колекцията и организират изложения с участието на предмети от нея в България и в чужбина. Предупрежденията на експертите от фондацията дадоха основания на прокуратурата да обясни, че никой не изнася антики в чували и това са спекулации и да уверят, че се спазват стриктно всички процедури. Малко по-късно министърът на културата Боил Банов също направи изявление като обясни, че ценности и картини няма да бъдат \"струпани в една стая\", а се подготвят специални депа и помещения в Националната художествена галерия и Националния исторически музей с нужната температура, светлина и влажност. От Националния исторически музей обясниха пред \"Дневник\", че процедурата е изключително стриктна. Предметите се докосват само със специални ръкавици в присъствието на реставратор и се подготвят предварително точно определени опаковки и кутии, които да запазят изцяло културно-историческите ценности. Колекцията на Васил Божков вече е била излагана в музея и експертите знаят как да подходят към нея, увериха от НИМ. До края на деня в петък нямаше отговор на въпроса обаче дали изобщо, колко и какви предмети са били конфискувани от колекцията на Божков, по какъв начин се е случило това, къде са в момента и дали има някаква опасност за състоянието на културно-историческите ценности Фондация \"Тракия\": Антиките са безценни и са в опасност \"По време на нерегламентираната акция, проведена в сградата на Нове АД Холдинг, която е със статут на музей, бяха направени опити да се изнесат крехки и уникални произведения на изкуството в чували\", съобщиха от фондацията в петък и определиха случващото се като \"зверство\". \"Подобна варварска показност, насочена към безценното културно-историческо наследство на България е не само безпрецедентна и лишена от елементарно разбиране на значимостта на предметите в колекцията, но е и напълно законово необоснована\", подчертават от организацията и се противопоставят срещу \"нецивилизованите и неправомерни действия на властите\". Те призовават да бъдат прекратени опитите за публично пресиране от страна на властимащите чрез унищожаването на безценни антики, част от българската и световна история. Още в четвъртък вечер пред БиТиВи,  проф. Веселина Инкова, която е реставратор  и член на фондацията коментира: \"Не се опакова така предмет. Не се пренася така, най-вече предмет с такава културна стойност, те са безценни...Всяко боравене, да не говоря за транспорт и престой в някакви условия е свързано с риск за опазване. Има строг режим как се борави с културни ценности. Но съм изумена, че прокуратурата не е запозната с тези изисквания.\"      Колекцията е собственост на музей, съхранявана е от фондация \"Тракия\" и има всички необходими документи, подчертават експертите като допълват, че експонатите трябва да се съхраняват при определени условия и транспортират при строго определени правила. Според тях всяка непрофесионална намеса може да доведе до огромни щети върху \"предмети с уникална научна и културна стойност\". Принудителното изземване без необходимата експертна подготовка и набор от документи, които да гарантират опазването им, е ужасяващо посегателство върху световното културно-историческо наследство и би могла да доведе до унищожаването им. И подчертават, че унищожаването на културно и историческо наследство в някои случаи може да бъде разглеждано като военно престъпление по международните закони. \"Посегателството над предметите от Колекция Васил Божков ще се отрази в дългосрочни международни имиджови последици за България и българската позиция на световната културно-историческа карта\", твърдят от фондацията и посочват, че конфискуването на колекцията или части от нея ще затрудни и забави много отдавна планирани срещи с международни експерти. Фондацията се е обърнала и към десетки световни организации, които се занимават със съхранението и опазването на световното културно-историческо наследство се казва в официалното съобщение. В петък \"Дневник\" не успя да се свърже с представител на фондацията. Прокуратурата: Това е хибридна атака \"Това е хибридна атака срещу прокуратурата от обвиняемия Божков и свързаните с него лица, че предметите се изсипват в чували. Предметите не се изсипват в чували. Те се изземват по законоустановения ред, в присъствието на най-добрите експерти\". Това заяви говорителят на главния прокурор Сийка Милева. По думите й не е вярно твърдението, че при акциите в дома и офисите на Божков разследващите извършват изземване на ценни вещи и предмети в нарушения на реда, установен в закона.      Тя увери, че при всички процедури се спазват разпоредбите на Наказателно-процесуалния кодекс. \"Няма такова нещо, като това предметите да се хвърлят в черни чували, както излезе по медиите\", подчерта тя. \"Вчера бях цензурирана. Прокуратурата знае срещу кого се е изправила. Знае, че се изправя срещу тази хазартна организация, която разполага с милиони левове, с които ще опита да се защити чрез вас, медиите\", заяви Милева пред журналисти в Съдебната палата без да изясни какво има предвид. Министерство на културата: Подготвят се специални депа \"Нищо от колекциите на Васил Божков не е изнасяно, камо ли в найлонови торбички и чували\". Това заяви министърът на културата Боил Банов на пресконференция във ведомството. Той също опроверга думите на издирвания бизнесмен и предупрежденията на фондация \"Тракия\". По думите му, процедурата е дълга и строго разписана. Ако става въпрос за картини, по време на изземването трябва да присъства реставратор. Правят се снимки, които да удостоверят състоянието на платната, а след това се подготвя специална опаковка. Транспортирането също става по строго определен ред, а за съхранението се изискват специални условия. Вече са подготвени депата в Националния исторически музей и в Националната художествена галерия. От думите на Банов се разбра, че все още нищо не е изнесено и откарано там, но експерти на министерството съдействат на разследващите. \"Там има уреди за регулиране и измерване на влагата, температурата, светлината и всичко, за да бъде съхранено културното наследство\", обясни министър Банов. Той обясни, че част от предметите са били дадени за идентификация в НИМ и през 2009 г. министерството е позволило те да се съхраняват в частния му музей като колекцията е от 212 предмета. Отделно фондацията е представила за идентификация в НИМ още 2700 предмета още през 2010 г., но те не са идентифицирани и регистрирани. Причината, по думите на Банов, е, че собственикът отказал да плати необходимата такса, която е в размер на около 30 лв. за предмет. Срок за завършване на идентификацията няма, а разследващите щели да проверяват и тези предмети. \"Не може да се говори, че ще струпаме в една стая в чували всички предмети. Министерствто на културата работи по механизъм - няма бягане, няма шега\", увери Боил Банов. \"Нас не ни вълнува чия е собствеността. Тя е българска, без значение дали е на този или на онзи\", подчерта той. По думите му, ако се докаже, че някои от антиките или картините нямат документи и са незаконно притежавани, министерството с радост ще ги приеме и покаже в изложба. Вежди Рашидов призова: Без \"колбасарско отношение и самодейност\" \"Колбасарското отношение и самодейността да отстъпи на активността на институциите\". За това призово председателят на парламентарната комисия по културата и медиите Вежди Рашидов, цитиран от БТА. Той подчерта, че има ред, по който се изнасят подобни вещи. \"Културни ценности как се карат? Как закарахме тракийските съкровища в Париж? В чували ли?, попита Рашидов в коментар по темата. \"Нормално ли е, когато държавата има решение да се конфискува, защото е държавно решение, прокуратурата е държавна институция, културното ведомство да отсъства?\", продължи с въпросите Рашидов и допълни, че главният прокурор не е експерт по ценностите, а само издава заповед за изземване. \"Оттам нататък, когато пренасят куфари със зеле, да дойдат от земеделското министерство, като изнасят тухли, да дойдат от МРРБ, а когато изнасят културни ценности, а сетете се кой да трябва да дойде\", каза още той и подчерта, че тези ценности са регистрирани в страната и в този смисъл това са български културни ценности. Какво има в колекцията на Божков Колекцията, която носи името на Васил Божков се състои от археологически материали, постъпвали през годините. Включва паметници от различни материали, датирани между 4 000 г. пр. Хр. до 6 в. сл. Хр. По-значимите групи предмети в колекцията са нападателно и защитно въоръжение, части и украси за конски амуниции, накити и коланни апликации, предмети на бита и култа от метал и керамика, метална и мраморна пластика, пише  на сайта си  фондация \"Тракия\". Център на колекцията е внушителна сбирка от съдове от метал - злато, сребро, бронз. Тя обхваща вази и принадлежности, произведени в периода от 8 в. пр. Хр. до 6 в. сл. Хр. в ателиета, локализирани на територията на целия античен свят: Средния и Близкия Изток, Мала Азия, континентална и островна Гърция, Северноегейското крайбрежие, съседните на Гърция Тракия и Македония, Северно черноморска Скития, както и Етрурия, Южна Италия (Магна Греция), Иберийския полуостров. Сред тях най-забележителна е сбирката от рогове и ритони от бронз и сребро, която според експертите няма аналог в световен мащаб. Друга група са сребърни съдове и прибори, както и чаши с различни форми, изработени от сребро, украсени с позлатени сцени. В колекцията се съхраняват три вази от сребро с позлата с образа на Орфей. Това са единствените известни до днес изображения на митичния певец върху съдове от метал. Върху една от тях е изписано и името му - Орфей. Това са единствените известни до днес изображения на митичния певец върху съдове от метал. Върху една от тях е изписано и името му - Орфей. Други сребърни вази със сцени носят изображенията на знаменитите в древността гръцки герои - Тезей и Елена, появата на чиито образи върху метал са изключителна рядкост. Изключителна ценност представляват и чашите, върху които са изписани имената на техните притежатели, посвещения на богове или теглата на съдовете. Колекция \"Васил Божков\" е представяла свои експонати в самостоятелни изложби в България и по света. Последната изложба с екпонати от нея в България беше през пролетта на 2018г. в Националната художествена галерия под заглавието \"Златното руно - пътят на аргонавтите\" (галерия -  тук ). Самият Божков в едно от телевизионните интервюта през последните дни коментира, че колекцията му е оценявана на около 600 млн. евро. Според публикации в медиите той притежава най-голямата сбирка от ритони в света. През годините въпросът с придобиването на артефакти в нея е повдиган много пъти, а преди години законови промени помогнаха на частните колекционери да узаконят притежаваните от тях предмети. През 2011 г. бившият директор на НИМ проф. Божидар Димитров заявява, че  колекцията на Васил Божков е напълно законна  и е \"най-значимата в областта на културно-историческото наследство не само през тази година, но вероятно и през следващите\". Тогава той откри изложбата \"Тракия и Древният свят\" - колекция на Васил Божков, в която бяха включени близо 200 златни, сребърни, бронзови и керамични съдове. \"Беше проверяван няколко пъти г-н Божков от прокуратурата и съответните органи и се установи, че колекцията наистина е законна. Чудя се защо не се е хвалил, както правят например руски бизнесмени? Една голяма част от предметите в колекцията, не са в резултат на иманярски разкопки, каквито той не е правил\", каза тогава Димитров. През януари 2015 г. Държавната агенция \"Национална сигурност\"  (ДАНС) направи проверка в частния музей  на мажоритарния собственик на \"Нове Холдинг\" Васил Божков по време на спецакция срещу незаконния трафик на антики. През май 2017 г.  телефонната палата в София стана  собственост на \"НГ Пропърти\"ЕАД, а бизнесменът Васил Божков е член на Съвета на директорите на дружеството. Прехвърлянето е вписано в Имотния регистър на 5 май, а стойността на продажбата е 33.9 млн. лв. Идеята бе помещението да се превърне в музей, в който бизнесменът да изложи колекциите си.", "date": "2020.01.31", "title": "Между \"колбасарското отношение\" и грижата за колекцията на Божков"}
{"url": "https://www.dnevnik.bg/bulgaria/2020/01/31/4023787_bojkov_e_zadurjan_v_oobedinenite_arabski_emirstva/", "text": "Бизнесменът с влияние в хазарта Васил Божков, на когото прокуратурата е повдигнала седем обвинения, е задържан в Обединените арабски емирства. Това съобщи в петък (31 януари) вечер главният прокурор Иван Гешев по време на акция срещу разпространението на наркотици в кв. \"Слатина\" в София с уговорката, че информацията не е официална. От седмица Божков е в чужбина без да уточнява къде, а Гешев увери на няколко пъти, че \"ще си го приберем\". За да бъде върнат в България е необходимо произнасянето на властите в страната, в която е задържан.  Обвиненията срещу него са общо 7, сред които за ръководител на организирана престъпна група, принуда, изнудване, опит за подкуп на длъжностно лице, за подбудителство, за престъпление по служба. Гешев заяви, че но е получена неофициално от властите в ОАЕ и предстои утре да бъде потвърдена, предаде БНР. Заедно с Божков е задържан още един човек, чиято самоличност все още се потвърждава, но главният прокурор каза, че предполага кой и е, че е един от другите издирвани по обвинението за престъпна група. Той каза, че има и трети задържан, но не му е известно кое е. Главният прокурор коментира в петък вечер, че вярва в правосъдната система на Обединените арабски емирства с уговорката, че не е запознат в детайли с действащото законодателство. Повод за оптимизъм му давал начинът, по който властите там са реагирали. На въпрос на \"Дневник\" от външно министерство уточниха, че \"Дневник\" не успя да се връже с ведомството на Данаил Кирилов до този момент. \"Ние ще направим всичко възможно, но това зависи и от съответната държава, където е задържано лицето, той да бъде изправен пред българския съд. Не мога да кажа колко дълго ще продължи екстрадиционното производство\", каза главният прокурор и благодари на ОАЕ, които работили много, дори и днес в почивния за тях ден. Какво още каза Гешев вижте във видеото: Главният прокурор заяви още, че Божков правел всичко възможно последните дни да се защити, включително, и чрез медиите, използвайки финасовия си ресурс. Божков бе  обвинен задочно от прокуратурата  след като в офисите му бяха проведени претърсвания след сигнал на конкуретни и заключенията на Агенцията за държавна финансова инспекция за неплатени такси по Закона за хазарта.  По думите на Гешев от сряда  бизнесменът е бил обявен за общодържавно и международно издирване и е подготвена Европейска заповед за арест. През последните дни, Божков се включваше многократно по телефона в тв предавания и коментар пред медии. След обвиненията той заяви, че няма да се върне в България, защото се страхува, че няма да получи справедливост. Тезата му е, че компаниите, които той ръководи, нямат задължения към държавата, че властта се опитва да изземе бизнеса му в полза на друг играч и от това ще пострада и футболният отбор \"Левски\", чийто собственик е той. В петък следобед часове преди информацията за ареста беше разпространено и официално съобщение, този път лично от негово име, в което сравни България с нацистка Германия, но в което беше отбелязано, че това е  последното официално изявление за неопределено време .    ", "date": "2020.01.31", "title": "Главният прокурор: Васил Божков е задържан в Обединените арабски емирства"}
{"url": "https://www.dnevnik.bg/photos/2020/01/31/4023584_fotogaleriia_svetovnite_snimki_na_denia_-_31_ianuari/", "text": "Малък хамелеон-пигмей, заснет в зоопарка в Честър, Великобритания.", "date": "2020.01.31", "title": "Фотогалерия: Световните снимки на деня - 31 януари"}
{"url": "https://www.dnevnik.bg/sport/2020/01/31/4023797_burzite_maratonki_otgovariat_na_iziskvaniiata_vupreki/", "text": "Международната федерация по лека атлетика (IAAF) затегна контрола около маратонките за бягане. От организацията съобщиха, че забраняват използването на всички обувки, чието ходило е по-дебело от 40 мм. В допълнение всяка маратонка, която е изработена по нова технология след 30 април, трябва да е била пусната в продажба на пазара поне четири месеца преди да бъде използвана в състезания под егидата на IAAF. Забранява се още използването на обувки, които имат повече от една твърда вътрешна приставка. Такива бяха маратонките на  Елиуд Кипчоге , който  в специален проект пробяга 42.195 км за под 2 часа .  Кениецът слезе под митичната граница на маратона  с прототипа Nike AlphaFLY, който беше изработен единствено за събитието. Маратонките са изработени от три карбонови приставки и му позволиха да бяга с 4% по-бързо. Подметката на обувката е огромна, като вътрешната част е изрязана, а под меката част на стъпалото са разположени два пружиниращи елемента.    Темата доби широк отзвук,  след като успоредно с постижението на Кипчоге \"Найки\" пусна в продажба прототипа Vaporfly. Почти всички състезатели, които заеха челни места на големите маратони в последните месеци, използваха тези маратонки, като мнозина експерти изтъкнаха, че обувките дават нечестно предимство. След въвеждането на новите правила на IAAF серията Vaporfly продължава да отговаря на изискванията и състезателите ще могат да продължат използването им. \"Не е наша задача да регулираме целия пазар на спортни обувки, но наш дълг е да запазим целостта на елитната конкуренция, като гарантираме, че обувките, носени от елитни състезатели, не предлагат никаква несправедлива помощ или предимство\", каза председателят на IAAF Себастиан Коу.", "date": "2020.01.31", "title": "\"Бързите\" маратонки отговарят на изискванията въпреки новите правила"}
{"url": "https://www.dnevnik.bg/biznes/2020/01/31/4023779_upraviteliat_na_bnb_bulgarskiiat_lev_e_edna_ot/", "text": "Българският лев е една от най-стабилните валути, увери в интервю за предаването \"Панорама\" на БНТ управителят на Българската народна банка Димитър Радев. Той беше поканен да разсее опасенията около законопроекта на депутати от ГЕРБ, който допуска плаващ курс на лева спрямо еврото. Изменението се предлага заради присъединяването на България към чакалнята на еврозоната и е по искане на Европейската централна банка, но породи съмнения заради това, че беше внесено тихомълком от депутати между първо и второ четене без мотиви и дискусия. За да спре опасенията и спекулациите, парламентът с решение задължи министъра на финансите и управителя на БНБ да изискват влизането на България в еврозоната да става по фиксирания сегашен курс. Радев каза, че ЕЦБ светкавично е одобрила действията на парламента, така че вече не съществуват юридически пречки България да продължи интеграцията си във валутния съюз. \"ЕЦБ даде много бърза и силна подкрепа за тези промени. Тя е показателна за степента на взаимодействие, която сме постигнали, и за процеса, който напредва според предварителния план\", каза управителят на БНБ. Той определи чувствителността на обществото към валутния борд и фиксирания валутен курс като културен феномен и добави, че управляващите са си извадили поука от този епизод. По думите му няма индикации, че някоя от страните, от които зависи присъединяването на България, би поискала промяна на съотношението между лева и еврото. Радев подчерта, че днес България е постигнала огромен напредък при преодоляването на слабостите, довели до фалита на КТБ, а именно - слабости на банковия надзор и липсата на институционална рамка за решаване на проблемите в банковия сектор. Той изтъкна, че присъединяването към валутния механизъм ERMII и едновременно с това - към банковия съюз, ще е първият случай, в който България става член на институции от ядрото на еврозоната. По думите му противниците на еврото не са системен проблем в България. Той каза, че приемането на еврото не означава, че цените ще останат неизменни, но значи увеличение на доходите и на цените към средните в ЕС. Категорично можем да кажем, че задълбочаването на европейската интеграция е добро за България, подчерта Димитър Радев.", "date": "2020.01.31", "title": "Управителят на БНБ: Българският лев е една от най-стабилните валути"}
{"url": "https://www.dnevnik.bg/analizi/2020/01/31/4022295_povecheto_problemi_v_durjavata_se_reshavat_chrez/", "text": "                         Отлагането на влизането в сила на наредбата на нас не ни решава проблема, просто го отлага с 6 месеца. Проблемите просто остават, те ще се появят след шест месеца, не от понеделник. При нас основният проблем е, че медицинската програма, с която ние регистрираме нашите прегледи - програма, която регистрира базата медицински данни и отчита нашата дейност като лекари, тя се приравнява към софтуер, който управлява продажби. Което просто няма как да се случи, не е рационално. И това довежда до изкривяване на нашата работа, на практика до блокиране на работата ни. Програмата ни приравнява към оператор на продажби. Лекарят е принуден да мисли ще му съвпадне ли часът на касовата бележка с часа на амбулаторния лист, минало ли е регламентираното време. Отделно, когато влезе здравно неосигурен пациент, той не може да бъде обслужен през медицинската програма за въвеждане в базата на медицински данни на пациента. Трябва да напишеш неговия амбулаторен лист на хвърчащ лист, да ги събираш в папка - по този начин се губят данни. Не могат да бъдат обслужени през медицинската ни програма например здравно неосигурените бременни жени, не могат да се правят имунизации на неосигурени пациенти - дейности, които ние като лекари сме задължени да ги правим по редица наредби. И може би това е малък недостатък, защото повечето проблеми в нашата държава явно се решават чрез протести.", "date": "2020.01.31", "title": "Повечето проблеми в държавата се решават чрез протести"}
{"url": "https://www.dnevnik.bg/analizi/2020/01/31/4023302_rabotata_ne_e_za_smiah_vijte_velikobritaniia/", "text": "                         Наскоро \"Лондон Економик\" публикува списък с над 700 митове за ЕС, които вероятно щяха да ни разсмиват, ако не бяхме пред печалната дата на Брекзита. Защо митове, а не просто лъжи? Ами защото тези медийни небивалици персонализират Брюксел, както навремето са правели с демоните и чудовищата. Целта им не е да ни помагат да разбираме, а да будят страхове и възмущения. С тази творческа дейност се прочу Борис Джонсън. Като кмет на Лондон той преди няколко години твърдеше, че ЕС се кани да въведе задължителни евроковчези с единен размер. Е как да не се разгневиш, как да не поискаш да си \"върнеш контрола\"? Дето се казва - талантлива метафора! По-добро попадение е може би само слухът, че ще ни задължат да ползваме евро-презервативи, с една мярка за всички - който го е измислил, и той сигурно става за лидер на торите. Да опитаме малко типология. Най-добре работят митовете, които касаят тялото. Усещаме сякаш физически как чудовището бюрократ ни лишава от нещо, бърка ни се в живота без абсолютно всякакво право. Митът за кривите банани (респективно краставици), които комисията уж забранявала, се е превърнал днес в елемент от всеки евроскептичен мироглед. Твърденията, че според комисията ягодите трябвало да са овални, джинът да не се продава в квадратни бутилки, английското сирене да се забрани в полза на френските, а уискито да се третира като опасен химикал - са по-скоро британски вариации. Такива са и нашите периодични изблици на възмущение по хранително-вкусови теми: забраняват шкембе чорбата, спират розовите домати или \"взеха ни ракията\". Много добре вървят градски легенди, свързани със сексуалността, доколкото и в нея Еврочудовището няма право да се бърка. Забранявали на бардамите да показват цепката на гърдите си, искали да обявят шотландския килт за женска дреха. Всички жени трябвало да предадат сексиграчките си за рециклиране. Тук можем да прибавим изобилното митотворчество на българина от последните няколко години: историите за деца, които били призовавани да избират пола си; транс хората в разюздания запад, които искали в понеделник и петък да са мъже, а в сряда и събота - жени; норвежки отряди, които отвличали деца и ги давали за осиновяване на чернокожи гей-двойки. Някъде невероятното идва в повече и читателят престава да вярва, за това писателите намаляват дозата на лъжата - хайде, нека не са чернокожи, а само гей. Абсурдната прекомерност на евро регулациите неизменно предизвиква търсената смесица от удивление, възмущение и смях. И митовете играят на тези струни отново и отново. Да се въведе ограничение за скоростта на детските въртележки - това може и да има смисъл в някакви ситуации, но на първо четене звучи глупаво. Както това да задължат всички автомобили да имат черна кутия като при самолетите. Да забранят двуетажните английски автобуси, защото можели да се обръщат по-лесно. Да слагат памперси на кравите, за да не цапат. Да карат училищата да предлагат на децата не само дядо Коледа, но и баба Коледа. Най-вирусно обаче действат сюжети, които обиждат националната идентичност заради легендарната политическа коректност на евробюрокрацията. В Англия се възмущаваха от слухове, че ще им отнемат инчовете, пинтите и футовете, а някаква регулация се канела да забрани 60 породи кучета, сред които, представете си, дори любимите коргита на кралицата! У нас един мошеник измисли това, че любимото на народа \"робство\" щяло да се замени в учебниците с \"османско присъствие\", повтарят тази глупост с патриотично възмущение и до днес. Обсъждахме слуховете, че Европа забранява православието, кирилицата, твърде силното биене на камбани, кукерите. На съответните медии това носи кликове, на руските тролове - вероятно премиални, за на ЕС - нарастващо отчуждение. Отвъд тези микро митове започват големите разкази. На запад бунят страхове от нахлуващите гладни източноевропейци, на изток от изтичането на населението в западна посока. Безспирно се обсъжда това кой колко дава в европейския бюджет и колко взима оттам всъщност, как ЕС е пред катастрофа, как еврото се проваля, докато африканци заливат континента, а еврочиновниците гледат само огромните си заплати и привилегии. Дали ЕС е добър или лош проект, всеки ще реши за себе си. Но митологията, за която говоря, може да ни накара да се замислим за сгрешения начин, по който си представяме това политическо образувание. То всъщност не е персона, а пространство, в което текат договорки, страни се конкурират, проекти се случват или провалят, в един момент се появява обща воля, после се скарват, групират се на лагери. Наместо това, митотворчеството ни представя това пространство като единен субект, който ни се е натрапил, като някакво \"те\", върху което \"ние\" пренасяме вината за едно или друго неблагополучие. Надсмиваме им се, ядосваме им се, но с това само затвърждаваме представата, че те са там, а ние тук. Доскоро изглеждаше забавно, но напускането на страната, която жълтите медии най-мощно захранваха с евромитове, показа, че тази работа съвсем не е невинна.", "date": "2020.01.31", "title": "Работата не е за смях. Вижте Великобритания"}
{"url": "https://www.dnevnik.bg/evropa/2020/01/31/4022368_skok_v_neizvestnoto_velikobritaniia_slaga_krai_na_47/", "text": "Три години и половина след референдума за Брекзит днес в 23 часа по Гринуич Великобритания ще сложи край на своето продължило 47 години членство в Европейския съюз. След като на референдума през юни 2016 г. избирателите подкрепиха Брекзит с 52 срещу 48 процента \"разводът\" най-после е подписан. Единственият път назад е молба за повторно присъединяване. Много хора обаче може да не забележат разликата, тъй като Обединеното кралство ще навлезе в 11-месечен преходен период (повече четете  тук  и  тук ), за да има време да договори новите си връзки с ЕС. Това значи, че страната ще остане в единния пазар на Евросъюза и в неговия митнически съюз, и освен това ще продължи да плаща в бюджета му. Британските граждани ще продължат да живеят, работят, учат и да се пенсионират в ЕС, а гражданите на останалите 27 страни членки ще имат реципрочни права във Великобритания, пише \"Гардиън\". По-значителният момент ще настъпи 1 януари 2021 г., първият ден на Великобритания изцяло извън правилата на ЕС. Според споразумението за оттеглянето този ден може да бъде отложен до 2022 или 2023 г., но премиерът Борис Джонсън изключи каквото и да е удължаване на преходния период. Какво всъщност се променя днес? Животът ще продължи да бъде същият за обикновените хора, с изключение на една ключова промяна - британските граждани от 23 часа по Гринуич вече няма да са граждани на ЕС. Притежателите на британски паспорти ще могат да пътуват и работят в ЕС, защото страната ще продължи да бъде част от единния пазар до 31 декември 2020 г. До тогава ще продължи да се прилага свободата на движение на стоки, хора, услуги и капитал през границите. Основната промяна е правна и институционална. Великобритания ще следва правилата на ЕС, но няма да има думата при изработката им. Британските министри няма да участват в процеса на законотворчество в ЕС. Премиерът няма да участва в срещи на върха на европейските държавни и правителствени ръководители. Всички 73-ма  британски евродепутати  ще си отидат удома, а британското знаме пред Европейския парламент отива в  Музея на Европейската история . Последният британски еврокомисар, Джулиан Кинг, вече каза \"довиждане\" на Брюксел. Как ще бъде отпразнуван Брекзит? След почти половин век еврочленство излизането от ЕС е историческо събитие. Премиерът обаче трябва да внимава да не задълбочи разделенията в страната с прекалени празненства. Вместо това той предпочете серия от по-сдържани събития. Въпреки  опитите на най-енергичните евроскептици , прочутият лондонски часовник Биг Бен, който е в ремонт, няма да отбележи Брекзит. Затова пък прожектиран на стените на \"Даунинг стрийт\" светещ часовник ще отчете обратното броене преди скока в неизвестното. През нощта на излизането от ЕС премиерът Джонсън възнамерява да произнесе обръщение към нацията след заседание на правителството в Северна Англия. Целият правителствен квартал \"Уайтхол\" ще бъде озарен от светлинно шоу, а национални флагове ще се веят на всички пилони на площада на парламента.      Кабинетът е разпоредил да се изсече възпоменателна монета, която ще бъде пусната в обращение същия ден. На нея ще пише \"Мир, просперитет и приятелство с всички нации\". Найджъл Фараж и активисти от кампанията за излизане от ЕС ще организират празненство на площада пред парламента, а поддръжниците на Брекзит са призовани да се облекат с причудливи костюми. Не е предвидено официално събиране на привържениците на оставането в ЕС, но читатели на \"Гардиън\" са споделили личните си планове да отбележат момента. Какво следва? Преговорите с ЕС се очаква да започнат в началото на март. До 1 юли трябва да има сделка за рибарството и Великобритания трябва да реши дали да поиска удължаване на преходния период. Тези разговори ще са безпрецедентни и може да включват многобройни области, сред които търговия, сигурност, външни отношения, данни, рибарство, културно-образователни връзки и още много. С едва 11 месеца за преговори обаче шансовете са да има само основна сделка, вероятно включваща търговията, рибарството и сигурността. В такъв случай в края на 2020 г. ще има още много несвършена работа. Заради различните стремежи в търговските разговори не е изключена перспективата за нов сценарий \"без сделка\" в края на тази година.      Приключването на преходния период без търговско споразумение няма да доведе до голямата дипломатическа караница, която щеше да предизвика \"твърд\" Брекзит. Вътрешните последици обаче ще са значими. При липсата на сделка, по-ранното споразумение за гражданските права, парите и ирландската граница ще остане непокътнато. Специалните разпоредби за Северна Ирландия ще бъдат задействани, със или без сделка. И двете страни ще трябва да се подготвят за икономическия шок от това да търгуват при условията на Световната търговска организация, резултат, който ще е по-вреден за Великобритания. Кои ще са големите проблеми? Стремежът е да се постигне търговска сделка, която да гарантира свободен от мита и квоти поток на стоки между ЕС и Великобритания. ЕС обаче ще се съгласи с нулеви квоти и нулеви мита само  ако Великобритания обещае  нулев дъмпинг, тоест да не понижава социалните и екологични стандарти, за да надделее над ЕС. Между преговарящите почти със сигурност ще има сблъсъци заради отказа на ЕС да включи услугите в търговската сделка, оставяйки лондонското Сити зависимо от смесица от споразумения за пазарен достъп, които може да бъдат оттеглени във всеки един момент.      Друга битка още в самото начало ще бъде тази за рибарството, тъй като ЕС иска да свърже търговията със стоки с поддържането на статуквото за достъпа до британски води - безобразно според Лондон искане. Несвързаните с търговията теми звучат по-лесно, но и те са пълни с капани. Например договарянето на заместител за европейската заповед за арест ще изисква Германия да промени конституцията си. Какво мисли Европа за големия момент? ЕС винаги е изразявал съжаление от решението на Великобритания да напусне и е повтарял, че вратата е отворена, ако страната промени мнението си. Блокът обаче силно защитаваше интересите си, особено що се отнася до цялостта на единния пазар, настоявайки, с неочаквано единодушие, че Великобритания не може да запази ползите от еврочленството, отклонявайки се от правилата му. Някои страни (Франция) заеха по-твърда позиция от останалите; други (Холандия и Дания) ще пострадат много повече от липса на сделка за търговията след Брекзит. Как европейци се сбогуват с Великобритания четете  тук . За \"евромитовете\", за които са писали британски медии още от началото на 90-те години на миналия век, четете  тук . Още за предстоящите преговори за търговията четете  тук . Какви ще са приоритетите на Джонсън след Брекзит вижте  тук . Как се стигна до Брекзит четете  тук .", "date": "2020.01.31", "title": "Скок в неизвестното: Великобритания слага край на 47 години членство в ЕС"}
{"url": "https://www.dnevnik.bg/sport/2020/01/31/4023372_golovete_s_koito_lionel_mesi_doprinese_za_svoiata/", "text": "Лионел Меси вкара два гола в мача, в който спечели своята победа №500 с \"Барселона\". Аржентинецът и съотборниците му победиха с 5:0 \"Леганес\" и се класираха за четвъртфиналите за Купата на краля. Другите голове вкараха Антоан Гризман, Клеман Ленгле и Артур.", "date": "2020.01.31", "title": ""}
{"url": "https://www.dnevnik.bg/bulgaria/2020/01/31/4023137_naruchnik_za_subariane_na_pametnici_-_pechalnata/", "text": "Единадесет години, след като една от най-красивите варненски къщи - паметник на културата от 1914 г. бе разрушена от собствениците си, те са напълно оневинени и могат да изградят на мястото й многоетажна жилищна сграда с търговски площи. Това става възможно, след постановеното решение на Върховния касационен съд като последна инстанция в  съдебното дело, започнало още през 2009 г . Къщата на бул. \"Княз Борис I\" 57 във Варна е построена в началото на миналия век от търговеца Димо Хаджидечев и е декларирана като исторически паметник още през 1982 г. Тя е била част от ансамбловия паметник \"Търговска академия - Френски колеж \"Сент Андре\". В началото на 90-те години, заради ресторант, който се помещаваше в нeя, тя бе наречена \"Картофената къща\". Но през октомври 2008 г. красивата сграда беше срината до основи от новите си собственици - дружеството \"Комар инвестмънт\" на Даниел Фучиджиев и Милен Петров. Като по учебник и приключи само за 2 дни - в неделя. Последвалите реакции на тогавашния кмет на Варна Кирил Йорданов и на заместника му Венелин Жечев с ресор архитектура и благоустройство бяха само една от многото илюстрации на чиновническото двуличие, което прави невъзможно спасяването на историческото лице на Варна и до днес. \"С цялата власт, с която разполагам, няма да допусна никакво инвестиционно намерение за \"Комар инвестмънт\", докато не възстановят това, което са разрушили\", закани се тогава Жечев. Той цитира и началника си Йорданов, според когото Варна трябваше да стане \"тера инкогнита\" за всеки, който си позволи да разрушава паметници на културата\". Но точно по времето, когато управляваха Варна в тандем, градът се прости с няколко от най-ценните си паметници. Оправданието за бездействието на Йорданов беше винаги едно и също - реституцията. В същото време според строителни предприемачи, идеята да се запазва само част от фасадите на старинните сгради, принадлежала именно на Жечев. Новата общинска администрация, оглавена от наследника на Йорданов Иван Портних, не само не прекрати тази практика,  но продължи да я прилага като оправдание  за неспособността си да се справи със Според тогавашният директор на Националният институт за паметници на културата (НИПК) Георги Угринов през 2007 и 2008 г. собствениците на \"Комар инвестмънт\" Фучиджиев и Петров са получили три последователни отказа да им бъде издадено разрешение за събаряне на къщата. \"Случаят е престъпление и за това трябва да бъде сезирана прокуратурата, каза тогава Угринов. Това е безобразие, съсипана е една от най-стойностните къщи от миналия век във Варна. Изглежда ми на нагласена работа - да я заличат точно в почивните дни... за да го направят\". Но според Красен Якимов по това време началник на отдел \"Строителен контрол\" в местната администрация във Варна всички документи на \"Комар инвестмънт\" били \"изрядни\". Той дори извикал представители на Регионалния исторически музей, които дошли на мястото, където вече течало събарянето, но не предприел нищо за спасяването на историческата сграда.      Повече яснота за технологията, по която собствениците на \"Комар инвестмънт\" са заобиколили закона, дава внесен през 2009 г. във варненския Окръжен съд. В него е записано, че дружеството е придобило 3 етажната сграда като я е изкупило на части, тъй като собствеността в нея е била смесена - общинска и частна. По данни на Областната администрация във Варна собственичката на първия етаж на къщата Вера Сиракова още през 2004 г. няколко пъти поискала по официалния ред да изкупи държавния дял от имота, но получила отказ. Само няколко месеца след това обаче тогавашният областен управител на Варна Яни Янев (по-късно депутат от НДСВ) се съгласява да замени втория етаж от имота и идеални части от двора му, но в полза не на Сиракова, а на \"Комар инвестмънт\". Пак по информация от Областна администрация във Варна, вторият - държавен етаж от разрушената къща бил с площ 157 кв. м плюс 127 кв. м тавански помещения, както и 295 кв. м двор. Всичко това било оценено на 207 хил. лв. Към сделката Яни Янев прибавя още триетажна сграда на бул. \"Приморски\" 57 (на метри от Морската градина) с площ 102 кв. м, заедно с още две постройки от 10 и 16 кв. м, и двор от 345 кв. м. с обща оценка около 179 хил. лв. Срещу тези имоти \"Комар инвестмънт\" предоставя на Областна администрация четири апартамента в три жилищни квартала на Варна и офис от 30 кв. м. Така общата площ на заменените имоти била малко над 205 кв. м. Проучване на имотния пазар през 2008 г., извършено от \"Дневник\" по повод на сделката показа, че оценките на двата държавни имота, заменени от областния управител Яни Янев са били Но  въпреки очебийната неравностойност на имотите, сделката е финализирана  през юли 2005 г. от наследника на Янев Петър Кандиларов. В края на 2007 г. съдружниците Даниел Фучиджиев и Милен Петров възложили на строителен инженер, да изготви конструктивна експертиза на сградата, която показала, че зданието е опасно за обитаване и експлоатация. Но след като станало ясно, че статутът му на паметник на културата не може да бъде променен, те потърсили адвокат, който да намери вратичка в закона. Съветът, който получили бил да съгласуват събарянето на сградата със съответните институции, които се грижат за опазването на паметниците и да уведомят за това община Варна. Ако отговорът се забавел, според адвоката, те можели да приемат това за мълчаливо съгласие и да пристъпят към събаряне. Така на 1 август 2008 г. Фучиджиев и Петров изпратили писмо до Националния институт за паметници на културата и Цялата тази методична подготовка на разрушаването, извършена \"напълно законно\", е описана в обвинителния акт по делото започнало през 2008 г. срещу \"Комар инвестмънт\". На 3 февруари 2011 г., като първа инстанция,  варненският Окръжен съд се произнесе с оправдателна присъда . По този повод пред местния всекидневник \"Народно дело\" единият от собствениците на компанията Милен Петров заявява: \"На мястото ще правим каквото решим, След произнасянето и на Върховния касационен съд по-рано този месец историята с \"Картофената къща\" във Варна е приключена, а пътят към реализацията на инвестиционните намерения на \"Комар инвестмънт\" - открит.", "date": "2020.01.31", "title": "Наръчник за събаряне на паметници - печалната история на \"Картофената къща\" във Варна"}
{"url": "https://www.dnevnik.bg/sviat/2020/01/31/4023024_kakvo_pecheliat_palestincite_ako_vse_pak_priemat_plana/", "text": "Близкоизточният мирен план на американския президент Доналд Тръмп ядоса палестинците. Възприемащ по-скоро израелската позиция, той отхвърли традиционния балансиращ подход на редица администрации в САЩ да се търси компромис за границите на бъдеща Палестина, статута на Ерусалим и съдбата на бежанците. Палестинската автономия и управляващата Газа организация \"Хамас\" не допускат и за миг, че могат да приемат плана. Сред арабските страни обаче  съпротивата срещу плана не е толкова силна , колкото палестинците се надяваха. Нещо повече - дори Катар, страната, която чрез официални позиции и медиите си (като телевизия \"Ал Джазира\") е най-яростен поддръжник на палестинската кауза, намекна, че не изключва възможността за диалог с Израел дори за това предложение. Какво искат палестинците и какво получават всъщност според плана? Държавност  Палестинците искат държава, чиято територия да включва Западния бряг, ивицата Газа и Източен Ерусалим (където да е столицата). Израел на теория приемаше дълго време подкрепяната и от ООН възможност за решаване на конфликта чрез две отделни държави - израелска и палестинска - но редица правителства бяха обвинявани, че всъщност работят за \"решение с една държава\" (т.е. без създаване на палестинска). Условието на премиера Бенямин Нетаняху е такава държава да бъде демилитаризирана, за да не създава рискове за Израел.  Предложението на Тръмп предполага създаване на отделна държава - демилитаризирана, както иска Израел, с ограничен суверенитет и на практика със столица в покрайнините на Източен Ерусалим. Границите  Израел и палестинците се разминават в идеята къде трябва да са границите на бъдещата палестинска държава. За палестинците границите са базирани на тези на Израел от създаването му през 1948 г.  до Шестдневната война през 1967 г.  В резултат на войната с Египет, Йордания и Сирия Израел завзема територия западно от р. Йордан, известна като Западния бряг, включваща източната част на Ерусалим. Завзетият от Йордания Източен Ерусалим през 1948 г. се оказва окупиран от Израел след войната и там живеят стотици хиляди палестинци. Израел не е говорил за конкретни граници и съгласието с картата, предлагана от Тръмп, се счита за пробив в позицията му. Това, на което настоява от години еврейската държава е, че източната ѝ граница трябва да минава край река Йордан.  Взаимно договорена размяна на територии. Палестинската държава трябва да се създаде на базата на \"значителни териториални компромиси\" и да има територия, \"разумно съпоставима по големина с територията на Западния бряг и Газа отпреди 1967 г.\", когато по време на регионална война Израел присвои тези територии, заедно с Източен Ерусалим. \"Концептуалната карта\" разпространена заедно с плана, показва разчленена палестинска държава, като израелски и палестински анклави са свързани със съответните им държави чрез т.нар. в плана \"прагматични транспортни решения\", които включват мостове, тунели и пътища. Долината на река Йордан, която обхваща около една четвърт от Западния бряг, \"ще бъде под израелски суверенитет\". Статутът на Ерусалим  Израел окупира Източен Ерусалим през 1967 г. Еврейската държава смята целия град за своя столица, но палестинците твърдят, че източната част на града, където живеят над 350 хил. души от общността им, трябва да е столица на бъдещата палестинска държава.  Палестинската държава ще има столица в Източен Ерусалим, но градът ще остане под израелдки контрол. Абу Дис, в покрайнините на Източен Ерусалим, на практика е извън стената, с която Израел опасва града. Тази бариера ще служи като \"граница на двете столици\". Ерусалим е \"неделим\" и е под контрола на Израел в по-голямата си част, включително анексирания Източен Ерусалим. Израел държи Стария град и светите места (свещени за евреи, християни и мюсюлмани), които трябва да са отворени за богомолци. Споразуменията, въз основа на които се управлява предизвикващото бурно противопоставяне свято място, наричано от мюсюлманите джамията Ал Акса, а от евреите - Храмов хълм, остават в сила.      Селища  На Западния бряг (вкл. в Източен Ерусалим) Израел днес има около 140 селища и 121 \"предни поста\" - селища, изградени без разрешението на правителството - и там живеят общо 600 хил. души. Международната общност смята селищата в окупираните територии за незаконно построени, а палестинците искат да бъдат премахнати, за да направят възможно създаването на жизнеспособна палестинска държава. Нетаняху, отчасти под на на националистически и ционистки партии, отдавна настоява, че е готов селищата да бъдат анексирани.  Израел може да анексира всички селища на Западния бряг. По време на преговорния период с палестинците обаче се налага забрана за изграждане на нови селища. Нито едно от вече построените няма да се евакуират, напротив - всички могат да бъдат анексирани \"веднага\". Сигурност  Израел е водил редица войни от създаването си през 1948 г. - конфликт помага и за самото му основаване. \"Правото да се защитава\" и представата за \"демокрация под обсада\" са заложени в израелската нагласа, оформена в последните няколко десетилетия и от сблъсъци с въоръжени групи като \"Хизбула\" в Ливан и палестински организации. Това се отнася и до \"Хамас\", която завзема Газа преди 13 години и периодично припламва напрежението между Израел и анклава, както с \"Хамас\", така и с \"Ислямски джихад\" и други групи, които заплашват еврейската държава с \"унищожение\" и отричат правото ѝ на съществуване. Израел настоява за разоръжаване на \"Хамас\", но палестинската оргнизация също подчертава правото да се пази от Израел.  Израел \"ще продължи да има първостепенна отговорност за сигурността\" за бъдещата - \"напълно демилитаризирана \" - палестинска държава. Палестинците ще имат свои вътрешни сили за сигурност, но Израел ще контролира границите и ще наблюдава всички контролно-пропускателни пунктове. \"Съвет по контролно-пропускателните пунктове\", съставен от трима палестинци, трима израелци и американски представител, ще надзирава тези пунктове и ще разрешава спорове. Израел ще изпълни задълженията си по плана, ако Газа бъде върната под пълния контрол на палестинската власт или друг орган, приемлив за Израел. \"Хамас\" и всички останали военизирани групировки в Газа трябва да се разоръжат. Бежанци  Стотици хиляди палестинци бягат или са принудени да напуснат земите си, днес част от днешен Израел, във войната около създаването на еврейската държава през 1948 г. Около 5.5 млн. души (според ООН; Палестинската автономия говори за 6 млн.), днес разпръснати в региона, смятат, че имат \"право на завръщане\" в бившите си владения. Израел не приема идеята с аргумента, че тя застрашава еврейския характер на държавата, тъй като палестинците биха били повече. В посочения брой влизат и потомците на избягалите.  Отхвърля се идеята за \"право на завръщане или приобщаване\" на палестински бежанци в Израел. На тях се предоставя избор - да живеят в Палестина, да станат граждани на държавите, в които живеят, или да бъдат абсорбирани от други държави. САЩ ще се опитат да осигурят \"някаква компенсация\" на бежанците. /БТА", "date": "2020.01.31", "title": "Какво печелят палестинците, ако все пак приемат плана на Тръмп"}
{"url": "https://www.dnevnik.bg/ot_vas/galeriiotvas/2020/01/31/4023092_fotogaleriia_na_pokriva_na_pirin/", "text": "Вторият по височина връх в страната – Вихрен, е просто задължителен за всеки, който се смята за истински турист. Започваме изкачването рано, за да избегнем тълпите, които го налазват по обед. Минали сме една трета от пътя нагоре, а слънцето вече огрява мраморите над нас.", "date": "2020.01.31", "title": "Фотогалерия: На покрива на Пирин"}
{"url": "https://www.dnevnik.bg/evropa/2020/01/31/4023392_brjuksel_rusiia_i_kitai_vodiat_kibervoina_za/", "text": "Русия и Китай водят кибервойна за подронване на демокрацията в Европа и ЕС трябва да създаде инструменти, с които да отвърне, заяви вчера заместник-председателят на Европейската комисия Вера Йоурова, цитирана от \"Асошиейтед прес\". Йоурова каза това на експертна конференция в Брюксел, посветена на дезинформацията. Москва и Пекин използват за тази цел фалшиви новини и дезинформация, посочи тя. Йоурова, която отговаря за съхраняването на демократичните принципи в Европейския съюз, изтъкна, че Русия и Китай използват информацията като оръжие и няма да се откажат от това, докато Европа не им се противопостави. Кибервойната е любим метод на Русия и Китай, защото \"те виждат, че е ефективна и евтина, и не съм достатъчно наивна да мисля, че единствено някакви приказки ще ги накарат да спрат\", каза Йоурова. Като примери за водената от Москва и Пекин кибервойна Йоурова посочи фалшивите новини от Русия във връзка със свалянето на самолета на Малайзийските авиолинии над Източна Украйна през 2014 г. и отравянето на бившия руския шпионин Сергей Скрипал и дъщеря му в английския град Солсбъри през 2018 г. Участващи в конференцията експерти заявиха, че целта на Русия е да създава объркване и да подкопае организации като ЕС и НАТО, а Китай ползва по-изтънчени методи, комбинирани с много пари, за да влияе на хора на ключови позиции и на политиката на чужди държави. /БТА", "date": "2020.01.31", "title": "Еврокомисар: Русия и Китай водят кибервойна за подронване на демокрацията в Европа"}
{"url": "https://www.dnevnik.bg/evropa/2020/01/31/4023393_imigraciiata_v_shveicariia_raste_predi_referenduma/", "text": "Нетната имиграция в Швейцария отново е нараснала през миналата година, сочат официални данни, публикувани от Държавния секретариат по миграция и цитирани от \"Ройтерс\". Данните бяха публикувани преди референдума през май, за който настояваше Швейцарската народна партия, за отмяна на споразумението с ЕС за свободно движение на граждани. Имиграцията е увеличила с 55 000 души населението на Швейцария през миналата година, по данни на секретариата по миграцията. Чуждестранното население е било 2.1 милиона души в края на 2019 година или около една четвърт от 8.5-милионното население на страната. Нетната имиграция от страните от ЕС и от Европейската асоциация за свободна търговия (Исландия, Норвегия и Лихтенщайн) е нараснала с близо 32 000 души. Това се дължи в най-голяма степен на факта, че българите и румънците са се възползвали от пълното отваряне за тях на швейцарския трудов пазар от юни 2019 година. Най-големите групи граждани на ЕС, които живеят в Швейцария, са от Италия, Германия, Франция, Португалия и Косово. На референдума на 17 май, който има правно обвързваща сила, гласоподавателите ще решат дали Швейцария трябва да възвърне едностранния контрол на имиграцията, ако е необходимо дори с цената на отмяната на споразумението с ЕС за свободно движение, влязло в сила през 2007 година. Референдумът, който се провежда съобразно швейцарската система за пряка демокрация, беше обявен за \"Швейцарския Брекзит\" и изразява безпокойството от притока на чужденци. Налагането на ограничения за гражданите на ЕС обаче ще наруши двустранните отношения, които увеличават достъпа на Швейцария до единния европейски пазар. Той е жизненоважен за ориентираната към износа швейцарска икономика. Повечето швейцарци се противопоставят на идеята за отмяна на споразумението за свободно движение, сочи проучване, публикувано този месец. Приоритет за швейцарското правителство, което изпитва трудности да постави отношенията със заобикалящите го страни на нова основа, е да организира кампания за отрицателен вот на референдума Брюксел иска Швейцария да одобри нов договор, според който Берн ще приема редовно правилата на единния европейски пазар и ще създаде по-ефективна платформа за разрешаване на спорове, отбелязва \"Ройтерс\". /БТА", "date": "2020.01.31", "title": "Имиграцията в Швейцария расте преди референдума, обявен за \"швейцарския Брекзит\""}
{"url": "https://www.dnevnik.bg/bulgaria/2020/01/31/4023396_vupreki_brekzit_nishto_ne_se_promenia_za_bulgarite_do/", "text": "Около 140 хил. българи са подали до момента молба за статут на уседналост във Великобритания, каза днес пред Би Ти Ви посланикът на страната в София Ема Хопкинс. Тя допълни, че България е сред страните с най-много такива молби. Ема Хопкинкс припомни, че въпреки  излизането на Великобритания от ЕС , което става днес, до 1 януари следващата година нищо не се променя за българите и останалите жители на ЕС при пътуване, започване на работа или оставане в страната. Тя допълни, че както и до сега, в Обединеното кралство ще може да се влиза с лична карта. \"След 1 януари 2021 ще има нови правила за желаещите да останат във Великобритания повече от 90 дни, като те ще бъдат обявени навреме. За престой под 90 дни няма да се искат визи\", посочи Ема Хопкинкс. Дипломатът каза още, че за момента без промяна остават и условията за българските студентите във Великобритания, които са около 6000. \"Вбъдеще може да има промяна, но ще уведомим достатъчно рано. Българските студенти са сред най-добрите и искаме да продължим да ги привличаме\", допълни Ема Хопкинс. Попитана за действията на новия главен прокурор тя беше лаконична/ \"Наблюдаваме с интерес, това е вътрешен въпрос за страната.", "date": "2020.01.31", "title": "Въпреки Брекзит нищо не се променя за българите до края на годината, каза посланик Хопкинс"}
{"url": "https://www.dnevnik.bg/biznes/companii/2020/01/30/4023216_kaufland_e_top_rabotodatel_v_bulgariia_za_vtora/", "text": "Водещата компания в сектора за модерна търговия Kaufland България за втора поредна година бе сертифицирана като Топ Работодател от престижния международен независим институт Top Employers Institute. По този начин Kaufland се нарежда сред водещите компании в Европа, които прилагат високи стандарти в управлението на човешкия капитал, условията на труд и развитието на своите служители. \"За нас е чест, че за втора поредна година сме отличени като Топ Работодател. Kaufland е лидер в сектора за модерна търговия, а с екипа ни от над 6 000 човека, ние сме един от най-големите работодатели в България. Сертификацията Топ Работодател потвърждава високите стандарти в управлението на човешките ресурси, които прилагаме и непрекъснато се стремим да подобряваме. Наша цел е да бъдем един от най-атрактивните работодатели в България. Това признание е доказателство, че с отличните условия на труд, с програмите ни за обучение и възможностите за развитие, които предлагаме, ние наистина сме един от най-добрите работодатели в страната\", коментира Милена Караилиева, директор \"Човешки ресурси\" на Kaufland България. Отличието Top Employer е присъдено на Kaufland България и на всички останали държави от семейството на компанията. По този начин освен Топ Работодател в България, Kaufland за втора поредна година е и Топ Работодател в Европа - признание за отдадеността на компанията за развитието на нейните служители. Kaufland получава сертификацията след детайлен мониторинг на процесите в компанията. Оценката се изготвя от международно жури от независими експерти след почти 6-месечен анализ на база въведените от работодателя концепции, процеси и инструменти за управление на човешките ресурси. Универсалният на глобално ниво метод за сертифициране на Top Employers Institute се прилага в 119 държави по света, като до момента институтът е сертифицирал над 1600 организации. Тазгодишните резултати за работата на Kaufland България показват, че спрямо миналата година компанията значително е подобрила представянето си във всички 10 категории, които подлежат на оценка - \"Стратегия за таланти\", \"Планиране на персонала\", \"Подбор\", \"Въвеждане в работата\", \"Обучение и развитие\", \"Управление на представянето\", \"Развитие на ръководни кадри\", \"Кариерно планиране и определяне на заместници\", \"Компенсации и придобивки\", \"Корпоративна култура\".      Основен фокус в работодателската мисия на Kaufland е да инвестира и развива хората си. Като част от големия екип на компанията всеки човек получава международен опит, шанс за допълнителна квалификация в рамките на компанията, прозрачна обратна връзка за своята работа, менторство и участие в обучителни програми, които да повишат неговите опит и познания. Kaufland България има редица кариерни програми - стажантска програма, програма за дуално обучение и лятна практикантска програма, насочена към ученици, които завършват средното си образование. В края на 2018 г. Kaufland България дава началото и на най-мащабния си и иновативен проект \"Управители на бъдещето\". Програмата е насочена към хора с образование и с малко или никакъв опит - дипломанти от университетите или студенти, на които предстои да се дипломират в следващите няколко месеца. След 12-месечно обучение в различни звена на компанията в страната и в чужбина младите специалисти получават възможност да заемат експертна или ръководна позиция в компанията. Още от самото начало участниците са на стандартен постоянен трудов договор и получават възнаграждение за целевата си позиция. До момента в програмата има 17 участници, 8 от които вече са стартирали на целевата си позиция. Kaufland България продължава да инвестира в здравето на своя екип чрез специална програма, която цели да стимулира служителите да водят активен и балансиран начин на живот. Програмата включва пакет от социални придобивки като допълнително здравно осигуряване, спортна карта, редица спортни събития и информационни кампании, свързани с редовната профилактика и превенция на служителите.    ", "date": "2020.01.31", "title": "Kaufland е Топ Работодател в България за втора поредна година"}
{"url": "https://www.dnevnik.bg/sviat/2020/01/31/4023407_koronavirusut_moje_da_pomogne_na_sasht_smiata/", "text": "Американският министър на търговията Уилбър Рос обяви, че смъртоносният китайски коронавирус,  вчера обявен за глобална заплаха , може да помогне на американската икономика, предаде Би Би Си. \"Мисля, че ще помогне да се ускори завръщането на работни места в Северна Америка,\" заяви Рос в интервю за \"Фокс бизнес нюз\". \"Не искам да говоря за победа на гърба на тази много непрятна, много злощастна болест. Фактите говорят, че дава на бизнеса още нещо, за което да помисли, докато разглежда веригата на доставките си... Така че мисля, че ще помогне за връщане на работни места в Северна Америка.\" След това интервю говорител на министерството на търговията уточни, че Рос е дал да се разбере, че първият приоритет е да се овладее вирусът, но \"е важно и да се обмислят последиците от правенето на бизнес със страна, която има история на прикриване на реални рискове за народа си и за останалата част от света.\" Сред демократите това изказване отприщи множество критики към администрацията на президента Доналд Тръмп, че опитва да извлече ползи на гърба на трудностите на Китай и на ситуация, застрашаваща живота на хора в редица държави. Почти 10 хил. станаха заразените с коронавируса в Китай и други около 18 страни, включително Германия, Франция и (след снощното потвърждение) Италия. Засега 2019-nCov, обявен снощи за заплаха, се счита за по-малко смъртоносен от Тежкия остър респираторен синдром (SARS), отнел живота на 700 от 8000 души през 2002 и 2003 г.", "date": "2020.01.31", "title": "Коронавирусът може да помогне на САЩ, смята американски министър"}
{"url": "https://www.dnevnik.bg/bulgaria/2020/01/31/4023410_fevruari_zapochva_s_letni_temperaturi/", "text": "Февруари идва с високи температури. На места термометрите ще показват дори над 20 градуса в първото деседневие, каза днес пред БНТ главен асистент доктор Анастасия Стойчева от Националния институт по метеорология и хидрология (НИМХ). Тя посочи, че това не се случва за първи път, но все пак е рядко явление. Затоплянето започва от днес, като всеки следващ ден температурите ще са по-високи. То идва със запад-югозападен вятър. Синоптикът допълни, че на 6 февруари ще започне застудяване, с валежи от дъжд и сняг във високите полета и планините. На 7 февруари температурите ще предполагат валежи от сняг, но не значителни. Анастасия Стойчева успокои, че не се очакват екстремно ниски температури, като ще е по-студено между 5 и 10 февруари. В първите десет дни от февруари няма да има мъгли, което предполага, че въздухът ще е по-чист. През третото десетдневие на февруари времето ще е динамично, като температурите ще са около нормалните за месеца. Валежи се очакват около 22 и 25 февруари, както и в последните два дни на месеца. Анастасия Стойчева обобщи, че януари се оказал изключително сух месец. Нивата на валежите през месеца са около 10 литра за месеца, при норма 50-60 литра на квадратен метър. И това обаче не се случва за първи път.", "date": "2020.01.31", "title": "Февруари започва с почти летни температури"}
{"url": "https://www.dnevnik.bg/sport/2020/01/31/4023433_valeri_bojinov_petur_hubchev_e_strahlivec/", "text": "Треньорът на \"Левски\" Петър Хубчев се страхува да работи с хора, които имат мнение. Това каза бившият нападател на сините Валери Божинов, който беше  освободен именно от Хубчев  преди началото на сезона. \"Човек не трябва да се самозабравя. Няма да крия, че тогава помолих Хубчев да остана в \"Левски\" и да завърша кариерата си там, но явно съм му пречел. Според мен той е страхлив човек, страхливец е. Има страх дори и от самия себе си. Страх го е да работи с хора, които имат мнение, хора като мен. Аз казвам каквото мисля, говоря искрено, такъв човек съм\", коментира Божинов пред \"Спортал\". В момента 33-годишният футболист е свободен агент и се готви със \"Септември\", след като се раздели с \"Ботев\" (Враца). Божинов разкритикува отношението в \"Левски\" към вратаря Николай Михайлов и освобождаването на бившия треньор Георги Дерменджиев след едва три месеца работа. \"За Георги Дерменджиев трябва да питате Павката Колев. Той е компетентен и разбира, той беше човекът, който доведе Дерменджиев, после каза, че не го е искал. Такива спомени имам\", добави Божинов.", "date": "2020.01.31", "title": "Валери Божинов: Петър Хубчев е страхливец"}
{"url": "https://www.dnevnik.bg/evropa/2020/01/31/4021766_sled_brekzit_pregovorite_za_turgoviiata_sa_novoto/", "text": "С наближаването на Брекзит Европейският съюз измести вниманието си към предстоящите преговори за бъдещите отношения с Великобритания. Дипломати и евродепутати от оставащите 27 държави членки заедно със служители на Европейската комисия прекараха последните няколко седмици в подготовка на позицията на Брюксел за разговорите, определяйки  приоритетите  и тактиката, която ЕС възнамерява да следва. Очаква се Обединеното кралство да определи позицията си през февруари. \"Политико\" обобщава няколко ключови момента от подхода на ЕС към предстоящия маратон от разговори. Каква сделка за свободна търговия е постижима за 11 месеца? Председателят на еврокомисията Урсула фон дер Лайен искаше амбициозно търговско споразумение от \"безпрецедентен мащаб\", \"без мита, без квоти и без дъмпинг\". Широкият обхват на подобна сделка ще бъде очертан в насоки за преговори в началото на февруари. Но и Фон дер Лайен, и главният преговарящ на ЕС за Брекзит Мишел Барние дадоха ясно да се разбере, че 11-те месеца, които остават  до края на преходния период,  са прекалено малко за постигането на подобна сделка, така че Брюксел ще  трябва да \"приоритизира\"  определени сектори. Британският премиер Борис Джонсън заяви, че не иска удължаване на преговорите след декември 2020 г. По-рано през януари Барние каза, че единственото нещо, което двете страни могат да договорят за това време, е \"базово споразумение\", покриващо само \"търговията със стоки, равните условия (което значи ангажираност с европейските социални правила и правилата за околната среда и конкуренцията), рибарството, вътрешната и външната сигурност\". След това той потвърди пред евродепутати, че транспортът и авиацията ще бъдат изключени от подобна ограничена сделка, но не разясни дали търговията с услуги, която е особено важна за британската икономика, също ще стане жертва на краткия срок.      Според дипломати от ЕС блокът възнамерява да завърши преговорната си позиция през февруари и след това да започне разговорите. Те ще се водят в различни групи с технически експерти от различни области, но фокусът по отношение на разпределението на ресурсите ще е върху приоритетните сектори. Евентуално удължаване на преходния период трябва да се договори до края на юни, а Брюксел планира да каже на Джонсън, че ако той иска нещо отвъд базовата сделка, ще трябва да се съгласи за повече време. Може ли \"тактиката на салама\" да ускори преговорите? Лондон намекна, че преговорите може да бъдат разделени, за да се постигнат отделни сделки в различни сектори, вместо да има една включваща всичко сделка, в която трудни въпроси се оставят отворени до самия край и след това да се решават с компромиси. Въпреки че подобна стратегия може действително да помогне за ускоряване на разговорите, ЕС вижда явен риск. Опасенията са, че различните държави - членки на ЕС, имат различни национални приоритети, що се отнася до отношенията с Великобритания след Брекзит, и страните в крайна сметка ще поставят тези приоритети пред постигането на добри договорености за ЕС като цяло. Според информация, споделена с дипломати от ЕС, която описва идеалното решение на еврокомисията, двете страни ще договорят \"отделно всеобхватно споразумение за партньорство\" с обща компонента, икономическа компонента и компонента за сигурност. След това идва възможността за \"допълващи споразумения\".      През януари Барние каза, че ЕС \"ще бъде прагматичен\", ако това е необходимо, и може да раздели преговорите за вътрешната и външната сигурност от останалата част от разговорите. Тези за равните условия и рибарството \"ще останат свързани\" с дискусиите за търговията, подчерта той. Целта е Брюксел да има достатъчно влияние, за да получи отстъпки за правата на работниците или достъпа до британските води за риболов. Ще приеме ли ЕС дерегулиране? По-рано британският финансов министър Саджид Джавид каза, че след Брекзит няма да има никакво привеждане на Обединеното кралство в съответствие с европейските правила. Подобен подход ще бъде проблемен, ако Великобритания планира да понижи работните или екологичните стандарти, предоставяйки на британски компании нещо, което ЕС би сметнал за нечестно предимство спрямо европейските конкуренти. Същото важи и за разхлабването на правилата за конкуренцията и държавната помощ. За да се избегне подобен риск, ЕС ще настоява за силни клаузи за равнопоставеност в сделката, които да не допускат никакъв дъмпинг. Брюксел предложи и създаването на арбитражен механизъм, който да позволи на ЕС да налага глоби или дори да прекратява търговски предимства, ако Обединеното кралство не спазва ангажиментите си. Великобритания обаче може да осъществи дерегулация в други области, която да не води автоматично до нечестни конкурентни предимства, например приемайки различни стандарти за безопасност на продуктите. Макар ЕС да има малко възможности да спре Великобритания да го направи, подобен ход рискува да доведе до нарушения по веригите за доставки и да затрудни получаването на одобрение за пазара на ЕС на редица продукти. Например, ако Великобритания промени правилата за безопасност на храните и разреши третирано с хормони говеждо месо, Брюксел ще отговори, като забрани целия внос на британско говеждо. Какви проблеми с ратификацията може да има в ЕС? Според това колко амбициозна ще бъде търговската сделка тя може да засегне определени сектори като транспорт и околна среда и така ЕС да трябва да включи около 40 национални парламента в процеса по ратифициране. Одобрението на подобно \"смесено споразумение\" ще отнеме повече време и дори може да бъде отхвърлено от някои регионални парламенти. Белгийският валонски парламент например беше напът почти да провали търговската сделка на ЕС с Канада през 2016 г. В брифинг за дипломати от ЕС и евродепутати Европейската комисия каза, че все още не е сигурна дали сделката за Брекзит ще бъде такова \"смесено\" споразумение, или ще бъде сделка \"само за ЕС\", която ще се нуждае единствено от одобрението на правителствата в държавите членки и Европейския парламент. Каквото и да е крайното споразумение, ратифицирането му ще отнеме няколко месеца, защото текстът ще трябва да бъде прегледан от юристи, преведен на всички езици в ЕС и одобрен от Европейския парламент, където различните комисии може да искат първо да изразят мнения. Това значи, че ЕС и Великобритания ще имат време до лятото, за да приключат преговорите, преди сделката да може да бъде предадена за ратификация. Нулеви мита, нулеви квоти \"Гардиън\" обобщава, че началното предложение на ЕС е: Великобритания да получи сделка за свободна търговия с нулеви мита и нулеви квоти в замяна на съгласието на Лондон с ключови стандарти на ЕС за защита на околната среда, правата на работниците и потребителите и избягване на \"нечестни\" държавни субсидии. Ако британското правителство наруши някои от условията, ще бъде наказано с глоби. Според някои британски коментатори ЕС опитва да избере най-доброто от търговските си отношения с Великобритания, без да приема последиците от Брекзит.      ЕС обаче твърди, че е направил на Великобритания изключително щедро предложение. Блокът няма традиционно споразумение за свободна търговия с нулеви мита и нулеви квоти с никоя страна по света и затова иска в замяна съответните гаранции. Правителствата в съюза се опасяват, че ако британски фирми получат свободен достъп до пазара на ЕС, без да следват правилата, например за промишленото замърсяване или безопасността на работниците, британските фирми ще имат нечестно предимство. Търговията е само един от аспектите на предстоящите разговори. ЕС предвижда едно отделно споразумение с Великобритания с две ключови части - една за икономическите отношения, включваща търговията, енергетиката, рибарството и транспорта, и втора за сигурността, включваща полицейското сътрудничество, споделянето на данни и външната сигурност, отбелязва \"Гардиън\".", "date": "2020.01.31", "title": "След Брекзит: Преговорите за търговията ще са новото главоболие за ЕС"}
{"url": "https://www.dnevnik.bg/citat_na_deniia/2020/01/31/4023435_citat_na_denia_drugarko_pri_bkp_narodut_dishashe_rak_i/", "text": "                         Така в декларация на ГЕРБ по случай Деня на признателност и почит към жертвите на комунистическия режим депутатът Спас Гърневски отвърна на критиките на лидера на БСП Корнелия Нинова за провала на партията на Бойко Борисов в управлението на екологията, заради което по думите й \"дишаме рак и пием отрова\". В декларацията бе припомнено как Народният съд е играл ролята на фактически орган на левия революционен терор в абсолютно противодействие и противоречие с Търновската конституция, а целта е била ликвидирането на евентуалните политически противници на режима, установен след окупацията на България от Червената армия. Посочени са част от имената на разстреляните, сред които депутати, министри, генерали и полковници. Спас Гърневски припомни за банкрута на държавата при БКП, както и за разграбването на активите й. В отговор от БСП казаха, че е време да спрем да се ровим в костите, защото всяка жертва заслужава почит.", "date": "2020.01.31", "title": "Цитат на деня: Другарко, при БКП народът дишаше рак и пи отрова"}
{"url": "https://www.dnevnik.bg/politika/2020/01/31/4023453_gerb_predlaga_vuzmojnost_nepulnoletni_da_budat/", "text": "ГЕРБ предлага промени в Наказателния кодекс, с които се въвеждат по-тежки наказания за непълнолетни при тежки престъпления като убийство, блудство и изнасилване. Промените са внесени по искане на премиера Бойко Борисов след убийството на 18-годишна ученичка във врачанското село Галиче, за което е заподозрян непълнолетен. Сред предложенията е да отпадне т.нар. задължителна редукция на наказанието, ако извършителят е непълнолетен, т.е. съдът ще може да реши дали да намали наказанието, или да наложи предвиденото за пълнолетни - доживот без замяна. При редукция ГЕРБ предлага горната граница на наказанията за непълнолетни да бъде не 12, а 20 години лишаване от свобода. Предлага се още увеличаване на горната граница на редуцираната присъда за престъпления, при които пълнолетни биха получили над 10 години лишаване от свобода. В момента тя е 8, а се предлага да е 10 години. Според депутата от ГЕРБ Маноил Манев, който е вносител на промените, целта е извършителят да бъде превъзпитан и социализиран.", "date": "2020.01.31", "title": "ГЕРБ предлага възможност при убийства непълнолетни да бъдат наказвани като пълнолетни"}
{"url": "https://www.dnevnik.bg/sport/2020/01/31/4023447_snimka_na_denia_purvite_shampioni_na_australian_open/", "text": "Кристина Младенович и Тимеа Бабош са първите шампиони на   през 2020 г., след като триумфираха в надпреварата при женските двойки. Французойката и представителката на Унгария надиграха Барбора Стрицова и Су-Уей Хсие с 6:2, 6:1 за едва 72 минути.", "date": "2020.01.31", "title": "Снимка на деня: Първите шампиони на Australian Open 2020"}
{"url": "https://www.dnevnik.bg/evropa/2020/01/31/4023477_es_napomni_na_velikobritaniia_bez_evrochlenstvo_niama/", "text": "Лидерите на трите институции на Европейския съюз предупредиха Великобритания, че ако не приеме стандартите на блока за околната среда, работната ръка, данъците и държавната помощ, не може да очаква \"най-високото равнище на достъп до единния пазар\", предаде \"Ройтерс\". \"Без да сте член, не можете да запазите облагите от членството\", се посочва в статия, публикувана в няколко европейски медии в петък, преди в полунощ брюкселско време  Великобритания да напусне ЕС . \"Без свободното движение на хора не може да има свободно движение на капитали, стоки и услуги\", заявиха председателите на Европейския съвет Шарл Мишел, на Европейския парламент Давид Сасоли и на Европейската комисия Урсула фон дер Лайен. От събота (1 февруари) Великобритания няма да бъде вече членка на ЕС и ще бъде смятана за трета страна, но ще навлезе в  преходен период , който ще продължи до края на декември и чиято цел е да даде на хората и на бизнеса време да се адаптират. Двете страни ще имат  11 месеца, за да изготвят споразумение за бъдещите си отношения , включващи търговията, рибарството и други въпроси. Въпреки че целта е да се постигне търговска сделка \"с нулеви мита и нулеви квоти\", ЕС казва, че ще изисква и \"нулев дъмпинг\". Блокът освен това настоява Великобритания да продължи да действа в съответствие със стандартите и регулациите, гарантиращи честна конкуренция, но Лондон вече даде знак, че няма да позволи да му диктуват правилата. По време на преходния период Великобритания ще продължи да прилага законодателството на ЕС, но  вече няма да бъде представена  в евроинституциите. На служители на ЕС бе напомнено тази седмица, че не трябва да разкриват конфиденциална информация за работата на блока. Още предупреждения В изявление по-късно днес Мишел предупреди, че колкото повече Великобритания се отклонява от правилата и регулациите на ЕС след Брекзит, толкова по-малък достъп ще има до единния пазар на блока. Мишел, Сасоли и Фон дер Лайен заявиха, че сега ЕС ще се фокусира върху борбата с климатичните промени и напредъка в дигитализацията. \"Искаме да имаме най-добрата възможна връзка с Обединеното кралство, но тя никога няма да копира ползите от членството\", подчерта Фон дер Лайен по време на съвместното има изявление.", "date": "2020.01.31", "title": "ЕС напомни на Великобритания: Без еврочленство няма облаги"}
{"url": "https://www.dnevnik.bg/detski_dnevnik/2020/01/31/4023510_v_21_oblasti_2079_uchilishta_sa_v_gripna_vakanciia/", "text": "В 21 области в страната е преустановен учебният процес на 31 януари, като няма да се учи в 2079 училища и две детски градини, информира пресцентърът на министерството на образованието. От днес 105 училища в област Плевен и 55 училища в област Търговище са в грипна ваканция до 7 февруари. Преустановени са занятията в отделни училища на областите Добрич, Кюстендил, Ловеч и Разград. В област Добрич не учат учениците от 37 училища, в област Кюстендил - 26 училища, в Ловеч - 7 училища и в 26 училища в област Разград. Не се провеждат занимания и в 2 детски градини в област Разград - в с. Сушево и в Завет. Удължава се грипната ваканция за учениците в Асеновград със заповед на кмета Христо Грудев, информираха от общината. Във връзка с обявената грипна епидемия на територията на Пловдивска област и получено задължително предписание от директора на Регионалната здравна инспекция (РЗИ) - Пловдив, учебните занятия ще бъдат преустановени на 3 и 4 февруари във всички училища за община Асеновград. Продължават да се провеждат учебни занятия само в областите Монтана, Русе и Шумен.", "date": "2020.01.31", "title": "В 21 области 2079 училища са в грипна ваканция"}
{"url": "https://www.dnevnik.bg/biznes/2020/01/31/4023495_parlamentut_zadulji_pravitelstvoto_da_zashtiti/", "text": "Парламентът задължи правителството да предприеме мерки в защита в дългосрочен план на производствения капацитет на въглищните централи от групата на Българския енергиен холдинг (БЕХ). Народните представители гласуваха и за това България да се присъедини към платформата \"Въглищни региони в преход\" без поемане на ангажименти за закриване на въглищни централи. До 29 февруари 2020 г. Министерският съвет чрез министъра на енергетиката трябва да предприеме всички необходими мерки за нормалното функциониране на ТЕЦ \"Марица-изток 2\". Според решението това трябва да се направи независимо от становището на Европейската комисия по този въпрос. По рано през седмицата премиерът  Бойко Борисов обяви , че ограниченията ще влязат в сила въпреки усилията на Полша, Чехия и България. Той е скептичен, че с приемането на Зелената сделка на ЕС ще се увеличи финансирането на екологичните политики. Планът на Европейската комисия е за 1 трлн. евро  инвестиции за осъществяване на идеята до 2050 г. ЕС да стане първото международно държавно обединение, което има неутрален ефект върху промените в климата.", "date": "2020.01.31", "title": "Парламентът задължи правителството да защити въглищните централи"}
{"url": "https://www.dnevnik.bg/sviat/2020/01/31/4023474_kitaiskiiat_virus_dostigna_velikobritaniia_italiia/", "text": "Двама пациенти от едно и също семейство са заразени с китайския коронавирус 2019-nCoV, потвърдиха британските власти. Съобщението означава, че вече има заболели в четирите най-големи европейски икономики и най-населени държави на континента, предаде \"Ройтерс\". Лондон добави, че на двамата се оказват специални медицински грижи, а здравната система вече работи, за да установи с колко души са били в контакт и кои са те, \"за да се предотврати по-нататъшното разпространение\" на заразата. Малко след това в.  \"Кориере дела сера\"  и \"Ройтерс\", като цитираха изявление на правителството, съобщиха, че ще бъде обявено извънредно положение и в Италия след първите случаи там. Източник от правителството потвърди за \"Ройтерс\", че тази мярка е договорена на заседание на кабинета. Това е първата европейска страна, взела такова решение. Снощи италианският премиер Джузепе Конте обяви първите два потвърдени случая на заразяване с коронавируса в страната и преустановяването на всички полети от и до Китай. Става въпрос за двама китайски туристи, пристигнали в Италия преди няколко дни и вече поставени в изолация в център за инфекциозни болести в Рим. Конте отбеляза, че доколкото му е известно, Италия е първата европейска страна, която е решила да преустанови полетите от и до Китай. Германските здравни власти съобщиха за пети случай на заразяване с коронавируса. Болният е служител на фирмата в Бавария, където вече са установени предишните четири случая. Берлин междувременно обяви, че военнотранспортен самолет излита от Китай скоро, за да бъдат евакуирани над 100 германски граждани от там. Никой от тях не е заразен, но решението е предпазна мярка. Снощи  бе обявена ситуация на глобална заплаха  от Световната здравна организация (СЗО), след като имаше случаи на вируса в 23 държави. Най-малко 213 души са починали, а 10 хил. души са заболели в Китай. Този следобед бяха потвърдени и първите два случая в Русия, регистрирани при китайски туристи. .", "date": "2020.01.31", "title": "Китайският вирус достигна Великобритания, Италия обяви извънредно положение"}
{"url": "https://www.dnevnik.bg/sport/2020/01/31/4023473_nba_shte_pochete_kobe_braiunt_s_nov_format_na_macha_na/", "text": "Националната баскетболна асоциация (НБА) ще почете Кобе Брайънт в предстоящия Мач на звездите.  Легендарният състезател на \"Лос Анджелис лейкърс\" загина на 41 години в катастрофа с хеликоптер , като в него беше и 13-годишната му дъщеря. От лигата съобщиха, че 69-ият Мач на звездите ще се проведе в нов формат, като промените ще увеличат състезателния характер на двубоя и ще го направят по-вълнуващ. Двубоят ще се проведе на 16 февруари в Чикаго, а капитани на отборите отново ще бъдат Леброн Джеймс и Янис Антетокумбо. Резултатът на два отбори във всяка от първите три четвърти ще бъде зануляван, като победителят в отделните части ще получава по 100 хиляди долара. Впоследствие сумата ще бъде разпределена за благотворителност на организации в Чикаго. На старта на четвъртата четвърт часовникът ще бъде спрян и ще се играе до достигането на конкретен резултат. Той ще бъде зададен, като бъдат добавени 24 точки към резултата на водещия отбор. Числото е свързано с номера, който Брайънт носеше в НБА. Така ако общият резултат на старта на четвъртата четвърт е 100:95, то победител ще бъде отборът, който достигне пръв 124 точки. Победителят ще заслужи още 200 хиляди долара, които също ще отидат за благотворителност.", "date": "2020.01.31", "title": "НБА ще почете Кобе Брайънт с нов формат на Мача на звездите"}
{"url": "https://www.dnevnik.bg/analizi/2020/01/31/4023506_nedopustimo_e_prokuraturata_da_publikuva_zapisi_ot/", "text": "                         Тези материали, които са публикувани гордо на сайта на прокуратурата, са написани, все едно са писани в ДАНС или в някоя метеорологична станция - \"висока степен на вероятност\", \"много е вероятно\", \"много е достоверно\", може би ще вали, може би няма да вали и т.н. И когато това се отнася до длъжностни лица, заемащи отговорни постове в държавата, включително държавен глава, това според мен е обидно за нацията. За мен въпросът с публикуването на тези материали - нещо, което е озаглавено постановление, няма белезите на юридически документ, правен, процесуален акт, и звукозаписи, снети на хартиен носител, за мен това е недопустимо. Публикацията на такива материали е забранена в Наказателния кодекс - чл. 145. в грубо противоречие с наказателния закон. Прокуратурата у нас и по конституция, и по закон бди за спазването на закона от всички. Очевидно обаче не бди за спазването на закона от самата прокуратура. И този пример се дава от новия главен прокурор. Чл. 145 а е гаранцията, че и забраната в чл. 32 от Закона за СРС ще се спази. По такъв начин ние охраняваме основните права и свободи на гражданите - забранявайки изнасянето на информация чрез приложени специални разузнавателни средства. Това е рецидив. Случаят с лекарите в Горна Оряховица - специални разузнавателни средства бяха изчетени от Цветан Цветанов в парламента, след което се намери един прокурор, който каза, че това не е престъпно, не е нарушение даже. В конкретния случай бих предложил да се извърши проверка не толкова на самите звукозаписи, снети на хартиен носител и публикувани на сайта на прокуратурата, колкото по един друг въпрос: Защото от тези материали, които тук са изпратени, публикувани, много колеги коментират - това не е ясно. Началникът на ВВС е военнослужещ генерал и по дефиниция, по НПК, компетентен е военен съд във всички случаи. Поради тази неяснота, ако бях в предходното ми битие на председател, бих предложил подобна проверка да се извърши - дали е спазен редът за използване и прилагане на СРС.", "date": "2020.01.31", "title": "Недопустимо е прокуратурата да публикува записи от подслушване"}
{"url": "https://www.dnevnik.bg/evropa/2020/01/31/4023397_da_ocharova_trump_da_si_suzdade_priiateli_-/", "text": "Великобритания  напуска ЕС в 23 часа по Гринуич днес , но премиерът Борис Джонсън има обемен списък със задачи за след Брекзит, определян от него като \"новата зора\" за страната му, пише \"Ройтерс\". Търговия Веднага щом Великобритания официално излезе от ЕС на 31 януари, може да започне да преговаря за търговски споразумения с останалите страни. ЕС, който покрива около половината от търговията на Обединеното кралство,  и САЩ  са приоритетни за постигане на нови търговски споразумения. Препъникамък в преговорите с Вашингтон ще бъде предложението на Великобритания за едностранен данък за дигиталните услуги въпреки  американската заплаха  да наложи ответни мита на британските автомобили. \"Не-обединено кралство\" Брекзит обтегна връзките, свързващи Обединеното кралство: Англия и Уелс гласуваха за напускане на ЕС, а Шотландия и Северна Ирландия гласуваха за оставане. Шотландските националисти  настояват за референдум за независимост , който обаче Джонсън заяви, че няма да позволи. Ирландските националисти искат референдум за обединяване на Ирландия. Тръмп и Китай Джонсън  допусна ограничена роля на \"Хуауей\" (Huawei)  в 5G мрежата на Великобритания въпреки усилията на САЩ в световен мащаб китайският телекомуникационен гигант да бъде изключен от следващото поколение комуникации на Запада. Не е ясно как това решение ще се отрази на отношенията със САЩ - най-близкият съюзник на Обединеното кралство. Китай също отправи предупреждение към Великобритания за намесата на Лондон според Пекин в Хонконг, който е бивша британска колония. \"Икономиката, глупако!\" Преди изборите през декември Джонсън каза, че ще харчи повече за здравното осигуряване, инфраструктура и осигуряване на просперитет във Великобритания. В превод това означава повече заеми - повече пласирани държавни облигации. Някои компании отчитат следизборно възстановяване, а финансовият министър Саджид Джавид казва, че е изпълнен с надежда, че икономическият растеж на Великобритания ще се възстанови до равнищата отпреди кризата от около 3 процента годишно. Финансовото влияние на Лондон Бъдещият достъп на големия британски сектор на финансовите услуги до ЕС ще бъде един от първите въпроси, които ще се обсъждат, и трябва да бъде решен до края на юни. Финансовият сектор иска да съхрани близки отношения с ЕС, но няма да има същия достъп както когато беше част от единния европейски пазар, който включва и т.нар. паспортен режим за финансови услуги. Правителството ще се стреми ЕС да взима решения на равноправна основа, при което всяка страна решава дали правилата на другия за финансова стабилност и защита на инвеститорите са достатъчно съобразени с нейните собствени, за да даде достъп. ЕС даде да се разбере, че ще използва заплахата да ограничи достъпа на най-големия британски износен сектор като инструмент, с който да удовлетвори повече свои искания, като например риболовен достъп до британски води. Иран Макар Лондон неколкократно да е повтарял, че иска ядрената сделка с Иран да успее, въпреки че САЩ се изтеглиха от пакта, Джонсън призова за ново споразумение с Тръмп, което да я замени. Докато Великобритания оформя външната си политика след Брекзит, Иран може да даде най-ясен сигнал за бъдещата й ориентация - дали в крайна сметка Джонсън ще застане до САЩ, или Великобритания ще остане до Германия и Франция. Нов екип След Брекзит Джонсън планира да направи промени в правителствения си екип от министри. /БТА", "date": "2020.01.31", "title": "Да очарова Тръмп, да си създаде приятели - приоритетите на Джонсън след Брекзит"}
{"url": "https://www.dnevnik.bg/na_put/2020/01/30/4022312_kushtata_na_julieta_shte_prijuti_za_nosht_dvama/", "text": "Една двойка ще може да отседне в най-романтичния дом в историята на литературата - къщата на Жулиета във Верона. За 14 февруари - Св. Валентин, домът - музей на шекспировите герои ще бъде пригоден за живеене за пръв път от 30-те години на миналия век, съобщи Airbnb, която заедно с община Верона е организатор на начинанието. Сградата от 14 в. ще посрещне двойката с личен иконом, украса от цветя, изискано меню, приготвено от шеф - готвач с 3 звезди на Мишлен. Спалнята пък е декорирана с оригиналното легло, използвано при снимките на екранизацията по шекспировата трагедия на режисьора Франко Дзефирели през 60-те години на 20 в.      Както е известно, хиляди влюбени изпращат изпращат във Верона писма до литературната героиня, като разказват в тях своите лични истории. В града има цял клуб на приятелите на Жулиета, чиито членове на доброволни начала администрират кореспонденцията - изчитат посланията и съставят отговори. Именно членовете на клуба ще изберат щастливците, които ще пренощуват в къщата на Жулиета. Подборът ще стане сред двойките, които до 2 февруари изпратят писмо с най-трогателната история на отношенията си като напишат защо смятат себе си за най-подходящите да бъдат удостоени с тази чест.     ", "date": "2020.01.31", "title": "Къщата на Жулиета ще приюти за нощ двама влюбени"}
{"url": "https://www.dnevnik.bg/evropa/2020/01/31/4023512_frenskata_ikonomika_neochakvano_se_e_svila_prez/", "text": "Икономиката на Франция неочаквано се е свила леко през последното тримесечие на миналата година със забавяне на темпа на потребителските разходи и бизнес инвестициите и намаляване на складовите наличности на компаниите. Това сочат публикувани днес официални данни, цитирани от \"Ройтерс\". Изненадващо силното забавяне е удар за президента Еманюел Макрон, който досега сочеше устойчивия растеж и създаването на работни места като основа за реформите си, насочени към стимулиране на бизнеса, отбелязва агенцията. Втората по големина икономика в еврозоната се е свила с 0.1 на сто през четвъртото тримесечие на 2019 година спрямо предходния тримесечен период, когато нарасна с 0.3 на сто. Слабото представяне в края на годината може да доведе до разминаване с прогнозите на икономистите, които средно очакваха растеж от 0.2 на сто за тримесечието. Никой сред 33-мата експерти, анкетирани от \"Ройтерс\", не е прогнозирал растеж под 0.1 на сто. Според френската статистическа служба растежът на потребителските разходи се е забавил до 0.2 на сто през последните три месеца на 2019 година спрямо 0.4 на сто през предходните три месеца въпреки поредицата от мерки, обявени миналата година за стимулиране на покупателната сила на домакинствата. Бизнес инвестициите са забавили темпа си до 0.3 на сто след 1.6 на сто през третото тримесечие. Като цяло вътрешното търсене е допринесло с 0.3 процентни пункта за растежа през четвъртото тримесечие. Складовите запаси на компаниите обаче са оказали негативно влияние от минус 0.4 пункта, тъй като бизнесът е предпочел да използва наличностите, вместо да произвежда нови стоки. Данните за четвъртото тримесечие означават, че през 2019 година френската икономика е нараснала с 1.2 на сто, което отговаря на прогнозите на правителството въпреки слабия край на годината. Неочаквано слаб резултат и в Италия Икономиката на Италия, третата по големина в еврозоната, се е свила с 0.3 на сто през четвъртото тримесечие на 2019 година, което е неочаквано слаб резултат, предаде ДПА. Предварителната оценка на тримесечна основа бе публикувана днес от Националния статистически институт Истат (Istat). Това са първите отрицателни тримесечни резултати на страната за повече от година и най-голямото тримесечно свиване на брутния вътрешен продукт (БВП) от близо 7 години. Негативните тенденции в земеделието, горското стопанство, риболова и в търсенето на вътрешния пазар са допринесли за понижението на БВП, докато тенденциите при износа са били положителни, според Истат. Италианската икономика е в застой от началото на века. Италия е единствената страна в ЕС, освен Гърция, чийто БВП не е върнал равнището си отпреди финансовата криза през 2007 година, припомня ДПА. В сряда Международният валутен фонд съобщи, че италианската икономика ще продължи да нараства бавно в близко бъдеще - с темп от 0.5 процента през 2020 година и 0.6-0.7 процента след това./БТА", "date": "2020.01.31", "title": "Икономиките на Франция и Италия неочаквано се свиха през последното тримесечие на 2019"}
{"url": "https://www.dnevnik.bg/bulgaria/2020/01/31/4023526_pravosudie_za_vseki_opit_za_prokurorski_prevrat/", "text": "Инициативата \"Правосъдие за всеки\" видя \"опит за прокурорски преврат\" срещу президента в питането на главния прокурор Иван Гешев до Конституционния съд, свързано с разследване срещу държавния глава, и с оповестените от обвинението записи със специални разузнавателни средства. В своя позиция организацията посочва, че само за месец Гешев се превърна в силовия играч на политическата сцена и предприе агресивна атака срещу конституционно установената власт в държавата. \"По същество това е опит за прокурорски преврат срещу легитимно избрания президент - опит, който вече застрашава демокрацията и правовата държава. (...) Прокурорската държава придоби завършен вид. При това положение в дълг на всеки свободен гражданин се превръща противопоставянето на новия вид диктатура, която грози правата и свободите на всички ни\", се казва в позиция на \"Правосъдие за всеки\". Организацията ще сезира Висшия съдебен съвет (ВСС) с искане за образуване на дисциплинарно производство срещу Гешев за нарушаване на конституцията и ще внесе искане в Народното събрание \"за спешно изслушване на главния прокурор за предизвиканата от него криза в държавната власт чрез незаконното оповестяване на записи, направени със СРС\". Ще направи и предложение до президента за ускоряване на консултациите за конституционни промени и за максимално бързо внасяне в парламента на конституционния проект. От инициативата напомнят и искането си за широк обществен и професионален дебат за промени в глава \"Съдебна власт\" на конституцията, които да бъдат подкрепени от максимален брой български граждани с национална подписка или референдум. Организацията ще поиска и срещи с всички посланици на страните от ЕС, на САЩ и на Великобритания, както и с представители на Европейската комисия, за да ги запознае \"с нарушаването на принципите на върховенството на правото, както и с опасностите за демокрацията и свободите на гражданите\". Властта се провали, държавата се срива пред очите и вече са застрашени базови права и принципи, наред са гражданите, за да си върнем държавата\", се казва в позицията на \"Правосъдие за всеки\".", "date": "2020.01.31", "title": "\"Правосъдие за всеки\": Опит за прокурорски преврат застрашава демокрацията"}
{"url": "https://www.dnevnik.bg/kultura/2020/01/31/4018654_otkus_ot_slunceto_i_neinite_cvetia_na_rupi_kaur/", "text": "                         \"Слънцето и нейните цветя\" от Рупи Каур – световната сензация в превод и на български! Творческото пътешествие на най-продаваната в света поетеса продължава с втора стихосбирка, \"слънцето и нейните цветя\", по стъпките на първия ѝ бестселър \"мляко и мед\". \"Слънцето и нейните цветя\" – книга номер 1 в категория \"Поезия\" на Amazon в света – излиза в превод и на български. С първата си стихосбирка, която публикува сама – \"мляко и мед\" – канадската поетеса от индийски произход Рупи Каур (изписвана най-често като рупи каур) бързо се превръща във феномен от световен мащаб. Дългоочакваният втори сборник затвърждава успеха на младата поетеса, която успява да върне интереса към поезията у младите хора. Както и първата ѝ стихосбирка, \"Слънцето и нейните цветя\" изминава житейския път на рупи от страданието по загубата, през намирането на вътрешната сила и преодоляването. Оприличени на фазите в живота на цветята, главите носят техните имена: увяхване, падане, покълване, надигане, разцъфване. Травмата, любовта, оскърблението, изцелението и женствеността, познати ни от първата стихосбирка, са допълнени и от по-задълбочен поглед върху миграцията и живота на преселниците в друга държава. Някои от най-горчивите моменти в човешкия живот намират нов глас през погледа на младото момиче. Вдъхновена от индийската култура, от устоите на традиционните индийски семейства и от поезията на ливанския философ Халил Джубран, рупи посвещава стиховете си на женската сила и освобождението. Бестселъров автор номер 1 на \"Ню Йорк Таймс\", рупи пише и илюстрира десетки стихове, които набират популярност през профила ѝ в световната платформа Инстаграм. След като самопубликува стиховете си и на хартия, рупи започва редица турнета навсякъде по света, за да изпълнява на живо пред публика. Смятана за един от основателите на така наречения жанр инстапоезия (поеми, популяризирани през Инстаграм), рупи е сред най-четените поети в съвременността ни – не само на своето поколение, но и изобщо. Дългоочакваната ѝ втора стихосбирка \"слънцето и нейните цветя\" продава над милион копия в първите три месеца от излизането си и е преведена на над 35 езика. Успехите на рупи ѝ печелят място в световната класация на списание \"Форбс\" за 30 най-успешни хора на възраст под 30 години и в списъка на стоте най-влиятелни жени на BBC. На 24-годишна възраст рупи каур вече е наричана \"гласът на своето поколение\". USA Today когато се ударих в дъното което се намира под най-дълбокото дъно и не се появи ни спасително въже ни протегната ръка се зачудих ами ако нищо друго не ме иска защото аз сама не искам себе си - аз съм едновременно отровата и антидотът * ако аз съм най-дългата връзка в живота ми не е ли време да възпитам близост и любов към човека с когото си лягам всяка вечер - приемане * та кое е по-силно от човешкото сърце което се разбива отново и отново и все така живее * ти си отворена рана и ние стоим във вир от кръвта ти - бежански лагер * ами ако стигнем до прага им и те затръшнат вратите в лицата ни питам какво означават едни врати казва тя когато сме избягали от търбуха на звяра * родителите ми никога не са ни слагали да седнем вечер за да разказват истории от младежките си дни. единият винаги работеше. другият бе твърде изтощен. може би да бъдеш имигрант ти причинява всичко това. студената територия на севера ги погълна. телата им се трудеха тежко плащайки с кръв и пот за гражданството им. може би тегобата на новия свят бе непосилна. а бе по-добре болката и скръбта на стария да останат погребани. иска ми се все пак да ги бях изровила. иска ми се да бях открила тишината им като запечатан плик. иска ми се да бях намерила малка дупчица в самия край. да бях прокарала пръст вътре и внимателно да го бях разтворила. те са имали цял живот преди мен на който аз съм непозната. толкова много бих съжалявала ако напуснат това място преди да ги опозная. * защо непрекъснато се въртя в кръг между желанието да ме желаеш а когато ме желаеш решението че чувствата са твърде разсъблечени за да мога да живея така защо така ти преча да ме обичаш сякаш не искам никога да видиш призраците потулени в гръдта ми преди бях по-открита по въпроси като този любов моя - ако само се бяхме срещнали когато бях отдадена от все сърце * няма точка в която аз да свършвам а ти да започваш когато тялото ти е в тялото ми ние сме един човек - секс * вчера дъждът се опита да наподоби ръцете ми като се стичаше по тялото ти разкъсах небето на парчета понеже го е позволило - ревност * живея за онзи първи миг от сутринта когато съм още само наполовина будна чувам пойните птички отвън как ухажват цветята чувам цветята да се хилят и пчелите да ревнуват когато се обръщам за да те събудя всичко започва отначало болката риданието шокът от осъзнаването че си си тръгнал - първата сутрин без теб", "date": "2020.01.31", "title": "Откъс от \"Слънцето и нейните цветя\" на Рупи Каур"}
{"url": "https://www.dnevnik.bg/bulgaria/2020/01/31/4023532_i_sled_brekzit_bulgarite_shte_mogat_da_putuvat_do/", "text": "И след Брекзит българите ще могат да пътуват до Великобритания с лична карта. Това съобщи пред Би Ти Ви британският посланик у нас Ема Хопкинс. \"В момента може да пътувате с личната си карта до Великобритания, на някакъв бъдещ етап може да има промяна, но ние достатъчно рано ще уведомим хората. Ако искате да посетите някой музей, изложба или ресторант, може да се качите на самолета, да отидете във Великобритания и да останете там до 3 месеца \", съобщи Хопкинс. \"След 1 януари 2021 ще има нови правила за желаещите да останат във Великобритания повече от 90 дни, като те ще бъдат обявени навреме. За престой под 90 дни няма да се искат визи\", уточни тя. От 1 февруари Великобритания вече няма да е член на Европейския съюз. Какво се променя четете  тук.  Какво значи Брекзит за политическите съюзи в ЕС четете  тук.", "date": "2020.01.31", "title": ""}
{"url": "https://www.dnevnik.bg/sviat/2020/01/31/4023412_suzdavaneto_na_vaksina_za_kitaiskiia_virus_veche_e/", "text": "Човечеството добре познава случаите, при които епидемии плашат не само с броя на заболелите, но и с липсата на ваксина години наред. 2019-nCoV, коронавирусът без запомнящо се име като другите два от последното десетилетие (SARS и MERS), може вече да е довел до смъртта на над 200 души и заразените да са над 10 хил. Работата по ваксината обаче този път започна часове след като се появи информацията за заразата, пише Би Би Си. Китайски представители предоставиха бързо генетичния код на вируса, който може да даде представа откъде най-вероятно е дошъл вирусът, как може да мутира и как хората могат да бъдат опазени от него. Това се случва за първи път в историята: причинителят на заболяване, предадено от неизвестно животно на човек, да бъде толкова бързо открит и изолиран, а събраната информация да намери място в научни публикации в целия свят. За Би Би Си Кейт Бродерик, старши вицепрезидент за научноизследователската дейност в лабораторията на фармацевтичната компания \"Иновио\" в Сан Диего, обяснява, че плановете са тестът как се отразява потенциалната ваксина на хора да е още в началото на лятото. Ваксината, измислена за часове, след като Пекин дава кода, стъпва на ДНК секвенцията (или последователността - първичната структура на молекула или верига ДНК): \"Използваме собствените клетки на пациента, за да произвеждат ваксината, укрепвайки механизмите за реакция на самото тяло.\" За тестовете компанията ще работи заедно с биотехнологична компания в Пекин.      Трудно е да се каже дали заразата ще е овладяна, или ще е преминала пика си дотогава, но компанията твърди, че ако всичко върви по план, това ще е най-бързият случай, в който е разработена нова ваксина. В случая на SARS през 2002 г. на Китай отне твърде много време да реагира и да обяви, че има много болни, така че, когато започна работата по ваксината, пикът вече бе преминал. Разработката в тази лаборатория става с финансиране от Коалицията за иновации в подготвеността за епидемии (Cepi), финансирана от правителства и благотворителни организации по света. Създаден след епидемията от ебола в Западна Африка, той цели да подпомага по-бързата разработка на ваксини. Университетът в Куинсланд също работи по ваксина, компанията \"Модерна\" в Масачузетс също работи по ваксина заедно с Националния институт за алергии и инфекциозни болести. Според в. \"Саут чайна морнинг пост\" лабораторията на Хонконгския университет вече е разработила ваксина, но \"ще отнеме много време, за да се изпробва върху животни\". Това е една от поне 12 лаборатории, които работят по същото в Китай. Зад глобалната координация стои Световната здравна организация, която наблюдава напредъка в различни лаборатории. Няма гаранция, че някоя ваксина ще работи, но има разработена рамка за това кои ваксини да бъдат изпробвани най-напред върху хора. Проблемите Сериозно предизвикателство пред създаването на ваксина продължава да бъде адаптивността на вируса и способността му бързо да се променя, пише \"Дойче веле\". Така е било и със SARS. Експертите се опасяват, че една имунизация с протеин от външната обвивка на коронавируса може да доведе до ускоряване образуването на нови форми на вируса. Американските изследователи от групата на Антъни Фаучи се надяват до три месеца да са в състояние да тестват новата ваксина върху хора. Ако тестовете са успешни, имунизациите могат да започнат най-рано през лятото на 2020 година. Никога досега нов вид ваксина не е била разработвана по-бързо: намирането на ваксина срещу SARS например отне 20 месеца, през което време епидемията вече беше отминала. Много ще зависи и от това дали в случая могат успешно да бъдат приложени и някои познати антивирусни медикаменти. Антъни Фаучи например смята, че лекарства срещу ебола или ХИВ могат да помогнат. Китайските власти вече са поръчали големи количества от медикаменти против ХИВ. Срещу вируса могат да се използват и моноклонални антитела, които предизвикват реакция на имунната система.", "date": "2020.01.31", "title": "Създаването на ваксина за китайския вирус вече е трескава надпревара"}
{"url": "https://www.dnevnik.bg/bulgaria/2020/01/31/4023533_korabut_radecki_se_vurna_v_kozlodui_i_otnovo_shte_moje/", "text": "Първият етап по ремонта на кораба \"Радецки\"  е приключил и той отново ще може да бъде посещаван, съобщиха от Националния исторически музей. Късно снощи корабът музей е върнат в Козлодуй от румънския град Браила, където са се извършвали ремонтните дейности. Направени са преглед и изпитания на конструкцията, ремонт на корпуса и надстройките, както и основен ремонт на двигателите.      Едва след предстоящия втори етап от ремонта корабът ще може да получи нужното удостоверение, което ще му даде право да възобнови плаванията по река Дунав. От НИМ планират в началото на април \"Радецки\" да бъде отново отворен за посетители.", "date": "2020.01.31", "title": "Корабът \"Радецки\" се върна в Козлодуй и отново ще може да бъде посещаван"}
{"url": "https://www.dnevnik.bg/evropa/2020/01/31/4023539_bulgariia_e_sedma_v_es_po_risk_ot_bednost_sred/", "text": "Всеки десети работещ европеец на възраст от 18 години нагоре е бил застрашен от бедност през 2018 година, отчита Евростат. През последните години делът на тази група граждани се е повишил от 8.6 на сто през 2008 година до 9.5 на сто през 2018 година. Има леки разлики между мъжете и жените в риск от бедност. През 2018 година в тази категория са попадали 9.9 процента от мъжете и 9.1 процента от жените. Хората, наети на непълно работно време и с временни трудови договори, са по-застрашени от бедност, макар да имат работа, отбелязва статистическата служба, цитирана от БТА. През 2018 година наетите на непълно работно време в риск от бедност са били два пъти повече (15.7 на сто) от застрашените служители на пълен работен ден (7.8 на сто). Сред временно наетите три пъти повече (16.2 на сто) са в риск от бедност в сравнение с постоянно заетите (6.1 на сто).      Най-висок е рискът от бедност в Румъния (15.3 на сто), а най-нисък - във Финландия (3.1 на сто). Други страни с висок показател са Люксембург (13.5 на сто), Испания (12.9 на сто), Италия (12.2 на сто), Великобритания (11.3 на сто) и Гърция (11 на сто).   се нарежда непосредствено след южната си съседка с показател, леко над средния за ЕС. Страните с нисък риск от бедност са Чехия (3.4 на сто), Ирландия (4.9 на сто), Белгия и Хърватия (по 5.2 на сто), както и Дания (5.4 на сто). През последното десетилетие делът на заетите хора в риск от бедност се е увеличил в повечето държави членки. Най-голям ръст е отчетен в Люксембург (4.1 процентни пункта), следван от Италия (3.2 процентни пункта), Великобритания (2.8 процентни пункта), Унгария (2.6) и България (2.4). Най-голям спад се наблюдава в Гърция (-3.3 процентни пункта), Латвия и Румъния (и двете -2.4 процентни пункта), Португалия (-2.1 процентни пункта) и Финландия (-2.0).", "date": "2020.01.31", "title": "България е седма в ЕС по риск от бедност сред работещите"}
{"url": "https://www.dnevnik.bg/evropa/2020/01/31/4023413_brekzit_kak_se_stigna_do_chasut_na_razdialata/", "text": "Обединеното кралство  си взима днес сбогом с Европейския съюз . Това повратно историческо събитие е колкото неочаквано, толкова и логично, имайки предвид бурната и двойствена връзка между Острова и Европа, пише БТА. Брекзит става факт след 47 години британско еврочленство и след три години и половина мъчителен развод с елементи на психодрама, в които на премиерския пост във Великобритания се смениха трима души, три пъти имаше предсрочни избори, бяха водени трудни преговори с останалите 27 членки, имаше язвителни дебати в Камарата на общините и гласувания с много обрати и инфарктни моменти. Парламентарните заседания толкова често излизаха извън контрол, че се налагаше постоянната намесата на гръмогласния и строг вече бивш председател на долната камара  Джон Бъркоу : \"Ре-е-ед, ред в залата!\" Как се стигна дотук Въпреки идеята на Уинстън Чърчил за \"Съединени европейски щати\" Великобритания първоначално няма желание да се включи в европейския интеграционен проект, а избира да лавира между САЩ и Европа, запазвайки изцяло суверенитета си. Когато по-късно пожелава да се присъедини към процъфтяващите държави от  Европейската икономическа общност , за да даде тласък на изпадналата си в затруднение икономика, Великобритания е спряна от френския президент Шарл дьо Гол, който вижда в британците троянски кон на САЩ и заплаха за френското селско стопанство. След като в крайна сметка се присъединява през 1973 г., Великобритания пак остава с единия крак отвън - тенденция, която продължава и по времето на Маргарет Тачър, гледаща на общността просто като на общ пазар. Обединеното кралство отказва да влезе в шенгенското пространство, извоюва си преференциални условия за вноската в европейския бюджет (\"Искаме си парите обратно\") и не приема еврото. След продължилото десет години управление на проевропейски настроения премиер Тони Блеър през последните години се надигна нова вълна на евроскептицизъм и негови лица станаха популярни политици като Найджъл Фараж. На 23 юни 2016 г. британците гласуваха на референдум за напускане на Европейския съюз. Още на следващия ден подаде оставка премиерът консерватор Дейвид Камерън. Той бе свикал този референдум като блъф, за да се пребори, от една страна, с конкуренцията на Фараж, а от друга, за да окаже натиск върху останалите 27 държави членки да направят отстъпки на Обединеното кралство.      След като постигна и двете си цели, на народното допитване той водеше кампания за оставане в ЕС, но хазартният му ход се оказа несполучлив. Лагерът на привържениците на напускането - в който голяма роля изигра енигматичният \"архитект на Брекзит\"  Доминик Къмингс , сега близък съветник на премиера Джонсън - организира изключително силна кампания, която помогна за изненадващия за мнозина резултат на референдума. От една страна, тя използваше прости, но въздействащи лозунги като \"Да си върнем контрола\", шоу елементи като обиколките на Борис Джонсън с червения автобус с призив британската вноска в бюджета на ЕС да бъде използвана за британското здравеопазване, а от друга - сложни компютърни алгоритми за насочване на политическа реклама към конкретни възрастови и социални групи в социалните мрежи. Камерън бе наследен на поста от Тереза Мей, която, въпреки че бе гласувала за оставане в ЕС, веднага възприе мантрата \"Брекзит значи Брекзит\" и обеща да изведе страната от блока на 28-те. Уверена в благоприятните социологически проучвания, даващи голяма преднина на нейната Консервативна партия, Мей реши да поиска предсрочни избори през 2017 г., за да получи по-силен мандат в преговорите с европейските си партньори за Брекзит. Серията от терористични актове във Великобритания през тази година и усещането на избирателите, че правителството няма ясна стратегия за излизане от ЕС, доведоха до поражение и консерваторите загубиха мнозинството си в парламента. След като Мей положи неимоверни усилия да сключи споразумение с другите евролидери за излизането от ЕС, британският парламент отхвърли три пъти сделката й за Брекзит, най-вече заради трънливия въпрос за ирландската граница.      Наложи се министър-председателят неколкократно да поиска от ЕС удължаване на срока за излизане, но след като се озова в задънена улица заради пораженията в парламента, тя подаде оставка и бе заменена на поста от водещия брекзитър Борис Джонсън. Бившият кмет на Лондон договори с ЕС ново споразумение за Брекзит, което също бе отхвърлено. За да разбие блокажа в парламента, той приложи тактиката на Мей със свикване на предсрочни избори и ходът му този път се оказа печеливш. Консерваторите спечелиха миналата година  най-голямото си мнозинство в Камарата на общините  от времето на Маргарет Тачър. Сделката най-сетне бе ратифицирана от парламента в Лондон,  от Европейския парламент  и  одобрена от кралица Елизабет Втора , което сложи край на психодрамата Брекзит. Какво предстои Датата 31 януари има като цяло само символична стойност и  няма незабавно да доведе до голяма промяна . С нея се слага начало на преговорите за бъдещите отношения между Обединеното кралство и ЕС, предимно в търговската област. Споразумението предвижда преходен период до 31 декември за осигуряване на плавна раздяла, който е възможно да бъде удължен, въпреки че Джонсън отхвърля подобен сценарий. Докато трае преходният период, Великобритания ще продължи да спазва правилата на ЕС, остава в единния пазар, в митническия съюз и ще продължи да внася средства в евробюджета. Британските граждани ще продължат да живеят, работят и учат в ЕС, а гражданите на 27-те страни членки ще имат същите права в Обединеното кралство. Лондон обаче няма да има право на глас при вземането на решенията, няма да има евродепутати и еврокомисар, премиерът и министрите няма да могат да участват в срещи на Европейския съвет и Съвета на ЕС. Най-отявлените евроскептици  искаха прословутият лондонски часовник Биг Бен  да удари на 31 януари в 23 часа, за да бъде ознаменуван моментът на напускането, но това няма да стане, защото часовникът е в ремонт. Брекзит ще бъде отбелязан с обратното броене и стрелките на прожектиран на стените на \"Даунинг стрийт\" часовник и с пускането в обращение на специална монета от 50 пенса в тираж от 10 милиона бройки. Знамето на Великобритания пред Европейския парламент ще бъде свалено и отнесено в Музея на европейската история. Европейският съюз, който до неотдавна изглеждаше, че само ще се разширява, ще загуби за пръв път държава членка, и то една от най-големите и богатите.  Населението на блока ще намалее от 500 на 446 милиона души , а територията му ще се свие с 5.5 процента. Ако някога британците решат да се върнат в лоното на ЕС, те няма да бъдат приети автоматично, а ще трябва да преминат през цялата процедура за присъединяване.      За Обединеното кралство предстоят три огромни предизвикателства - гарантирането на икономическа стабилност при неблагоприятен развой в търговските преговори, запазването на целостта на държавата на фона на все по-силното желание на  Шотландия за независимост  и на мира в Северна Ирландия, където Брекзит може да разбие крехкия баланс между католиците националисти и протестантите юнионисти. Европейският съюз трябва да направи много прецизна оценка  какви търговски отношения да договори с британците , така че, от една страна, да предпази Обединеното кралство от икономически и финансов крах, който би се отразил тежко на 27-те, а от друга - да не им предложи прекалено изгодни условия, които биха изкушили други страни да напуснат блока. Най-тежката задача за ЕС ще бъде да направи трезва равносметка на собствените си несъвършенства, допринесли за Брекзит, вместо тесногръдо да хвърля цялата вина върху популизма и ксенофобията на британските политици и на опитите на Владимир Путин и Доналд Тръмп да всеят разкол в Европа.", "date": "2020.01.31", "title": "Брекзит: Как се стигна до часа на раздялата"}
{"url": "https://www.dnevnik.bg/analizi/2020/01/31/4023552_kraiat_na_imperiiata_koi_e_vasil_bojkov_i_kak_ocelia/", "text": "                         Думите на Васил Божков \"Явно този път са решили да ме премахнат\" и \"Няма да се върна, не е безопасно за мен\", казани по телефона от неизвестна близка страна, са епитафия на бизнеса на може би най-силния сред т.нар. олигарси в България. Той няма да възстанови предишното си положение и влияние, дори и след години да спечели дела по всички обвинения срещу него. Соченият за най-богат българин, чието състояние се изчислява на стойност между 1 и 3 млрд. лева, изведнъж се оказа издирван с европейска заповед за арест. Неяснотите за размера на притежаваните от него активи и капитали подсказват особения характер на бизнеса му. Името му се среща като собственик в десетки дружества с най-различен предмет на дейност, а в много други само се предполага, че той е реалният собственик, чрез офшорни фирми. Наричан хазартен бос №1, \"гангстер\", известен с прякора си Черепа, Васил Божков за пръв път се сблъсква челно с прокуратурата. Без да посочва нещо конкретно, главният прокурор Гешев обяви, че Божков е ръководил престъпна група, изнудвал, предлагал подкуп, подтиквал към престъпления служебно лице и др. Прави впечатление как толкова години прокуратурата нямаше нищо срещу Божков, а сега в толкова кратък срок новият главен прокурор събра материал да го обвини.      Гешев започна демонстративни и спорни акции още в първия месец на мандата си. Дали те ще останат само показни и с лошо скалъпени обвинения ще се види тепърва в съда. Най-напред съдружниците на Божков в \"Еврофутбол\" братя Найденови го обвиниха, че е ощетил държавата с над 200 млн. за 5 години. Божков отвърна, че плаща точно според закона и ще се брани в съда. Братя Найденови заявиха още, че той ги е рекетирал и заплашвал със смърт. Прокурорът Гешев обяви, че неплатените данъци са над 550 млн. лв. (вероятно има предвид такси и акциз за хазарта). Обаче и забележката на Божков от чужбина, че има и други акционери освен него, и твърдението му, че прокурорът Гешев бърка търговското право с наказателното, може и да има някои основания. Въпреки че е наричан гангстер, Васил Божков е пресметлив и проницателен бизнесмен, математик по образование. Роден е през 1956 г. във Велинград, завършил е Националната природо-математическа гимназия в София и математика в Софийския университет, по-късно и икономика на труда в УНСС. През 80-те години, в последното десетилетие на социализма, Божков участва в търговия с валута на тогавашната софийска \"борса\" край сладкарница \"Магура\" - широк черен пазар по онова време, свързан с валутните магазини \"Кореком\". Още през 1990 той започва да развива - вече официално - валутната търговия и отваря свои чейндж бюра. И много бързо се ориентира към хазарта. Това е най-бързооборотният и с висока норма на печалба бизнес, което Божков е осъзнал пръв от всички. Освен това хазартът е класически инструмент за пране на пари. От какъвто по време на прехода имат нужда много бизнесмени. Представите, че всеки по-едър бизнесмен у нас е \"назначен милионер\", на когото са дадени едни пари, окрадени от бившата социалистическа държава, са наивни по отношение на Божков. Първите години на прехода са като в поговорката за лов на риба в мътна вода. Божков започва с бинго зали и казина още от 1990-1991 г. Става съдружник във фирма, притежаваща казина, с покойния вече основател на групировката \"Мултигруп\" Илия Павлов и с Младен Михалев-Маджо, един от босовете на силовата групировка СИК, най-голяма по онова време. До края на 90-те години Божков вече е мултимилионер. Интересът му извън хазарта се насочва към силно печеливши бизнеси като безмитна търговия (придобива фирма, която притежава най-много безмитни магазини), изкупува приватизационен фонд, притежаващ фирми за пътно строителство и поддръжка, притежава хотели, фирми в туристическия бизнес, за доставка на храни и др. Част от фирмите са обединени в \"Нове холдинг\". Името идва от древния римски град Нове край Свищов. Хазартът се развива бурно с идването на демокрацията, но и години наред остава най-слабо регулираният бранш. Казина и бинго зали има буквално навсякъде, без ограничения. Хазартни игри се рекламират по телевизията, въпреки че не е позволено от закона. Лотариите на Божков, за които в парламента вече гласуваха на първо четене да се оставят като монопол само на държавата, допринасят за финансовия комфорт на приближената до властите \"Нова телевизия\". През 1994, когато БНБ раздава масово лицензи за банки, Васил Божков основава Българска търговско-индустриална банка, която само след две години се слива с Кредитна банка на \"Мултигруп\", а през 1999 г. губи лиценза си заради задължения. Притежаването на фирма за спортни залози заедно с притежаването на футболен клуб, чиито мачове участват в залозите, е много примамлив бизнес. През 1993 Божков създава фирмата \"Еврофутбол\", която е основната фирма за спортни залози у нас години наред. Божков разбира монополното си положение и търси съдружници, за да не се фокусират само върху него. Така през 2002 г. в \"Еврофутбол\" негов съдружник става гръцкият милиардер Сократис Кокалис. Към 2006 г. Божков има дялово участие в \"Булинс\", застрахователна компания, наследила структурите на групировката СИК. Говори се и за негово дялово участие в други застрахователни компании. В края на 1999 г. Божков става собственик на футболен клуб ЦСКА, като в продължение на 5 години отборът му е сменил 12 треньори. След като правителството отказва да му прехвърли собствеността на базите на ЦСКА в Борисовата градина, в Панчарево и на 4-и километър в София, Божков продава клуба на индийския собственик на комбината \"Кремиковци\", който го поема с милиони дългове. Преди година Божков пое управлението на футболен клуб \"Левски\", като обясни на среща със запалянковците, че лично премиерът Борисов му казал да го поеме. Всъщност тази среща със запалянковците не получи обществена подкрепа, предизвика институциите на държавата и лично премиера Борисов. Който на свой ред се срещна с хора от агитката на \"Левски\". Заплахата за съдбата на отбора звучеше като рекет, предупреждение за размирици от страна на запалянковците.      Божков често е бил невъздържан и е губил мярката. През 2005 г. каза в интервю за тогавашната министърка на културата: \"Чилова е много тъпа.\" И настоя да го цитират буквално. В друго появяване в студио на Би Ти Ви гневно говори против правителството на тройната коалиция, че унищожава хазартния бизнес и че той вече се е изтеглил от него. Недоволен от Закона за културното наследство, казва: \"Мога да счупя антиките си ритуално на площада.\" Колекцията му с антики е забележителна, според различни публикации тя се оценява на 150-200 млн. евро. През 2007 г., след приемането на България в ЕС, правителството направи изложба от неговата колекция в Брюксел, да покаже древното изкуство по българските земи. За тази колекция, събрана за десетина години, Божков обяснява в интервю пред \"Труд\": \"Купувам от хора, които купуват от иманяри.\" Богати хора не могат да съберат с десетилетия дори половината на такава колекция. Според закона купуването на антики не е престъпление, но продаването е. Но никой не притесни Божков с въпроси.      Колекцията му е каталогизирана, за нея е създадена фондация \"Тракия\", с шеф - бивш служител на ДС, който навремето е преследвал иманярите. Най-ценното от колекцията е излагано и в Националния исторически музей. Бившият директор на музея Божидар Димитров обясняваше, че всичко е законно, с доказан произход. През октомври 2009 г. Конституционният съд със свое решение на практика узакони колекцията на Божков. Със 7 на 5 гласа съдиите отхвърлиха текст в Закона за културното наследство, според който притежателят трябва да доказва произхода на антиките си. След решението притежателите ще могат да доказват правото си на собственост не само с официален документ и да се позовават на петгодишна придобивна давност. За разлика от много български подземни босове Божков години наред е чест посетител в софийски заведения, ходи и на мачове. Не се крие, въпреки че срещу него има поне един атентат през 90-те години. Има многобройна охрана, обучавана в Израел, но често сам кара някоя от лимузините си, следвана от кола с четирима охранители. Божков е бил е председател на федерациите по шах и по спортна стрелба. Бил е близък с президента Първанов, появявали са се на събития заедно. Покойният писател Христо Калчев нарича в едно интервю Първанов \"конферансие на Черепа\" по повод връчването на награди за спортист на годината.      За периода 2007-2009 Божков обяви, че прибира годишни премии по 2-3 милиона лева от дружествата, които притежава. Всичко, което притежава, е разпръснато в различни фирми, фондации. На комисията за конфискация на незаконно придобитото имущество ще й бъде трудно да посегне на имуществото му, ако се докаже незаконна дейност.", "date": "2020.01.31", "title": "Краят на империята. Кой е Васил Божков и как оцеля толкова време"}
{"url": "https://www.dnevnik.bg/sviat/2020/01/31/4023551_shveicarski_humanitaren_kanal_za_dostavki_do_iran/", "text": "Хуманитарен канал за доставка на храни и лекарства в Иран заработи пробно, съобщи швейцарското правителство. Чрез него ще се доставят швейцарски стоки на живеещото в лишения население, без това да нарушава американските санкции, предаде \"Ройтерс\". Проектът, който се разработва от края на 2018 г., е започнал да действа пробно с първоначално пращане за доставка за Иран на лекарства за рак и лекарствени средства, необходими при трансплантации на органи. Общата им стойност е 2.3 млн. евро, заяви правителството. Миналия месец швейцарски и американски официални лица казаха пред \"Ройтерс\", че хуманитарният канал може да бъде напълно готов и да заработи пълноценно до няколко месеца. Храните, лекарствата и други хуманитарни стоки не попадат под санкциите, които миналата година Вашингтон отново наложи, след като президентът Доналд Тръмп се оттегли от международното споразумение от 2015 г. за иранската ядрена програма. Американските мерки, в чийто обсег попада всичко от петролни продажби до морско карго и финансови дейности, обаче попречиха на няколко чуждестранни банки да правят бизнес с ислямската република - включително хуманитарни сделки - точно когато Иран беше обхванат от големи протести, отбелязва \"Ройтерс\". /БТА", "date": "2020.01.31", "title": "Швейцарски хуманитарен канал за доставки до Иран заработи пробно"}
{"url": "https://www.dnevnik.bg/sport/2020/01/31/4023546_fenove_na_levski_se_subraha_da_piiat_kafe_pred/", "text": "Около 50 привърженици на \"Левски\" се събраха пред Народното събрание в София на протест, организиран във \"Фейсбук\". Групата от запалянковци на сините отрече да протестира въпреки призивите в описанието на събитието за подкрепа на клуба при създалата се ситуация със собственика  Васил Божков  и неясното бъдеще на \"Левски\". \"Дошли сме да пием кафе, да се видим, защото отдавна не е имало мачове на \"Левски\". Аз искам просто да ходя на мачове на отбора, както правя от 40 години\", каза фен на сините, който се представи просто като \"Левски\" и обясни, \"че е забравил как се казва\". Събитието във \"Фейсбук\" \"Протест в защита на \"Левски\" беше организирано от фен на отбора от Шумен, а над 300 души потвърдиха присъствие. На жълтите павета имаше значително по-малко хора. Никоя от  големите фенски организации  не застана зад протеста. Ситуацията в \"Левски\" е неясна, след като Васил Божков, който стои зад собствеността на клуба, напусна страната и е с  повдигнати седем обвинения , сред които за укриване на над половин милиард лева данъци, както и че е ръководил организирана престъпна група. Бизнесменът заяви, че  докато може, ще помага на \"Левски\"  и отборът ще бъде добре.      \"Ние сме убедени, че всичко това, което се случва, е целенасочен удар срещу \"Левски\", казаха други фенове на сините пред Народното събрание.", "date": "2020.01.31", "title": "Фенове на \"Левски\" се събраха \"да пият кафе\" пред парламента при обявен протест"}
{"url": "https://www.dnevnik.bg/bulgaria/2020/01/31/4023600_ekoministerstvoto_zabrani_na_promishlenostta_i/", "text": "През февруари се спира ползването на води от питейни язовири за промишлени нужди и за производство на електроенергия. Това предвижда новия график за ползването на водите от комплексните и значими язовири за месец февруари, изготвен от Министерството на околната среда и водите (МОСВ). От ведомството уточняват, че при нужда месечният график за февруари може да бъде изменян отново. На всички язовири, които се използват за питейно-битово водоснабдяване, не се разрешава работа на ВЕЦ на енергиен режим, посочват от ведомството. Новата мярка се въвежда, след като  от ноември насам бе забранено  използването за промишлени нужди на питейните водите от язовирите, чийто обем е под 50%. Сега от екоминистерството посочват, че за тези водоеми са уведомили ползвателите, включително и ВиК дружествата, да предприемат мерки за снабдяване от алтернативни водоизточници, за които имат издадени разрешителни. Целта е обезпечаване на питейно-битовото водоснабдяване на съответните населени места. Започват проверки за измервателни уреди На басейновите дирекции е възложено да извършат проверки за наличие на сертифицирани и заверени измервателни устройства на язовирите с основно предназначение за питейно-битово водоснабдяване. От МОСВ посочват, че това се налага поради системно подаване на неверни или манипулирани данни. Ще бъдат проверявани язовирите: \"Искър\", \"Бели Искър\", \"Среченска бара\", \"Христо Смирненски\", \"Йовковци\", \"Тича\", \"Камчия\", \"Ясна поляна\", \"Асеновец\", \"Боровица\", \"Студена\", \"Ястребино\", \"Дяково\", \"Калин\" и \"Карагьол\". При установени нарушения ще се направят предписания в едномесечен срок да бъдат монтирани измервателни устройства на посочените в разрешителните за водовземане места. Най-критичните точки Екоминистерството дава информация за състоянието на няколко язовира, чиито нива намаляват от месеци насам. От яз. \"Студена\", който е опасно близо до мъртвия си обем, вода се подава единствено за питейно-битово снабдяване. От края на миналата година гр. Перник е на тежък режим, при който вода има само по 7 часа дневно. От МОСВ посочват, че е удовлетворена е заявката на местното ВиК дружество за използване на 752 хил. куб.м през февруари. Продължава да спада нивото на яз. \"Асеновец\" край Сливен. В момента водоемът е пълен на 28.2% (при малко над 34% в края на ноември). Затова разрешените обеми за питейно-битово водоснабдяване са редуцирани на 500 хил. куб.м. Следва \"ВиК Сливен\" да осигури останалото количество, необходимо за питейно-битово водоснабдяване от алтернативни водоизточници, посочват от екоминистерството и уточняват, че дружеството има общо 20 разрешителни за използване на подземни води с общ разрешен годишен лимит от 14.9 млн. куб.м. Ниско е и нивото на яз. \"Дяково\" край Дупница. Той е с процент на запълване 35.5% и с незначителни количества постъпващ приток и промишлените предприятия са уведомени, че следва да се осигуряват от алтернативни източници. Води за питейно-битово водоснабдяване на промишлените предприятия ТЕЦ \"Бобов дол\" и \"Ай Ви Пи Комършъл\" не се разрешават, докато не бъдат монтирани измервателни устройства за измерване на водите, които използват от предприятията за питейно-битови цели. Разрешените води за питейно-битовото водоснабдяване от яз. \"Дяково\" са редуцирани в съответствие с реално използваното през 2019 г., посочват от МОСВ.", "date": "2020.01.31", "title": "Държавата отряза промишлеността и вецовете от язовирите с питейни води"}
{"url": "https://www.dnevnik.bg/evropa/2020/01/31/4023582_fon_der_laien_brekzit_shte_donese_na_es_novo_nachalo_a/", "text": "Европейският съюз ще отвори нова глава, след като Великобритания го напусне, с не по-малко възможности като обединена сила по световни въпроси - от климатичните промени до технологичната трансформация, каза председателят на Европейската комисия Урсула фон дер Лайен, цитирана от \"Ройтерс\". \"Нашият опит ни научи, че силата не се състои в отличната изолация, а в нашия уникален съюз\", подчерта Фон дер Лайен преди  предстоящото днес излизане на Обединеното кралство от ЕС  в 23 часа по Гринуич. \"Никъде другаде по света не можете да откриете 27 нации с 440 милиона души население, говорещи 24 различни езика, разчитащи една на друга, работещи заедно, живеещи заедно. Нека няма съмнение - предизвикателствата, пред които е изправена Европа, и възможностите, които може да сграбчи, не са се променили заради Брекзит\", подчерта Фон дер Лайен. По думите ѝ Брекзит предлага на останалите 27 държави - членки на ЕС, \"възможност веднъж на поколение\" да гарантират, че Европа е водеща сила, що се отнася до предизвикателствата, свързани с климатичните промени, дигиталната революция, управлението на миграцията и изграждането на силни партньорства по света. \"Да направим така, че хората да обичат Европа повече\" Трябва да направим така, че хората да обичат Европа повече. Това заяви председателят на Европейския съвет Шарл Мишел по повод предстоящото след часове оттегляне на Великобритания от ЕС, предаде БТА. Занапред трябва да взимаме предвид много повече очакванията на гражданите на ЕС, европейските идеи и стремежи трябва да бъдат по-ясно изразявани, добави той. По неговите думи ЕС отваря със смесени чувства нова страница и следва да започне да работи повече за гражданите. Мишел  предупреди, че колкото повече Великобритания се отдалечава  от европейските изисквания, толкова по-ограничен достъп ще има до единния пазар. Председателят на Европейския парламент Давид Сасоли посочи, че ЕС влиза в нов исторически етап много по-единен. Въпросът е защо толкова много хора искат да разрушат ЕС, включително в държавите от общността. Има сили, които искат да разбият ЕС, защото се плашат от света на правилата, допълни той. По неговите думи гражданското общество трябва да бъде в центъра на европейските усилия. Фон дер Лайен заяви още, че ЕС губи прагматична държава, стъпила на земята. Тя добави, че в следващите дни ЕК ще представи предложението за насоки в  преговорите с Лондон за бъдещите отношения.  Искаме бъдещите отношения да бъдат възможно най-добри, но никога няма да бъдат такива, каквито бяха досега, поясни Фон дер Лайен.", "date": "2020.01.31", "title": "Фон дер Лайен: Брекзит ще донесе на ЕС ново начало с не по-малко възможности"}
{"url": "https://www.dnevnik.bg/sport/2020/01/31/4023553_dominik_tiim_prechupi_zverev_i_si_osiguri_final/", "text": "Доминик Тийм е вторият финалист на Australian Open и ще спори за титлата с  Новак Джокович  в неделя, след като спечели емоционален полуфинал с Александър Зверев. Австриецът си осигури участие в двубоя за трофея, налагайки се над германския си опонент с 3:6, 6:4, 7:6 (3), 7:6 (4). Срещата на централния корт в Мелбърн продължи 3 часа и 34 минути. Австриецът постигна седма победа от девет мача срещу Зверев и трета поред. Тийм ще играе в своя трети финал в турнирите от Големия шлем. През 2018 и 2019 г. той достигна до мач за титлата на \"Ролан Гарос\", но и двата пъти загуби от Рафаел Надал. Преди пробива му в Мелбърн през този сезон Тийм не беше стигал по-далеч от четвърти кръг. Петият в ранглистата Тийм затвърди отличното си представяне и спечели пети пореден тайбрек, в който беше въвлечен. В предишния си мач срещу Рафаел Надал австриецът спечели три тайбрек сета, за да елиминира световния №1.     \"Беше много трудно да го пробия, Саша имаше много високи показатели на сервис. Началото на сезона е чудесно за мен и не мога да не съм щастлив. Когато се играе полуфинал в Шлема, е нормално двамата играчи да дават най-доброто от себе си, аз се раздадох максимално, за да мога да спечеля\", каза Тийм след срещата. През целия мач Тийм беше много стабилен и завърши с 10 аса, както и четири двойни грешки. Той издържа на мощния начален удар на Зверев, въпреки че германецът реализира 16 аса. Тийм вкара 67% първи сервис срещу впечатляващите 81% от страна на Зверев. В неделя австриецът ще спори със седемкратния първенец в Мелбърн Джокович. Дотук Тийм има четири победи в 10 мача срещу сърбина, като три от тях дойдоха на клей кортове. В последния им мач във финалите на АТП в Лондон през 2019 г. Тийм победи Джокович на хард. Мачът започна лошо за Тийм, който беше пробит още в първия гейм, но след това бързо се съвзе и на свой ред проби подаването на Зверев. До края на първата част германецът беше по-стабилен, реализира още два пробива и спечели сета с 6:3.      Във втория сет Тийм повиши нивото на играта си и рано поведе с 3:1. Зверев успя да върне пробива и да изравни при 3:3, но до края на сета взе само един гейм след силна игра на австриеца. Третият и четвъртият сет преминаха при поделено надмощие, но и двата завършиха с тайбрек, в който Тийм показа по-здрави нерви. Австриецът спечели пети пореден тайбрек в турнира, за да си осигури класиране във финалната среща.     ", "date": "2020.01.31", "title": "Доминик Тийм пречупи Зверев и си осигури финал срещу Джокович"}
{"url": "https://www.dnevnik.bg/photos/2020/01/31/4023547_snimka_na_denia_izlugani_ochakvaniia/", "text": "Продавачи на свирки и български флагове на   пред парламента в София. За тяхно разочарование вместо хиляди фенове се събраха няколко десетки.", "date": "2020.01.31", "title": "Снимка на деня: Излъгани очаквания"}
{"url": "https://www.dnevnik.bg/sviat/2020/01/31/4023586_vse_poveche_kompanii_spirat_da_letiat_do_kitai_zaradi/", "text": "Редица авиокомпании по света продължават да отменят полетите си до Китай на фона на опасенията около разпространението на коронавируса, информират световните агенции. Втората най-голяма авиокомпания в света   (Japan Airlines) отчете спад от 25 процента на резервациите си за Китай през последните 10 дни, обяви днес високопоставен представител, цитиран от \"Ройтерс\". Виетнамският авиопревозвач   (Vietjet) съобщи, че ще прекрати всички полети до Китай от 1 февруари заради коронавируса. Вчера Виетнам оповести, че ще спре издаването на визи за китайски туристи, след като югоизточната страна засече 3 нови случая на вируса.  (Singapore Airlines) информира на страницата си във \"Фейсбук\"ша, че ще намали трафика по някои от маршрутите си до Китай през февруари. Съкращенията включват полети до Пекин, Шанхай, Гуанджоу, Чънду, Шънджън, Сямън, Чунцин, някои от които са обслужвани от регионалната компания \"Силкеър\" (SilkAir). Нискотарифното подразделение на \"Сингапур еърлайнс\" - \"Скут Тайгъреър\" (Scoot Tigerair) - също съобщи, няма да лети до 11 китайски града от началото на февруари до края на март.  (Kenya Airways) обяви в социалната мрежа \"Туитър\", че временно спира всички полети от и до Китай до следващо нареждане. Същото направи и   (RwandAir), оповестявайки, че решението ще бъде преразгледано по-късно през февруари. И турската авиокомпания   (Turkish Airlines) прекрати полетите си до континентален Китай, след като Световната здравна организация (СЗО) обяви международно извънредно положение заради епидемията от коронавируса 2019-nCov. Полетите й по разписание до четири китайски града - Пекин, Гуанджоу, Шанхай и Сиан, се отменят до 9 февруари. По-рано през седмицата германската авиокомпания   (Lufthansa) съобщи, че резервациите за нейни полети до и от Китай леко са намалели заради епидемията от коронавирус, избухнала в централния китайски град Ухан. Британската авиокомпания   (British Airways) и азиатските нискобюджетни превозвачи   (Lion Air) и   (Air Seoul) отмениха всичките си полети до Китай. Спад в търсенето накара и други компании в Азия  да преразгледат разписанията си . Руската авиокомпания   продължава да лети до Пекин и Харбин въпреки временното спиране на полетите си до остров Хайнан, градовете Сиан, Ордос, редица европейски градове и японския Сапоро заради разпространението на коронавируса. /БТА", "date": "2020.01.31", "title": "Все повече компании спират да летят до Китай заради коронавируса"}
{"url": "https://www.dnevnik.bg/evropa/2020/01/31/4023605_bulgariia_i_oshte_8_strani_moje_da_zavedat_delo_v_es/", "text": "Полша, България и още няколко източни държави членки на Европейския съюз обмислят дело срещу новите транспортни правила, познати като пакет \"Мобилност\", които ще принудят техните камиони да се връщат у дома на всеки осем седмици, завиха дипломати, цитирани от \"Ройтерс\". Според тези страни промяната ще навреди на транспортните им компании. \"Ройтерс\" отбелязва, че реформата на правилата за превоз бива насърчавана от по-богатите държави, сред които Франция и Холандия, а по-бедните източни страни от ЕС искат да печелят като предлагат услуги на по-ниски цени, за да разширят икономиките си и да догонят растежа, след десетилетия зад Желязната завеса. Техните камиони и шофьори кръстосват ЕС, но Франция и други държави се опасяват, че те ощетяват собствените им работници. Повечето държави членки се съгласиха през декември да реформират пътно-транспортния сектор на ЕС, включително като дадат на шофьорите на камиони, работещи в чужбина, правото да се връщат у дома на всеки три до четири седмици. Друга промяна предвижда да прекарват седмичната почивка от поне 45 часа извън превозното средство и не на паркингите, а работодателите им да поемат разноските по настаняването. Заради новите правила освен това камионите, използвани за международен транспорт, ще трябва да се връщат в в централата на компанията си на всеки осем седмици, като целта е да се пребори практиката транспортни фирми да се регистрират в страни с по-ниски данъци, без в действителност да извършват дейност там. Според дипломатически източници България, Румъния, Полша, Унгария, Латвия, Литва, Естония, Малта и Кипър са против. Те настояват за промени в новите правила, които се очаква да бъдат обсъдени в Европейския парламент в идните месеци. \"Група от сходно мислещи страни иска да види промени в правилото за осемте седмици. Ще видим как ще протекат предстоящите разговори или може да бъдем принудени да оспорим това в съдилищата\", каза високопоставен дипломат пред \"Ройтерс\" тази седмица. \"Те силно подкопават нашите компании. Ако нямаме друг избор, ще заведем дело в Европейския съд\", посочи втори дипломат от засегнатите държави. Източните страни твърдят, че връщането на празни камиони ще навреди икономически на техните компании и  ще остави голям въглероден отпечатък  в момент, когато ЕС опитва да намали емисиите на парникови газове като част от борбата с климатичните промени. Западните държави казват, че сегашните практики в пътно-транспортния сектор са социален дъмпинг - прехвърляне на дейност към страни с по-ниски заплати, данъци или по-слаби трудови права.", "date": "2020.01.31", "title": "България и още 8 страни може да заведат дело в ЕС заради пакета \"Мобилност\""}
{"url": "https://www.dnevnik.bg/zdrave/2020/01/31/4023629_bulgarite_ot_ognishteto_na_zarazata_v_kitai_se/", "text": "Трите българки, които пребивават в град Ухан в Китай, от който тръгна новият коронавирус, пристигнат утре в България и ще бъдат приети и наблюдавани във Военномедицинска академия, каза днес пред журналисти министърът на здравеопазването Кирил Ананиев. Цялата координация по пристигането се осъществява от Министерството на външните работи. Жените ще бъдат поети от медицински екипи още при качването им в самолетите на транзитните летища, през които ще минат, каза Ананиев. Той допълни, че две от жените ще ползват френска авиокомпания, а една - германска. По-рано през седмицата  премиерът обяви , че държавата ще изпрати самолет за евакуацията им, но после  държавата се отказа  от тази идея. \"Имаме само няколко души в Китай. Разговаряме с французите и германците да ги приберат те до Европа и да не изпращаме ние нарочен самолет. След това имаме готовност от Европа да си приберем българските граждани в България\", каза Борисов на 30 януари. Междувременно пред радио \"Фокус\" директорът на Центъра за заразни и паразитни болести проф. д-р Тодор Кантарджиев каза, че за няколко часа в България може да бъде диагностициран идващият от Китай коронавирус. Той уточни, че това вече е възможно благодарение на получените в центъра реактиви за доказване на вируса. Световната здравна организация е ангажирала държавите да въведат собствени мерки и правила за повишаване на контрола срещу разпространението на заболяването. В България още преди дни е сформирана оперативна група, която набелязва тези мерки. Снощи  Световната здравна организация реши  да обяви епидемията от коронавирус в Китай за извънредна ситуация за общественото здраве в световен мащаб. Днес се разбра, че той вече е достигнал до Великобритания, а  Италия обяви извънредно положение  заради заразата. Всичко по темата вижте  тук", "date": "2020.01.31", "title": "Българите от огнището на заразата в Китай се прибират, ще бъдат под наблюдение"}
{"url": "https://www.dnevnik.bg/bulgaria/2020/01/31/4023677_neno_dimov_poluchi_obvinenie_i_za_koncesiiata_na_ski/", "text": "                         Срещу бившия министър на екологията Нено Димов е започнало разследване, свързано с концесията на ски зона \"Банско\", чийто концесионер е търговското дружество \"ЮЛЕН\" АД. Информацията излезе днес на  сайта на Специализираната прокуратурата . Нено Димов е в ареста от 9 януари по  обвинение за умишлена безстопанственост , довела до водната криза в Перник. От Специализираната прокуратура уточняват, че част от събраните материали по първото досъдебно производство са отделени в ново. Новото досъдебно производство е за \"извършени действия по служба\", свързани с концесията. Разследването е възложено на следователи от Следствения отдел при Специализираната прокуратура и по него се извършват активни действия по разследването, се казва в официалното съобщение по темата. Димов беше и инициатор на преговори за изменение на концесията за ски зона Банско, с които  правителството да узакони нарушения  на концесионера. През ноември 2018 година Нено Димов обяви, че още при  подписването на договора за концесията на ски зоната над Банско през 2001 г.  е сбъркана площта, която държавата е отдала на \"Юлен\" АД. По думите му в договора са посочени три различни площи, които \"Юлен\" да използва, и така реалните граници на концесията са неясни. Концесията за ски-зона \"Банско\" бе подготвена от ведомството през 2000 г.  при министър Евдокия Манева , когато Димов е бил неин заместник-министър. След Манева отговорни за концесията в качеството си на министри с пълни мандати са били последователно Долорес Арсенова, Джевдет Чакъров, Нона Караджова и Ивелина Василева. Нито за Манева, нито за министрите след нея е търсена наказателна отговорност за нарушенията на концесионния договор през годините. \"Още 2001 г. е направена дълбока грешка и трябва да се търси отговорност, защото не е определена никаква територия\", заключи Нено Димов тогава.  През декември 2018 година петкратният носител на световната купа и четири пъти световен шампион по ски Марк Жирардели  изненадващо обяви  на среща с няколко министри, че е мажоритарен собственик на \"Юлен\" АД. Активността по темата \"Юлен\" става факт, след като в продължение на година  прокуратурата не предприе никакви действия  по проверката за нарушенията на концесионния договор за ски зоната над Банско в Националния парк \"Пирин\", които сама констатира още през юни 2018 г.", "date": "2020.01.31", "title": "Нено Димов е разследван и за концесията на ски зона Банско"}
{"url": "https://www.dnevnik.bg/bulgaria/2020/01/31/4023656_bojkov_sravni_bulgariia_s_nacistka_germaniia_v/", "text": "                         Божков е в чужбина, а прокуратурата е поискала издаването на европейска заповед за арест за него. Бизнесменът, който е един от основните участници в хазартния бизнес в България и известен колекционер на произведения на изкуството, в продължение на години странеше от медиите, но след като лидерът на НФСБ Валери Симеонов внесе законопроект за одържавяване на лотарийните игри, а Агенцията за държавна финансова инспекция стигна до извода, че компании на Божков не са внасяли изискуемите данъци, изявленията му пред медиите в последната седмица зачестиха. Тезата му е, че компаниите, които той ръководи, нямат задължения към държавата, че властта се опитва да изземе бизнеса му в полза на друг играч и от това ще пострада футболният отбор \"Левски\", чийто собственик е той. \"Дневник\" публикува изявлението на Васил Божков без редакторска намеса: \"Налагането на запори на сметки на фирми и частни лица без влязъл в сила ревизионен акт е незаконно. Изземването на имущество на частни лица без съдебно разпореждане е незаконно. Изземването на предмети със световна културно-историческа стойност от музей без съдебно разпореждане е незаконно. Изземването на предмети на над 6 хиляди години в торби и чували за боклук е престъпление срещу културното наследство, пряко причинило тяхното унищожаване. Унищожаването на културно и историческо наследство се счита за престъпление по международното право, както и, при определени обстоятелства, като престъпление срещу човечеството. Предявяването на задочни обвинения с назначени служебни защитници, при положение, че лицето не е непълнолетно или социално слабо и не е било официално призовано, и има свои упълномощени защитници е грубо погазване на правото на защита и е незаконно. Произнасянето на присъди не е работа на прокуратурата, а на съда. Произнасянето на присъди от името на прокуратурата в ефира на национални медии е не само незаконно, но е и грубо погазване на конституцията и е характерно за управленията на нацистка Германия и комунистическия режим в СССР. До произнасянето на съда не е доказано нито едно от напълно произволно повдигнатите ми обвинения. Фирмите, свързани с лотарийните игри, нямат неизплатени задължения към хазната. Имат, обаче, внесени над 500 милиона лева такси и данъци. Аз нямам неизплатени задължения към хазната. Но съм един от най-големите данъкоплатци в държавата. Това са фактите. Всичко останало са спекулации до доказването им в съда. Призовавам прокуратурата да спазва българските и международните закони и да се въздържа от непремерени и емоционални изблици. Неуместни сравнения, свързани с пенсионното осигуряване, хипотетични съждения, целящи единствено да вменят вина, не само уронват престижа на самия главен прокурор, но и категорично доунищожават доверието в независимостта на тази институция\".", "date": "2020.01.31", "title": "Божков сравни България с нацистка Германия в последно изявление за неопределено време"}
{"url": "https://www.dnevnik.bg/bulgaria/2020/01/31/4023654_predi_prekiia_izbor_na_lider_na_bsp_korneliia_ninova_e/", "text": "Три месеца преди прекия избор на лидер на БСП Корнелия Нинова е освободила ключови кадри на \"Позитано\" 20. По информация на източници на \"Дневник\" е освободена и шефът на организационния отдел на партията Калинка Николова, която е на пряко подчинение на заместника на Нинова - Кирил Добрев. Освободена е и медийният й съветник Бояна Бозаджиева, която работеше и в партийната телевизия. Тя бе част от предизборния щаб на БСП, който също се ръководи от Добрев. Доскоро Кирил Добрев се смяташе за дясната ръка на лидера в партията, но според социалисти уволненията подхранват приказките, че Нинова вече го смята за конкурент за поста. Самият Добрев не коментира. Нинова каза, че няма да коментира кадровите си решения. Конференциите за номинации на кандидати за лидер започват на 15 февруари и ще продължат един месец. Засега е известно, че на изборите ще се явят Корнелия Нинова и Красимир Янков. Изборът ще е на 26 април и за първи път ще могат да гласуват всички членове на партията. С организацията към момента се занимава основно Кирил Добрев.", "date": "2020.01.31", "title": "Преди прекия избор на лидер на БСП Корнелия Нинова е освободила ключови кадри на \"Позитано\" 20"}
{"url": "https://www.dnevnik.bg/evropa/2020/01/31/4023650_es_otpuska_10_mln_evro_za_izsledvaniia_na_noviia/", "text": "ЕС отпуска 10 милиона евро за изследвания, които да помогнат за предотвратяване на разпространението на новия китайски вирус, съобщи Европейската комисия, цитирана от БТА. Благодарение на предстоящите изследвания ще научим повече за вируса, заявява по този повод еврокомисарят Мария Габриел, цитирана в съобщението. Тя добавя, че суперкомпютрите на ЕС са на разположение на изследователите, за да се открие лечение и да се изработи ваксина. Предвижда се отпуснатите средства да бъдат достатъчни за до четири проекта за научни изследвания. ЕС очаква предложения до 12 февруари и е в готовност да отпусне средствата бързо, за да може работата да започне веднага. Всичко по темата четете  тук .", "date": "2020.01.31", "title": "ЕС отпуска 10 млн. евро за изследвания на новия китайски вирус"}
{"url": "https://www.dnevnik.bg/sviat/2020/01/31/4023685_prilepi_chudotvoreni_lekove_vaksini_lujite_za/", "text": "Фалшиво видео, на което жена уж яде прилеп, преувеличени данни за починали и заразени, чудотворни лекове - потоп от дезинформация за епидемията от вирусната пневмония залива социалните мрежи и подхранва страх сред хората. Фийби, 40-годишна лекарка от Хонконг, казва, че е смаяна от съобщенията, получени през последните дни, в семейната си група в \"Уотсап\". \" Имаше съвет  да си дезинфекцираш лицето и ръцете със сешоар или да пиеш гореща вода с температура 60 градуса, за да останеш в добро здравословно състояние\", заяви тя. \"Видях и съобщение във \"Фейсбук\", което препоръчва на хората да пият \"Детол\" (дезинфектант за почистване на дома)\", добави жената. Като здравен експерт тя знае, че никое от тези средства не е ефикасно и че те дори може да се окажат опасни. Затова е предупредила близките си да не се подвеждат по такива съвети. Колко ли обаче съобщения от този тип циркулират в момента във виртуалното пространство? Според експерти интернет и приложенията за онлайн комуникации гъмжат от такива подвеждащи информации. От съобщението в началото на януари за появата на нов коронавирус в  китайския град Ухан  неверните информации се разпространяват надлъж и нашир. Кристина Тардагила, медиен експерт от института \"Пойнтър\", казва, че над 50 организации от 30 страни, занимаващи се с проверка на факти и изобличаване на фалшиви новини, са установили три вълни на дезинформация. \"Една се отнася за произхода на вируса, друга - за фалшиви медикаменти с патент, и трета - за начина за превенция или за лечение\", обясни тя пред АФП. Расистки стереотипи Журналистите от АФП, занимаващи се с проверката на фактите, засякоха многобройни неверни информации. Една от тях, разпространяваща се в Шри Ланка, твърди, че 11 милиона жители на Ухан ще умрат. Според друга хранителни продукти в Австралия са били заразени с новия коронавирус, а според много публикации  човек може да се предпази от вируса , като приема солен разтвор. Някои от тези неверни информации са свързани с предразсъдъци към хранителните навици в Китай или расистки стереотипи. На популярен видеоклип се вижда как жена яде с клечки прилеп. Тези кадри, публикувани от някои западни таблоиди, се представят като доказателство за афинитета на някои китайци към екзотични животни и като причина за кризата. Това видео всъщност е заснето през 2016 г. в тихоокеанския архипелаг Палау от блогърка. Малко медии разпространиха след това тази информация. Въпреки че китайската кулинарна традиция използва много съставки, които биха предизвикали погнуса в чужбина, и че продажбата на живи животни на пазарите поражда тревога, прилепи рядко се консумират в Китай. В Австралия, където живеят много китайци, фалшивите информации се роят. В понеделник депутат от Бризбън предупреди избирателите си, че се разпространява фалшиво комюнике, уж от министерството на здравеопазването, в което се отправя предупреждение да се избягват кварталите с голяма концентрация на хора от китайски произход. \"Разпространението на  фалшиви информации  от расистки кретени поражда чувство на страх и несигурност\", каза той пред АФП. \"Страх и несигурност\" Крайнодесните уебсайтове подхванаха темата за епидемията. Една от първите разпространени дезинформации бе за  съществуването на ваксина  срещу новия коронавирус, която била патентована през 2015 г. В действителност въпросният патент е за коронавирус, открит при пернатите. Хол Търнър, водещ по крайнодясно радио, обвиняван, че подкрепя теорията за  превъзходството на белите,  публикува статия в интернет, в която се твърди, че 112 000 души вече са починали в Китай и че 2.8 милиона са под карантина. \"Коронавирусът е класически повод за разпространение на слухове, родени в атмосфера на страх и несигурност\", заяви пред АФП новозеландският социолог Робърт Бартоломю. Заглавията в търсещите сензация медии - и историческото недоверие към китайското правителство - улесниха разпространението на слухове, допълни той. \"За много хора обаче основен източник на информация са социалните мрежи, за които е известно, че са проводник на непроверени твърдения\", изрази съжаление Бартоломю. Този неспирен поток от неверни информации затруднява работата на здравните власти. \"В Тайван хората ще започнат да се обаждат по болници и правителствени агенции, ще ги заливат с въпроси и по този начин ще отнемат времето на ценни човешки ресурси\", каза със съжаление Кевин Хсуех, служител на болница в Тайпе. /БТА   ", "date": "2020.01.31", "title": "Прилепи, чудотворни лекове, ваксини: лъжите за китайския коронавирус"}
{"url": "https://www.dnevnik.bg/sport/2020/01/31/4023630_tokio_2020_othvurli_sluhove_za_otmiana_na_olimpiiskite/", "text": "Отмяната на олимпийските игри в Токио никога не е била обсъждана, заявиха организаторите пред АП. Те опитват да осигурят спокойствие покрай слухове, свързани с коронавируса. До момента в Япония няма обявени смъртни случаи вследствие на заболяването. В четвъртък вечерта  Световната здравна организация реши  да обяви епидемията от коронавирус в Китай за извънредна ситуация за общественото здраве в световен мащаб. В петък се разбра, че той вече е достигнал до Великобритания, а  Италия обяви извънредно положение  заради заразата. До началото на олимпийските игри в Япония  остават по-малко от шест месеца . \"Токио 2020\" ще продължи да си сътрудничи с МОК и отговорните организации и ще прегледа всички мерки, които биха били необходими\", заявиха организаторите на игрите. Те добавиха, че подготовката продължава по план. Слуховете за евентуална отмяна на олимпийските игри бяха разпространени в Япония с информации, че представители на МОК и СЗО са обсъждали темата, пише АП. Преди дни губернаторът на Токио Юрико Коике предупреди представителите на 62-те общини за опасностите, които носи коронавирусът със себе си. Япония призова гражданите си да не пътуват до Китай.", "date": "2020.01.31", "title": "Организаторите на Токио 2020 отхвърлиха слухове за отмяна на олимпийските игри заради коронавируса"}
{"url": "https://www.dnevnik.bg/sviat/2020/01/31/4023689_nai-vajnoto_za_bulgarite_vuv_velikobritaniia_suveti_ot/", "text": "На 31 януари 2020 г. в 23 ч. (1 ч. на 1 февруари българско време) Великобритания напуска Европейския съюз - решение, за което България съжалява, но уважава. Въпреки това връзките на страните - членки от ЕС, включително на България, с Великобритания няма да бъдат нарушени\" - това гласи съобщение на Министерството на външните работи. В него се дават отговори на най-належащите въпроси за българските граждани във Великобритания. Какво е Преходният период? На 1 февруари 2020 г. започва т.нар.  Преходен период , по време на който трябва да бъдат договорени съдържанието и параметрите на бъдещите отношения с Лондон. Той трябва да приключи на 31 декември 2020 г., но може да бъде удължен с до две години, ако за това има общо съгласие между ЕС и Великобритания. Как ще пътувам до Обединеното кралство? Правилата за пътуване остават непроменени в рамките на Преходния период. Гражданите на ЕС ще могат да влизат във  Великобритания с лична карта  или със задграничен паспорт. Съветваме сънародниците ни да се снабдят с международен паспорт с биометрични данни, ако планират пътуване до Обединеното кралство след 1 януари 2021 г., тъй като тогава правилата може да бъдат променени. Докога мога да подавам документи за Статут на уседналост във Великобритания? Срокът за подаване на документи за  Статут на уседналост във Великобритания  е до 30 юни 2021 г. Според последната официална статистика на МВР на Великобритания общият брой на подадените заявления от български граждани за получаване на Статут на уседналост/Временен статут на уседналост е 139 000. България е на първо място по брой кандидатствали по схемата спрямо размера на българската общност в Обединеното кралство. България зае тези предни позиции още в самото начало на процеса благодарение на интензивна разяснителна кампания, осъществена от МВнР и посолството ни в Лондон от края на 2018 г. и през цялата 2019 г. Мисията ни проведе срещи в над 30 града в Обединеното кралство, като поддържаше непрекъснат контакт с гражданите и им оказваше съдействие. Мога ли да сключа договор за работа на място? До края на Преходния период няма да има промени в правата на българските граждани във Великобритания, както и на британските граждани у нас. Условията и правилата за работа, търговия, бизнес, обучение, туризъм и др. до неговия край остават непроменени. Ще важат ли европейските здравни карти? Европейските здравни карти  ще продължат да бъдат валидни до края на Преходния период. Ще има ли роуминг на телефона? Действащата в момента схема, позната като Roam like at home, може да продължи да бъде прилагана само ако има сключени споразумения между българските и британските мобилни оператори. Какви такси ще платя, ако тегля от банкомат с българската си банкова карта? В рамките на Преходния период правилата за банкиране ще останат същите, както досега. По въпроса за таксите съветваме сънародниците ни да се обърнат към банката, с която работят, тъй като условията за теглене могат да се различават в зависимост от сключения договор.", "date": "2020.01.31", "title": "Най-важното за българите във Великобритания: съвети от външното министерство"}
{"url": "https://www.dnevnik.bg/bulgaria/2020/01/31/4023697_lora_krumova_napusna_nova_televiziia/", "text": "Телевизионният водещ Лора Крумова напусна \"Нова телевизия\". Тя потвърди информацията пред \"Дневник\", като уточни, че инициативата е била нейна и не става дума за моментно решение, а за дълго обмисляна стъпка. \"В моя личен конкретен случай аз не виждам смисъл и предпочитам да се занимавам с нещо друго, свързано с опита, който съм натрупала. Това, което се случва в телевизията, ме кара да губя смисъл да работя там. Очевидно е, че това не е процес, който тръгва от телевизията, той е свързан с процеси, които са извън телевизията, политически процеси, така че проблемът е по-голям - за всички ни\", каза Крумова. Тя каза, че в момента няма друго предложение и \"това не е пиар акция, която си правя във връзка с друго работно място\". Лора Крумова започва работа в \"Нова телевизия\" като репортер през 2000 г., където по-късно водеше и сутрешния блок. През 2010 г. тя премина в Би Ти Ви, а през 2015 г. се завърна в \"Нова телевизия\" като водещ на \"Комбина\" заедно с Галя Щърбева. Това е вторият човек, за чиято раздяла с медията се разбира тази седмица. Преди ден  беше освободен режисьорът Валдес Радев , който нашумя в социалните мрежи с поредица шаржове на властта. През миналата година телевизията напуснаха известните журналисти, част от разследващия ѝ екип, Миролюба Бенатова, Генка Шикерова и Марин Николов. В края на миналата година за  генерален директор \"Информация\" в телевизията бе назначена  собственикът (по документи), управител и програмен директор на свързвания с депутата от ДПС Делян Пеевски \"Канал 3\" Ива Стоянова.", "date": "2020.01.31", "title": "Лора Крумова напусна \"Нова телевизия\""}
{"url": "https://www.dnevnik.bg/ot_vas/novini_ot_vas/2020/01/31/4023398_susha_prez_zimata/", "text": "От миналата година безводието постепенно обхваща страната. Реките са със значително намалели води.", "date": "2020.01.31", "title": "Суша през зимата"}
{"url": "https://www.dnevnik.bg/sport/2020/01/31/4023707_iskovata_molba_na_glavbolgarstroi_sreshtu_levski_e_za/", "text": "Главболгарстрой\" е подал искова молба срещу \"Левски\" в Софийския градски съд за повече от 3.8 млн. лева. Сумата е свързана със задължения на футболния клуб към строителната компания около изграждането на сектор А на стадион \"Георги Аспарухов\". Сумата е трябвало да бъде изплатена от клуба до 29 януари 2020 г. Преди седмица  \"Главболгарстрой\" обяви, че има да получава над 3 млн. лева с ДДС от \"Левски\" . Тогава от компанията изтъкнаха, че са склонни на споразумение за разсрочено плащане на задълженията за пет години. По-рано собственикът на \"Левски\"  Георги Попов заяви пред медиите , че изпълнителният директор на \"Главболгарстрой\" го е уведомил, че ще бъде заведено дело. Това съвпадна по време с притесненията на запалянковците около бъдещето на клуба покрай  неяснотата около бъдещата дейност на основния спонсор \"Национална лотария\" . Попов посочи, че главницата на задълженията към \"Главболгарстрой\" е 2 738 162 лева, а лихвите към 31 декември 2019 г. са 366 130 лева. \"Нашите икономисти и счетоводители считат, че не дължим тези пари, и ще се съдим\", заявиха от ръководството на сините, без да обяснят защо. Сектор А на стадион \"Георги Аспарухов\" беше  взривен на 3 февруари 2013 г. , по времето, когато собственик на клуба беше Тодор Батков. Строежът на новата трибуна продължи повече от три години и в настоящия си недовършен вид тя беше открита на  23 април 2016 г.  с мач срещу \"Лудогорец\". Тогава собствеността на \"Левски\" се държеше от Иво Тонев, адвокат Александър Ангелов и бизнесмена Николай Иванов. Ръководството на \"Левски\" вече обяви, че още през август от \"Виваком\" са отправили писмена претенция за връщане на дължими пари в размер на около 3 млн. лева. Собствеността във футболния клуб се смени в началото на март 2019 г., като зад нея застана Васил Божков. Тогава задълженията на сините бяха над 32 млн. лева, като основна част от тях бяха свързани с изграждането на сектор А. Преди ден изпълнителният директор на \"Левски\" Павел Колев каза, че  клубът е заплашен от отнемане на точки  заради загубено дело за 30 хил. евро. Впоследствие от \"Нове холдинг\" на Божков посочиха, че сумата е платена.", "date": "2020.01.31", "title": "Исковата молба на \"Главболгарстрой\" срещу \"Левски\" е за 3.8 млн. лева"}
{"url": "https://www.dnevnik.bg/sviat/2020/01/31/4023708_hiliadi_sudebni_dela_prinudiha_ungariia_da_stroi_novi/", "text": "Унгария започва амбициозна програма за изграждане на нови затвори, заяви премиерът Виктор Орбан, цитиран от \"Ройтерс\". Решението е необходимо, за да се избегнат нови, скъпи за държавата дела от затворници, оплакващи се от лошите условия и претъпканите помещения. Пред държавното радио MR1 той заяви, че \"адвокати, добри в бизнеса\", експлоатират условията, за да заведат 12 хил. дела срещу унгарската държава за нарушаване на стандартите в затворите. В резултат са наложени глоби от общо 10 млрд. форинта (близо 29.7 млн. евро). \"В живота си не съм виждал такъв бизнес със затворите\", каза той. \"Умопомрачително е.\" Често нападан с обвинения, че по време на управлението му се срива върховенството на закона в Унгария, Орбан обяви изграждането на повече затвори, защото ако в тях има повече място, това ще обезоръжи \"злонамерените адвокати\". Той бе критикуван миналата седмица, след като заяви, че няма да се съобрази със съдебно решение за плащане на компенсации заради нехуманно отношение към затворници. Правителството по-късно се отметна от думите му. Тази седмица той изненада мнозина със заявлението, че няма да плати глоба от 100 млн. форинта (почти 297 хил. евро), дължима на роми в Дьондьошпата, Източна Унгария, спечелили дело за незаконна сегрегация в местното училище. В петък той заяви, че отделянето на ученици роми от останалите е било опит да се спре бягството на ученици заради често агресивното поведение на ромите там. \"(Хората, които не са роми в Дьондьошпата, започнаха да осъзнават, че трябва да отстъпят и да се извинят, въпреки че са мнозинство. Чувстват се сякаш са във враждебна среда в собствената си родина.\" Заради проблеми като отношението към гражданските свободи, малцинствата и върховенството на закона Европейската народна партия реши в сряда да удължи отстраняването на управляващата \"Фидес\", решение за което бе взето миналата година. Самият Орбан е заявявал няколко пъти, че \"Фидес\" ще напусне с искания партията да се върне на по-твърди позиции по въпроси като миграцията и културната идентичност.", "date": "2020.01.31", "title": "Хиляди съдебни дела принудиха Унгария да строи нови затвори"}
{"url": "https://www.dnevnik.bg/photos/2020/01/31/4023621_fotogaleriia_iranskata_fabrika_za_znamena_za_gorene/", "text": "Бизнесът процъфтява в най-голямата фабрика в Иран за знамена, където се произвеждат национални флагове на САЩ, Великобритания и Израел за горене по протестни митинги и шествия. Някои от знамената са направени да се поставят на улицата и хората да преминават по тях.", "date": "2020.01.31", "title": "Фотогалерия: Иранската фабрика за знамена за... горене"}
{"url": "https://www.dnevnik.bg/sviat/2020/01/31/4023665_nad_700_hil_sa_izbiagali_ot_idlib_kum_turciia_erdogan/", "text": "Турция може да започне нова - четвърта поред - операция на сирийска територия в северозападната провинция Идлиб, предупреди президентът Реджеп Тайип Ердоган. Той коментира ситуацията часове след като специалният представител на САЩ за сирийската криза Джеймс Джефри предупреди, че над 700 хил. души са се насочили към сирийско-турската граница, откакто станаха по-интезивни въздушните удари на сирийските власти срещу Идлиб, създавайки предпоставки за \"международна криза\" . По думите на Джефри с подкрепата на руската бойна авиация сирийските сили са нанесли най-малко 200 въздушни удара в провинцията, \"основно срещу цивилни\". Не се уточнява в какъв период са напуснали 700 хил. души, но по различни оценки толкова или дори повече (до 1.3 млн.), повечето вътрешно разселени от други провинции в хода на войната, са избягали от началото на миналата година. ООН говори за 400 хил. души между април и декември и други 390 хил. - откакто ескалира офанзивата на поддръжниците на президента Башар ал Асад. Турция не би могла да се справи с нова вълна мигранти, ако такава дойде след новото настъпление на подкрепяния от Русия режим на президента Башар ал Асад в последната голяма провинция под бунтовнически контрол, предадоха думите на Ердоган \"Ройтерс\" и \"Хюриет дейли нюз\". \"Турция няма да е просто зрител, ако веднага не се сложи край на ескалацията\", каза Ердоган. \"Турция искрено иска стабилност и сигурност в Сирия и за целта няма да се поколебаем да направим необходимото, дори да е с военна сила.\" В Идлиб, последната крепост на бунтовници срещу режима на Асад, към края на миналата година живееха между 3 и 4 млн. цивилни. Сред тях са стотици хиляди разселени от сили на Асад в последните години. Градът трябваше да е \"деескалационна зона\" съгласно споразумение между Турция и Русия от 2018 г. Независимо от това там има сражения, а през април миналата година бе подновена кампанията за отвоюване на Идлиб, засилила се отново през есента на 2019 г. В началото на януари имаше нова договорка за примирие между лидерите в Анкара и Москва, които се срещнаха за официалното пускане на \"Турски поток\", но то също не се спазва.", "date": "2020.01.31", "title": "Над 700 хил. са избягали от Идлиб към Турция, Ердоган заплаши с нова операция"}
{"url": "https://www.dnevnik.bg/biznes/2020/01/31/4023725_energiinoto_ministerstvo_poiska_obvurzvashti_oferti_ot/", "text": "Министерството на енергетиката е изпратило писма до пет компании да потвърдят обвързващи оферти за участие в проекта за изграждането на АЕЦ \"Белене\", съобщи ведомството. Става дума за фирмите, включени в краткия списък с кандидати. Това са Китайската национална ядрена корпорация (CNNC), \"Атоменергопром\" АД, част от \"Росатом\", Корейската хидро-ядрена корпорация, \"Фраматом САС\", Франция и \"Дженерал Електрик\", САЩ. В определения срок до 31 януари писма за потвърждение за подаване на обвързващи оферти са получени и от петте компании. От страна на Корейската хидро-ядрена корпорация са поставили уточняващи въпроси, за да вземат окончателно решение. Компаниите ще бъдат поканени да подпишат споразумение за конфиденциалност и ще им бъде предоставен информационният меморандум, както и ще им бъде осигурен достъп до информационна зала в Националната електрическа компания, съдържаща информация по проекта. Индикативният срок за подаване на обвързващата оферта се предвижда да бъде 31 май 2020 г.", "date": "2020.01.31", "title": "Енергийното министерство поиска обвързващи оферти от кандидатите за АЕЦ \"Белене\""}
{"url": "https://www.dnevnik.bg/bulgaria/2020/01/31/4023391_kratki_novini_sudut_pusna_ot_aresta_bivshiia_shef_na/", "text": "                         . Нова акция \"Скорост\" от днес до другия петък Поредната акция за контрол на скоростта от пътна полиция ще се проведе от днес до другия петък, съобщиха от МВР. С приоритет ще е контролът около училища и детски градини. Контролът ще се извършва както през светлата, така и през тъмната част на денонощието. Ще бъдат използвани всички технически средства, които са над 200, от които половината могат да снимат и през тъмната част на денонощието.      Кирил Маричков получи орден \"Стара планина\" Президентът Румен Радев удостои с държавни отличия дейци на културата, науката и медицината. Музикантът Кирил Маричков беше отличен с орден \"Стара планина\" за изключително големите му заслуги в областта на културата и изкуството. С орден \"Св. св. Кирил и Методий\" огърлие бяха удостоени медикът проф. д-р Венко Александров, художникът Симеон Спиридонов и химикът проф. Христо Баларев. Мъж стреля с газов пистолет в болница в Пловдив, рани жена с нож 58-годишен мъж е стрелял с газов пистолет в частна болница в Пловдив, а след това с нож е ранил в бедрото бившата си жена, която работи там, съобщиха от местната полиция, цитирани от радио \"Фокус\"- Пловдив. Инцидентът е станал около 11.40 часа днес, в болница \"Тримонциум\". Жената е без опасност за живота, извършителят е задържан. \"Желязната църква\" ще кандидатства за списъка на ЮНЕСКО България и Турция да предложат \"Желязната църква\" \"Св. Стефан\" в Истанбул да бъде включена в списъка на световното културно наследство на ЮНЕСКО. Тази идея обсъдиха днес в София външните министри на двете страни Екатерина Захариева и Мевлют Чавушоглу. Другите теми бяха сътрудничеството в енергетиката, търговията, сигурността и борбата с тероризма, ситуацията в Близкия Изток и Северна Африка, актуални въпроси от дневния ред на Европейския съюз. На срещата на госта с президента Румен Радев са обсъдени засиленото инвестиционно сътрудничество, съвместно производство в сферата на информационните и финансовите технологии и в отбраната и съвместен износ за трети пазари. Пътят през Кресненското дефиле беше затворен за часове заради катастрофа Главен път E-79 беше напълно затворен за движение при км 391 (в Кресненското дефиле) до 11.30 часа днес заради обърнал се камион. Катастрофата станала около 5.30 часа сутринта, според шофьора, заради техническа неизправност. Допреди отварянето на пътя се използваше обходен маршрут: Симитли - Разлог - Гоце Делчев - Попови ливади - Катунци - пътен възел \"Генерал Тодоров\" и обратно. Земетресение с магнитуд 5.4 е регистрирано в района на Вранча Земетресение с магнитуд 5.4 е регистрирано в района на Вранча, Румъния, в 3.26 часа тази нощ. Информацията е на Националния институт по геофизика, геодезия и география (НИГГГ) към Българската академия на науките (БАН). За момента няма данни за щети и пострадали. Земетресението е усетено слабо в Североизточна България - в Русе, Силистра и Шумен.", "date": "2020.01.31", "title": "Кратки новини: Кирил Маричков получи орден \"Стара планина\""}
{"url": "https://www.dnevnik.bg/sviat/2020/01/31/4023680_kitai_izolira_50_mln_dushi_sega_triabva_da_im/", "text": "С пропуски, на които пише \"бързо преминаване\", шофьори на камиони откараха бързо 560-тонна доставка от дезинфекционни средства от Източен Китай до Ухан - изолирания град с 11 млн. население, който е в центъра на огромните усилия за овладяване на новото вирусно заболяване. Извън този голям град в централен Китай товарът беше прехвърлен на местни камиони с шофьори с маски и защитно облекло, част от силно контролирания поток от храна и други доставки през контролнопропускателни пунктове, които от 23 януари блокираха до голяма степен достъпа до Ухан. Докато тревогата в света от новия вирус нараства, властите блокираха 50 млн. души, които не могат да напускат Ухан и близките градове в центъра на огнището на болестта. Това обаче изисква мощни усилия те да бъдат снабдявани с храна и други стоки от първа необходимост. \"Ухан не е изолиран остров\", заяви държавният вестник \"Яндзъ дейли\". Единици са правителствата, които мога да се заемат с такива драстични ограничения спрямо население, по-голямо от това на Южна Корея или Австралия. Те стават възможни благодарение на широкия контрол на управляващата комунистическа партия върху обществото и опита от борбата с епидемията от ТОРС (Тежък остър респираторен синдром) през 2002-2003 г. Някои камиони имат позволение да напускат 17-те изолирани градове, за да събират храна. Снимки в държавни медии ги показват подредени на контролнопропускателни пунктове, а шофьорите им са с медицински маски. Полицаи, покрити с бели защитни костюми, проверяват шофьорите дали нямат издайническата треска на вируса. Тези, които нямат пропуски, са връщани обратно. Училищата, киносалоните и ресторантите в Ухан са затворени. Той е промишлен център с население 1 1/2 пъти по-голямо от това на Ню Йорк. За да задържат хората по домовете им и да намалят риска от заразяване, метрото и автобусните превози са спрени, а частни автомобили не се допускат в централната част. Властите в провинция Хубей, където са разположени всички тези градове, и медицински продукти. Те казаха, че работят с търговците на дребно, за да се доставя храна чак от югозападната провинция Юнан и от остров Хайнан в Южнокитайско море. След като цените на храните скочиха, бяха обявени сурови мерки срещу складирането им и надуването на цени. \"Моля, не изпадайте в паника и не складирайте, за да не се събират отпадъци\", се казва в правителствено съобщение. Днес Китай съобщи за 9692 потвърдени случая на вируса, който може да причини пневмония и други остри дихателни симптоми. Досега са починали 213 души. Доставката на дезинфектант миналата събота беше направена от шофьори от две компании за товарни превози в източната провинция Дзянсу според мениджъра на една от компаниите. С официални пропуски 18-те екипа от шофьори съкращават обичайно 20-часовото пътуване на 15 часа, каза той. Правителството не съобщи подробности как налага ограничения върху пътуванията по второкласни пътища и в селата в покрайнините на обширния изолиран район. Жители казаха по телефона, че в повечето супермаркети все още има достатъчно хранителни стоки. Жителите са предпазливи в разговорите си с журналисти, след като властите казаха, че осем лекари са били наказани през декември, защото предупреждавали за появата на вируса. Властите могат да се възползват от широката мрежа за наблюдение, която включва хиляди видеокамери, проследяване на смартфони, наблюдение на социалните медии и друга технология, разработена с помощта на западни технологични компании за защита на монопола на управляващата партия. Болниците се мъчат да се справят с хиляди пациенти, носители на вируса, докато лекарите лекуват и други заболявания. Държавните медии казват, че полицаи в защитни облекла са разположени в болниците, от други пациенти. Жуй Чжун, която е от Ухан, но живее във Вашингтон, каза, че възрастен братовчед на майка й починал там преди десетина дни, след като линейката се забавила. 73-годишният мъж, който имал белодробен проблем, починал на път за болницата, каза Жуй. Ухан бърза да построи болница с 1000 легла за пациенти с вируса. Тя трябва да бъде отворена в понеделник, 10 дни след началото на строителството. Втора болница с 1500 легла трябва да отвори малко след това. Родители казаха по телефона, че техните деца, принудени да си стоят у дома, си пишат домашните и гледат телевизия. Полицаи в Дзинджоу спираха пешеходци по улиците, за да измерват температурата им и да ги питат къде живеят. Лю Сяожан, студентка по журналистика в университета в Ухан, каза, че тя и родителите ѝ са седнали на вечеря по случай Лунната нова година, най-важното семейно събитие в Китай за цялата година, а роднините им са общували с тях по WeChat (\"Уичат\") - популярна интернет платформа за изпращане на съобщения. Тя каза, че дядо ѝ и баба ѝ отказват да излязат от къщи или да приемат гости. Други градове налагат свой контрол върху пътуванията. Някои жилищни комплекси в Пекин не допускат в тях да влиза никой освен живеещите там. Хората в две села в покрайнините на китайската столица казват, че са поставили собствени бариери, за да попречат на външни лица да влизат. Властите в Шанхай - световен бизнес център с 25 млн. жители - удължиха празника за Лунната нова година с 10 дни до 9 февруари, за да насърчат хората да си стоят у дома и да се избегне разпространяването на заразата. В Ухан на държавните училища беше наредено от 10 февруари да започнат да преподават онлайн, след като вторият срок беше отложен. Университетът в Ухан организира онлайн лекции. /БТА", "date": "2020.01.31", "title": "Китай изолира 50 млн. души, сега трябва да им осигурява храна"}
{"url": "https://www.dnevnik.bg/sport/2020/01/31/4023714_suchetanie_s_vujeta_trenirovkata_na_kubrat_pulev/", "text": "Докато мениджърският му щаб продължава преговорите за мача с Антъни Джошуа за световната титла, Кубрат Пулев се готви усилено в залата. Българският боксьор показа кадри от своя тренировка. Надеждата му е, че ще бъде постигнато споразумение и през лятото ще се бие с Джошуа за титлата. Варианти за домакин на евентуалния двубой са Истанбул, Лондон и Доха.", "date": "2020.01.31", "title": "\"Съчетание с въжета\": тренировката на Кубрат Пулев"}
{"url": "https://www.dnevnik.bg/sviat/2020/01/31/4023742_miniatjurni_hameleoni_se_izljupiha_v_britanski_zoopark/", "text": "Зоопаркът в британския град Честър показа едни от най-новите си обитатели - миниатюрни хамелеони. Те са се излюпили на 23 януари след 70-дневен инкубационен период. От зоопарка обясниха, че хамелеоните са представители на рядък вид обитатели на крайбрежните гори на Танзания и дори и когато пораснат, те няма да станат по-дълги от 8 сантиметра. Зоопаркът на Честър е шестият най-добър зоопарк в света според \"Трипадвайзър\" за 2018 г. и най-добрият в Обединеното кралство. Той е дом на над 21 хил. животни от 500 вида, разположени на над 505 дка. в условия близки до природните. Всяка година зоопаркът е посещаван от 1.9 млн. посетители.", "date": "2020.01.31", "title": ""}
{"url": "https://www.dnevnik.bg/biznes/2020/01/31/4023740_izlishukut_v_bjudjeta_za_ianuari_e_nad_800_mln_lv/", "text": "Първият месец на годината завършва с превишение на приходите над разходите с 841.3 млн. лв. сочат предварителните данни за изпълнението на консолидираната фискална програма (КФП) на Министерството на финансите. Сумата представлява 0.7% от прогнозния БВП. Прогнозата за приходите е да са 3.751 млрд. лв. или 8.0% от годишния разчет, приблизително колкото и по същото време миналата година. Данъчните и неданъчните постъпления по КФП нарастват номинално спрямо предходната година със 118.1 млн. лв. Разходите по консолидираната фискална програма (вкл. вноската на Република България в бюджета на ЕС) за януари са в размер на 2.9 млрд. лв. или 6.2% от годишния разчет. За същия период на миналата година сумата е  2.7 млрд. лв. Данните за изпълнението на бюджета към края на 2019 г. сочат, че приходите са 100.4% от плана като увеличението на спрямо предходната година е с 10.8%. Приходите от осигурителни вноски са преизпълнени с 2.1%, от преки данъци - с 2.4%, а от косвени - с 2.5% спрямо годишния разчет. От ДДС са постъпили с 2.4% повече от планираното, а от акцизи - 2.9%. Постъпленията от мита обаче са с 2.5% по-малки. Изпълнението на разходите е под планираното - 97.6% Бюджетното салдо по КФП на касова основа за 2019 г. е отрицателно в размер на 1.148 млрд. лв. (0.97 % от прогнозния БВП) и се формира от дефицит по националния бюджет в размер на 1.04 млрд. лв. и дефицит по европейските средства в размер на 107.5 млн. лв. Той се дължи на извършените еднократни разходи във връзка  с реализирането на инвестиционния проект за придобиване на нов тип многофункционален боен самолет за българските военновъздушни сили, уточнява Министерството на финансите. Размерът на фискалния резерв към 31.12.2019 г. е 8.8 млрд. лв.", "date": "2020.01.31", "title": "Излишъкът в бюджета за януари е над 800 млн. лв."}
