{"url": "https://www.dnevnik.bg/sport/2019/09/06/3959951_roglich_nanese_nov_goliam_udar_vuv_vueltata_pogachar/", "text": "Словенците Тадей Погачар и Примож Роглич нанесоха голям удар срещу останалите конкуренти в Обиколката на Испания, след като спечелиха време в 13-ия етап. Сънародниците, които карат в два различни отбора ОАЕ и \"Йъмбо Висма\", завършиха първи и втори на тежкото изкачване Лос Мачукос. Младият 20-годишен Погазар пресече финала пръв, като взе своята етапна победа, след като триумфира и в  деветия етап в Андора . Етапът беше дълъг само 166 км, като колоездачите изминаха дистанцията между Билбао и Лос Мачукос за 4:28.26 часа със средна скорост 37.19 км/ч. Погачар и  Роглич  пристигнаха заедно на финала с 27 секунди пред най-близките си преследвачи Алехандро Валверде, Найро Кинтана и Рафал Майка. Времето, което спечели Роглич му позволи да увеличи аванса си в генералното класиране. След 13 етапа Роглич води с 2.25 минути пред Валверде, а етапната победа изкачи Погазчар на подиума. Словенецът е на 3.01 минути зад своя сънародник. Мигел Анхел Лопес изгуби още една позиция и вече е четвърти на 3.18 минути, той сдава и бялата фланелка за най-добър колоездач до 25 години, като трикото отива в Погачар.   Една позиция изгуби и Найро Кинтана, който е на 3.33. В Топ 10 са още Майка (+6:15), Никола Еде (+7:18), Карл Фредрик Хаген (+7.33), Вилко Келдерман (+7.39) и Дилан Тьонс (+9.58). В етапа имаше откъсване на 29 колоездачи и макар те да имаха аванс от окло 8 минути, голямата битка се разрази на финалното изкачване Лос Мачукос (6.8 км със среден наклон 9.2% и максимален до 25%). Съставът на \"Астана\" наложи високо темпо в последните 30 км, за да намали аванса на групата и да елиминира помощниците на лидера Роглич. Лопес беше вкаран в добра позиция за височината, но не се осмели да атакува. Първото действие направи Кинтана, който обаче беше прихванат. Валверде се задържа с двамата словенци, докато Лопес започна да губи време, но след това Роглич и Погачар останаха сами в челото. Те не бяха застигнати до края и Погачар грабна втората си етапна победа. В събота предстои 14-ият етап, който е дълъг 188 км между Сан Висенте де ла Баркера и Овиедо. Той ще премине изцяло по морския бряг.     ", "date": "2019.09.06", "title": "Роглич нанесе нов голям удар във Вуелтата, Погачар спечели втора етапна победа"}
{"url": "https://www.dnevnik.bg/sport/2019/09/06/3959964_krasimir_balukov_iska_mi_se_da_igraem_futbol_kato/", "text": "Селекционерът на националния отбор по футбол Красимир Балъков призова за пълно себераздаване на възпитаниците си в мача срещу Англия. Според него само така тимът може да се противопостави срещу полуфиналиста от последното световното първенство. \"Моите играчи са наясно, че трябва да се представят на повече от 100% утре вечер. Ще бъда доволен и щастлив, ако видя, че играчите ми дадат най-доброто от себе си през всичките 90 минути\", каза Балъков в навечерието на мача.", "date": "2019.09.06", "title": "Красимир Балъков: Иска ми се да играем футбол като Англия"}
{"url": "https://www.dnevnik.bg/bulgaria/2019/09/06/3959967_kratki_novini_pojar_krai_relsite_spria_dvijenieto_na/", "text": "                         Пожар край релсите спря движението на няколко влака Пожар е избухнал край релсите на бърз влак София – Варна. Пламъците са избухнали между Ведрово и Подвис, близо до железния път. Преустановено е движението на влаковете в района на Карнобат и Завет. Единият влак изчаква в Карнобат, а другият в Завет. От БДЖ са организирали извозване на пътниците с автобус. Бързият влак от Варна към Пловдив също е отменен. 8 души са задържани заради погрома в заведение в Пловдив Осем души са задържани за вчерашния погром в заведение от футболни фенове. Пловдивската полиция е прегледала камерите в заведението, в което стана нападението. Установена е самоличността на група от 10 души. Един е обявен за издирване. Прокуратурата им е повдигнала обвинение за извършване на хулигански прояви, обясни директорът на Областната дирекция на полицията в Пловдив комисар Йордан Рогачев.", "date": "2019.09.06", "title": "Кратки новини: Пожар край релсите спря движението на няколко влака"}
{"url": "https://www.dnevnik.bg/sport/2019/09/06/3959956_snimka_na_denia_vuelta_v_surceto_stadion_san_mames_v/", "text": "Състезателите в Обиколката на Испания стартираха 13-ия етап в състезанието от футболния стадион на \"Атлетик\" (Билбао), правейки обиколка на \"Сан Мамес\". Етапът започна от Страната на баските и беше  .", "date": "2019.09.06", "title": "Снимка на деня: Вуелта в сърцето стадион \"Сан Мамес\" в Билбао"}
{"url": "https://www.dnevnik.bg/bulgaria/2019/09/06/3959970_rumen_radev_novoto_suedinenie_minava_prez_razdelenie_-/", "text": "Днес търсим гордост в миналото и често загърбваме своя дълг пред настоящето и бъдещето. Идейната безпътица на първенците катастрофира в апатия, отчуждение и безверие. Отдавна не знаем какъв е идеалът ни, а Съединението остава повече на думи. Пропуска се, че новото съединение минава през разделение\". Това заяви президентът Румен Радев в словото си по време на тържествата в Пловдив по повод  134 години от Съединението  на България. \"Епохата иска от нас да се разделим с всичко, което тежи и спира движението на нацията ни напред. Трябва да се разделим с беззаконието, апатията, да отхвърлим нихилизма, да съзнаем, че докато позволяваме на несправедливостта на царува не можем да бъдем истински единни\", каза държавният глава. Той добави, че най-страшна е оценката и присъдата на бъдещите поколения и добави, че съдбата на нацията се кове тук и сега. \"Наш дълг е заедно да съградим достоен и справедлив живот в свободна, демократична и просперираща държава. Да живее Съединението, да живее България\", каза Румен Радев. Той цитира думите на Петко Каравелов, който казва: \"Направихме каквото можахме и колкото можахме Сега можем да чакаме съда на историята\". Радев подчерта, че присъдата е ясна и тя се препотвърждава с признателност година след година в Пловдив. Президентът припомни, че на седмата година от свободата българите са се еманципирали и са показали, че няма да чакат Великите сили да се съберат, за да решават съдбата им. На тържествения ритуал на площад \"Съединение\" присъстваха началникът на отбраната генерал Андрей Боцев, председателят на Народното събрание Цвета Караянчева, кметът на Пловдив Иван Тотев и други гости, които поднесоха венци и цветя.", "date": "2019.09.06", "title": "Румен Радев: Новото съединение минава през разделение - с беззаконието и апатията"}
{"url": "https://www.dnevnik.bg/sviat/2019/09/06/3959973_rosatom_poluchi_razreshenie_da_stroi_vtori_reaktor_v/", "text": "Росатом\" е получил в края на август разрешение да строи втори реактор в първата турска ядрена централа, съобщи Кирил Комаров, зам-.директор на руския холдинг, цитиран от \"Ройтерс\". Вече е в строеж първият от четирите ядрени блока в Аккую на средиземноморския бряг. Компанията изпълнява един от най-големите ядрени проекти в света, с който Турция ще се присъедини към държавите с ядрена енергия. Първоначалната оценка за АЕЦ \"Аккую\" е 20 млрд. долара и президентът Реджеп Тайип Ердоган иска тя да заработи за 100-годишнината на турската република през 2023 г. Съгласно договора \"Росатом\" разполага със 7 години за издграждането на всеки от реакторите от момента на получаване на всичк инужни лицензи и разрешителни. Комаров обяснява пред \"Ройтерс\", че това означава централата да заработи през 2025 г., но \"с турското правителство споделяме много амбициозна цел да я предадем през 2023 г. Според него най-бързото строителство досега са постигали в Тайван - 6 години след получаването на разрешителните. От април 2018 г., когато получи разрешителното за първия реактор, досега \"Росатом\" наближава края на строителството на фундамента на блока. Подготвена за строителство е цялата площадка за централата, изградено е пристанището за доставка на особено големите компоненти. По проект в Аккую трябва да има четири реактора ВВЕР с обща мощност 4.8 гигавата, които да задоволяват 6-7% от нуждите на страната от електричество.", "date": "2019.09.06", "title": "\"Росатом\" получи разрешение да строи втори реактор в Турция"}
{"url": "https://www.dnevnik.bg/evropa/2019/09/06/3959975_britanskata_opoziciia_niama_da_pozvoli_predsrochni/", "text": "Законът, забраняващ на правителството на Великобритания да изведе страната от Европейския съюз без споразумение, бе одобрен днес от Камарата на лордовете в Лондон. Това стана без да се променя текстът, одобрен в долната камара по-рано тази седмица, а това означава, че той няма да се връща да съгласуване в Камарата на общините и би трябвало да влезе в сила в понеделник. Освен това поражение, за премиера Борис Джонсън се задава още едно - той настоява за предсрочни парламентарни избори на 15 октомври, но опозиционни партии казаха днес, че това няма да се случи поне до 1 ноември. За да има вот преди изтичане мандата на този парламент, управляващите се нуждаят и от съгласието на опозицията. Законът определя това да става с поне две трети от депутатите, а консерваторите на Джонсън нямат в момента дори обикновено мнозинство. Така премиерът не само няма да изпълни Брекзит без сделка - за което неотстъпно продължава да настоява - но и трябва да изпълнява решенията на парламента, докато там му позволят да провери кой според избирателите трябва да ръководи процеса и страната въобще - депутатите или правителството. Джеръми Корбин, лидерът на водещата опозиционна Лейбъристка партия, покани колегите си да обсъдят плановете как да се продъжи напред в следващите седмици. Опозицията не иска предсрочни избори преди изцяло да е приложен законът срещу Брекзит без сделка. Партиите са съгласни, че трябва да има такива избори, но са против страната да остава с разпуснат парламент в седмиците до 31 октомври - крайната дата, договорена с останалите 27 страни от ЕС. Преговорите за коригиране на сделката на Тереза Мей продължават без резултат. Британски депутати предложиха Лондон да поиска поредно отлагане на датата до 31 януари 2020 г., но формално това още не е оформено и гласувано. Джонсън разполага с позволението на кралицата да разпусне парламента в почивка между понеделник и четвъртък следващата седмица, която да продължи до 14 октомври. Два опита да бъде спряно това бяха отхвърлени от съда.", "date": "2019.09.06", "title": "Британската опозиция няма да позволи предсрочни избори до ноември"}
{"url": "https://www.dnevnik.bg/biznes/2019/09/06/3959978_sasht_razsledva_za_kartel_chetiri_ot_nai-golemite/", "text": "Министерството на правосъдието на САЩ е започнало антикартелно разследване срещу четири от най-големите автомобилни компании - \"Форд\" (Ford), \"Хонда\" (Honda), Бе Ем Ве (BMW) и \"Фолксваген\" (Volkswagen) - заради сключването на независимо споразумение с властите на щата Калифорния за изработване на стандарти за емисиите отработени газове. Това съобщи в. \"Уолстрийт джърнъл\", позовавайки се на източници, съобщава БТА. Властите се опитват да изяснят дали има нарушаване на федералните закони при съгласието на четирите компании да се договорят с властите на щата Калифорния за нивата на емисиите, без да отчетат позицията на федералното правителство по въпроса. Калифорния е готова да смекчи стандартите макар и не толкова радикално, както предлага администрацията на Тръмп, отбелязва изданието. Автомобилните компании от една страна искат да смекчат стандартите за емисиите отработени газове, а от друга - да избегнат скъпоструващи дела за замърсяване на атмосферата. Според \"Уолстрийт джърнъл\" новото разследване е опит на фадералните власти да ограничат влиянието на Калифорния върху разработването на екологични стандарти и единствено ще доведе до засилване на напрежението между федералните, щатските власти и компаниите.", "date": "2019.09.06", "title": "САЩ разследва за картел четири от най-големите автомобилни компании"}
{"url": "https://www.dnevnik.bg/bulgaria/2019/09/06/3959609_bulgariia_otbeliazva_denia_na_suedinenieto/", "text": "С церемонни в цялата страна днес ще бъде отбелязана тържествено 134-та годишнина от Съединението на Княжество България с Източна Румелия. На 6 септември 1885 г. Източна Румелия отхвърля върховенството на султана и обявява, че се присъединява към Княжество България. Това става след като Чардафон Велики (Продан Тишков) и майор Данаил Николаев влизат с отрядите си в Пловдив, арестуват областния управител на Източна Румелия Гаврил Кръстевич и се създава временно правителство. Два дни по-късно княз Александър Първи Батенберг с манифест утвърждава присъединяването на областта и приема да бъде титулуван занапред като княз на Северна и Южна България. Съединението получава международно признание с подписването през 1886 г. на Българо-турска спогодба. 6 септември е обявен за официален празник с решение на Народното събрание от 18 февруари 1998 г. По традиция който чества деня като свой празник. Представителни военни формирования от Сухопътните войски, Военновъздушните и Военноморските сили, 68-а бригада \"Специални сили\" и Националната гвардейска част ще участват в тържествата. Военнослужещите ще отдадат воински почести на загиналите за национално освобождение и обединение. От 20:30 ч. на площад \"Съединение\" ще се проведе тържествената проверка (заря). На тържествения ритуал ще присъстват началникът на отбраната генерал Андрей Боцев, председателят на Народното събрание Цвета Караянчева, президентът Румен Радев, който по традиция ще произнесе слово и др. гости.  в 11.30 ч. военнослужещи от Националната гвардейска част ще участват в церемонията по поднасяне на венци пред Мавзолея-костница на княз Александър І Батенберг. В 12.00 ч. пред сградата на Администрацията на президента ще се извърши тържествена смяна на почетния гвардейски караул. В град Неделино ще бъдат отбелязани и 45 г. от обявяването му за град. В тържествата по повод Съединението и празника на града е включено и провеждането на национален фолклорен фестивал за двугласно пеене и народна песен с международно участие. В града ще присъства вицепрезидентът Илияна Йотова.", "date": "2019.09.06", "title": "България отбелязва деня на Съединението"}
{"url": "https://www.dnevnik.bg/detski_dnevnik/2019/09/06/3959720_novite_izpiti_sled_deseti_klas_podrobnosti_za_testovete/", "text": "За първи път догодина учениците от десети клас, които ще завършват  първи етап на средното си образование , ще се явяват на задължително национално външно оценяване по български език и литература и по математика. По желание те ще могат да се явят на изпити по чужд език и информационни технологии. Министерството на образованието и науката публикува модели на четирите теста (вижте  тук ). Изпитът по български език и литература ще бъде на 9 юни, а по математика - на 11 юни. Десетокласниците, които досега учат в обединени училища - около 800 деца, ще трябва да кандидатстват в друго училище с резултатите от изпитите. Останалите десетокласници не трябва да кандидатстват. По литература - от 8 до 10 клас  Изпитът по български език и литература, който ще продължи час и половина, ще се състои от 23 задачи, от които 14 с избираем отговор, шест - с кратък свободен отговор и по една, в която трябва да се напише разширен отговор, да се редактира и да се създаде текст. Той обаче няма да е есе, а може да е резюме на научен, медиен или изучаван текст, както и заявление или автобиография. Задачите по литература ще бъдат по произведенията, изучавани от осми до десети клас - \"История славянобългарска\" на Паисий Хилендарски, \"Изворът на Белоногата\" на П. Р. Славейков, \"Майце си\", \"Моята молитва\", \"Хаджи Димитър\", \"Обесването на Васил Левски\" и \"Странник\" на Христо Ботев, \"Левски\" и глави от \"Под игото\" на Иван Вазов, \"Бай Ганьо се върна от Европа\" на Алеко Константинов, \"Cis moll\" на П. П. Славейков, \"Арменци\", \"Две хубави очи\", \"В часа на синята мъгла\" на Пейо Яворов, \"Да се завърнеш...\" на Димчо Дебелянов, \"Гераците\" на Елин Пелин, \"Септември\" на Гео Милев, \"Зимни вечери\" на Христо Смирненски, \"Повест\" на Атанас Далчев, \"Индже\" и \"Албена\" на Йордан Йовков, \"Писмо\" на Никола Вапцаров, части от \"Тютюн\" на Димитър Димов, \"Дърво без корен\" на Николай Хайтов и \"Нежната спирала\" на Йордан Радичков. Сред задачите са да се посочи автор на творбата, както и жанр и герой. Примерни задачи А) минавам сух между капките Б) минавам през задната врата В) минавам през иглени уши Г) минавам на втори план А) на Възраждането Б) от Освобождението до Първата световна война В) между двете световни войни Г) след Втората световна война Млади архитекти проектираха новата сграда. (интерпретиран в творбата на П. Р. Славейков \"Изворът на Белоногата\"): Българската национална идентичност в глобалния свят. ‒ го оформите графично и структурно; ‒ спазите книжовноезиковите норми; ‒ използвате следните данни: Адресат: Иван Иванов – директор на 111. СУ Адресант: Димитър Димитров – ученик в Х клас Цел: явяване на изпит за промяна на оценката по учебния предмет физика и астрономия Дата: настояща Другите изпити  Изпитът по математика ще се състои от 17 задачи, за които учениците ще имат час и половина. Петнадесет от тях ще бъдат с избираем отговор, а две - със свободен. Тестът включва материала от осми до десети клас, като сред примерните задачи са задачи със синус и такива с няколко неизвестни. Задачите на изпитът по чужд език ще зависят от нивото, за което се явява ученика - А1, А2 и B1. Те ще включват слушане, четене, писане и говорене. Изпитът по информационни технологии включва текст, който трябва да бъде решен за 30 минути, както и практическа задача за един час.", "date": "2019.09.06", "title": "Новите изпити след десети клас: подробности за тестовете"}
{"url": "https://www.dnevnik.bg/analizi/2019/09/06/3959836_decata_se_vrushtat_na_uchilishte_a_vuzrastnite/", "text": "                         Септември отбелязва началото на учебната година за учениците, октомври пък на академичната година на студентите. По традиция това е времето, в което тече най-бурното обсъждане на проблемите на образованието у нас - от обхващането на учениците до проблемите с качеството на висшето образование. На заден план като че ли остава обучението през целия живот, което в контекста на все по-динамичния пазар на труда, се оказва понякога дори по-важно от формалното образование, придобито в класните стаи и аудиториите. По тази причина този текст е посветен именно на участието на възрастните в образование и обучение в България и някои негови особености. Основната причина, поради която обучението през целия живот все по-често влиза във фокуса на образователната и трудова политика, са измененията на пазара на труда. Преди десетилетия не е било учудващо човек да се пенсионира на първото или второто си работно място; днес изглежда малко вероятно. Дори и да остане в рамките на едно професионално поле обаче, поддържането в крак с последните тенденции в него все по-често изисква връщане към обучението. То позволява както запазването на конкурентоспособността на пазара на труда, така и усвояването на нови умения и коригирането на съществуващите дисбаланси. Продължаването на образованието отвъд формална му фаза е от още по-голямо значение за неактивните и безработните и по тази причина се разглежда (от институциите на ЕС, например) като инструмент за подобряване на социалните условия и преквалификация на онези, които не успяват да намерят реализация. За съжаление, последното систематично проучване на образованието и обучението на възрастните е от 2016 г.; въпреки това, ще се спрем на някои детайли от него по-късно. Данните от наблюдението на работната сила на Евростат обаче позволяват по-скорошен, макар и по-повърхностен поглед. Графика 1 по-долу поставя България в контекста на останалите европейски държави, според дела на участвалите в обучение и образование възрастни миналата година (Длъжни сме да споменем, че данните се отнасят за участвалите в обучение и образование през четирите седмици преди провеждането на изследването, което до известна степен ограничава обхвата му. Долната възрастова граница позволява и попадането на някои студенти – магистри и докторанти, особено – в обхвата на индикатора). Видно, през 2018 г. България изостава значително на фона на средноевропейските равнища. Участието на възрастни в образование и обучение е около четири пъти по-ниско от средното ниво за Европейския съюз и над десет пъти по-ниско в сравнение с лидерите Швеция и Финландия.                           Прегледът на динамиката дава малко повече поводи за оптимизъм. През последното десетилетие делът на хора на възраст 25-64, участвали в обучение или образование в България, постепенно нараства от средно 1,6% през 2009 г. до средно 2,6% през 2018 г. Вследствие най-вече на относително ниския общ дял разликите между участието на мъжете и жените в България е значително по-малка от средното за ЕС.                           Данните от последното детайлно проучване от 2016 г. позволяват малко по-подробен поглед. При сравнението на взелите участие в обучение или образование в същата възрастова група, но не през четири седмици преди допитването, а през последната година България е доста по-близо до средноевропейските стойности - 24,6% спрямо 45,2%. Притеснително е обаче обстоятелството, че спрямо средноевропейските равнища тенденцията в България е обратна и докато в ЕС индикаторът се е повишил с 10 пункта от 2007 г. насам, то у нас той се е свил с 11,8 пункта. Интересно е и обстоятелството, че почти целият дял (22,5%) за България се дължи на неформално (извън училище или университет) образование. Част от причината за чувствително по-ниското участие най-вероятно се дължи на структурата на предлагането. В България почти две трети от неформалното обучението и образованието на възрастните през 2016 г. е било предоставено от работодателя, други 17,5% - от неформални образователни институции (Тук вероятно прозира влиянието на ИТ обучението, което все по-често се случва извън университетите.) Чувствително по-малка е обаче ролята на институциите на формалното образование.                           Чувствително по-ниският дял на участието на възрастните в обучение и образование у нас е предизвикателство пред подобряването на гъвкавостта и адаптивността на трудовия пазар. Коригирането на проблема (само) с инструментите на държавна политика видно води до по-скоро скромни резултати, въпреки изпълнението на две последователни национални стратегии за учене през целия живот, втората от които изтича догодина. По тази причина, от една страна, е крайно необходимо по-широкото застъпване и разпространение на обучението на работното място и в хода на работния процес от една страна. От друга страна, е необходима и промяна на цялостното отношение, че формалното образование би следвало да е достатъчно за успешна и дълготрайна реализация. Също толкова трудно е да бъдат определени еднозначно уменията, които да бъдат във фокуса на този тип образование и обучение – въпреки многобройните опити за дефиниране на комплект от почти универсални \"умения на бъдещето\", те често зависят от желаната професионална реализация, конкретните потребности на обучаващия се, както и от външни фактори. Нуждата от подобрение и разширяване на образованието и обучението на възрастните обаче е несъмнена.", "date": "2019.09.06", "title": "Децата се връщат на училище, а възрастните?"}
{"url": "https://www.dnevnik.bg/sport/2019/09/06/3959863_vduhnoveniiat_medvedev_stoi_na_putia_na_grigor/", "text": "Руснакът Даниил Медведев е последното препятствие пред  Григор Димитров  преди мечтаното класиране на финал в турнир от Големия шлем. Двамата се изправят един срещу друг тази вечер в полуфинален сблъсък на US Open. Срещата между бившия №3 Димитров и Медведев ще започне в 23 часа и ще бъде предавана пряко по \"Евроспорт\". Димитров се класира за полуфинала след  исторически успех  над носителя на 20 титли от Шлема Роджър Федерер. Българинът имаше труден сезоон, но намери формата си в Ню Йорк, за да достигне първия си полуфинал от година и половина насам. Съперникът му Медведв се намира в отлична форма, като победи Стан Вавринка в четвъртфиналите. Руснакът игра финали в трите подгряващи турнира преди US Open - Вашингтон, Монреал и  Синсинати , като в последният от тях взе и титлата.   \"Не мога да кажа какво го прави толкова специален през това лято, определено той прави нещата по правилния начин и се намира в много добра форма. Мисля, че Даниил е много уверен, играе със самочувствие и успехите му през лятото му дават такова. Със сигурност мачът няма да бъде лесен, но аз се чувствам готов\", каза Димитров по повод предстоящия мач. Двамата са се срещали два пъти дотук, като имат по една победа. И двата двубоя бяха през 2017 г., като в \"Куинс\" българинът спечели на четвъртфинал с 6:3, 3:6, 6:3. Няколко месеца по-късно във Вашингтон на твърди кортове Медведев спечели в два сета – 6:4, 6:2. \"Играл съм два пъти срещу него, той прави великолепно лято. Какво да кажа, знам играта му. Ще опитам да се възстановя и след това вече ще анализирам какво съм направил в този мач. И предстои да се подготвя за срещата срещу Даниил. Той е труден съперник\", добави бившият №3. В другия полуфинал един срещу друг се изправят трикратният шампион Рафаел Надал и италианецът Матео Беретини. На прага на победа №300 Григор Димитров влезе в US Open след серия от отпадания в първи кръг на други турнири и с негативен баланс от 12 победи и 15 поражения през годината. След достигането до полуфинал българинът вече има положителен баланс, а освен това е само на една победа от достигането до 300 успеха в кариерата си. На негова страна е и опитът, като 28-годишният българин е с 5 години по-голям от Медведев. Той има две участия на полуфинал в Шлема, като през 2014 г. на \"Уимбълдън\" загуби от Новак Джокович, а през 2017-а на Australian Open отстъпи пред Рафаел Надал. За пръв път българинът не е считан за абсолютен аутсайдер на тази фаза.      От началото на турнира Димитров поддържа много стабилна статистика, като в някои показатели превъзхожда вдъхновения си съперник. Българинът е допуснал 18 двойни грешки срещу 38 дотук за Медведев, а също така е пробит едва осем пъти при 29 точки за пробив, които е дал на съперниците си. Бившият №3 поддържа ниво на първи сервис около 70-те процента, а също така е стабилен при играта, където е спечелил 71% от точките. Димитров има по-малко асове от Медведев 32 срещу 78, но е по-стабилен в основното си оръжие - форхенда. В този показател българинът е направил 64 уинъра и е допуснал 71 непредизвикани грешки. При Медведев те са 52 срещу 91.", "date": "2019.09.06", "title": "Вдъхновеният Медведев стои на пътя на Григор Димитров към финала в US Open"}
{"url": "https://www.dnevnik.bg/evropa/2019/09/06/3959660_brekzit_vduhva_nov_jivot_na_usiliiata_za_nezavisimost/", "text": "Когато Шотландия гласува през 2014 г. против независимост, изглеждаше, че с това въпросът е уреден: натрапчиво суровият район, където британското кралско семейство прекарва своите ваканции в обширното си имение Балморал, е готов да остане с Англия, Уелс и Северна Ирландия в Обединеното кралство, управлявано от Лондон. По-малко от две години по-късно обаче дойде референдумът за Брекзит и макар че Обединеното кралство гласува за излизане от Европейския съюз, шотландците се откроиха като най-големите несъгласни. Шотландия не само гласува с огромно мнозинство за оставане в ЕС, но и беше единствената от четирите части на Обединеното кралство, в която нито един избирателен район не гласува с \"Да\" за напускане. Просто казано: Шотландия е теглена до голяма степен против волята й към икономическо страдание, каквото много от нейните жители се страхуват, че ще настъпи на 31 октомври, когато  може да влезе в сила  белязан от безпорядък развод. Недоволството от Брекзит и машинациите в Уестминстър се усеща толкова остро в долините и закалените от времето градове на Шотландия, че независимостта отново се връща като тема. След Брекзит Шотландия отново може да се превърне в главоболие за този, който е на власт в Лондон, независимо кой е той. Вместо да бъдат приковани към една отслабена и изолирана Великобритания, каквато те подозират, че може да стане тя, защитниците на шотландската независимост шумно настояват за нов референдум, който да позволи на района да придобие самостоятелност и вероятно дори отново да се присъедини към ЕС. Дори някои от тези, които гласуваха против независимост, убедени, че Шотландия ще бъде по-добре като част от Обединеното кралство, променят мнението си. Директорът на изследователския център \"Риформ Скотланд\" Крис Дирън е гласувал с твърдо \"Не\" през 2014 г., определяйки идеята за разпадане на съюза с Британия като \"напълно странна\" и \"почти немислима\" в своите политически коментари по онова време. С наближаването на Брекзит тонът на Дирън се променя. \"Още не съм на етапа, при който да кажа, че бих гласувал с \"Да\", но това определено не е немислимо\", казва той. \"А по мои наблюдения има доста хора, които познавам, също гласували с \"Не\" през 2014 г., които макар сега да не са решени да гласуват с \"Да\", са отворени за обсъждане.\" Той добавя: \"Ако Шотландия е независима през 2025, 2030 г., мисля, че Брекзит съвсем очевидно ще е главната причина за това... Той настройва Шотландия против Англия.\"      Но шотландците, които искат втори опит за независимост, няма автоматично да получат такъв. Британското правителство многократно е отхвърляло тази възможност, заявявайки, че шотландците са казали своята дума и че второ гласуване може да увеличи разцеплението в страната, която и без това е разкъсвана от поколенчески, регионални, политически и икономически разделения заради Брекзит. Твърдата преговорна тактика на британския министър-председател Борис Джонсън, откакто зае поста през юли, заменяйки Тереза Мей, след като тя не успя да получи подкрепата на парламента за своята сделка за Брекзит с ЕС, според някои шотландци навежда на мисълта, че е изключително малко вероятно той да се съгласи. Критиците на Джонсън го оприличават на диктатор, а маневрите му - на преврат. \"Вие демократ ли сте или не? Уважавате ли волята на шотландския народ или не\", каза депутатът Иън Блекфорд от проевропейската Шотландска национална партия, обръщайки се към Джонсън, след като британският парламент отново се събра във вторник в Лондон. \"Шотландският народ не гласува за Брекзит. Народът на Шотландия не гласува за Брекзит без сделка. Той не гласува за партията на торите и определено не гласува за този министър-председател\", добави Блекфорд по време на бурните дебати. Подобни настроения намират отглас сред поддръжниците на независимостта на север от неоткрояващата се, отворена граница с Англия, забележима единствено заради пътните знаци, които обявяват \"Добре дошли в Шотландия\" на английски и на шотландски келтски. Актьорът Гилкрист Мюр в Единбург казва, че винаги се е чувствал шотландец, а не британец и отдавна разглежда знамето на Великобритания като \"символ на потисничество\".      За едно от своите по-редовни професионални изпълнения Мюр се облича в метална ризница и кожени дрехи като сър Уилям Уолъс и разказва на туристите как шотландският герой на независимостта от 13 век е победил английските нашественици в битката при Стърлингския мост през 1297 г. По-късно Уолъс бил екзекутиран в Лондон през 1305 г. - обесен, изкормен и обезглавен като предател на английския крал Едуард Първи. Мел Гибсън изигра ролята на Уолъс във филма \"Смело сърце\" от 1995 г. Мюр, който позира за снимки на туристите с дългия си меч, заимства знаковия вик на Гибсън от филма, изревавайки \"Свобода!\" Но извън костюма, разговаряйки на по бира в единбургска кръчма, той е доста песимистично настроен към евентуална промяна в позицията на Уестминстър. \"Все едно съм пътник в кола, която е извън контрол, а шофьорът е излязъл и трябва да кажеш накъде отива колата. Точно такова е усещането в момента. Парламентът е похитен. Ние нямаме думата. Шотландия няма глас\", казва той. \"Във всяка друга нормална демократична страна или ситуация бих си помислил - да, има голям шанс за някакво придвижване в тази посока, но при сегашното състояние на нещата, дори това да беше волята на народа, нямам много вяра.\" Други обаче се готвят за нови усилия, насърчени от проучванията, които предполагат, че Брекзит и особено напускане без сделка може да укрепи каузата на независимостта. Оставката през август на лидера на шотландските консерватори Рут Дейвидсън, която посочи семейни причини, лиши противопоставящия се на независимостта лагер от един от най-популярните му водачи. Шотландски знамена - с бял кръст на син фон, са окачени във и пред спиртната фабрика, в която Дейл Маккуин вари джин. Шотландският лидер Никола Стърджън, която защитава призивите за втори референдум за независимост до 2021 г., откри неговата нова фабрика тази година в Калъндър, с великолепни изгледи към околните скали. Маккуин казва, че се надява да може да вложи приходи от своя бързо разрастващ се бизнес в кампания за втори референдум. \"Аз съм голям оптимист, че Шотландия ще бъде независима страна\", казва той. \"Надявам се и се моля за това. Мисля, че това (Брекзит) е от полза за каузата на независимостта просто защото имаме нещо, което е наложено на страната. Ние не сме гласували за него.\" /БТА", "date": "2019.09.06", "title": "Хаосът около Брекзит вдъхва нов живот на усилията за независимост на Шотландия"}
{"url": "https://www.dnevnik.bg/analizi/2019/09/06/3959608_rusiia_suedinenieto_istoriiata_ni/", "text": "Стана традиция на паметни дати да получаваме руско \"поучение\" върху българската история. Преди година навръх националния ни празник руският патриарх Кирил публично ни назида задето на връх Шипка, а и на всяка литургия си позволяваме да поменаваме и \"други\" воини, паднали за освобождението на България – украинци, румънци, беларуси, поляци, финландци – вместо да благодарим единствено и само на Русия или на Руската империя. Сега – по повод пък на \"паметния\" 9 септември – посолството на Русия в София е решило да ни отвори очите, откривайки изложба, на която щели бъдат показани невиждани досега документи, осмислящи \"освобождението на България\" през 1944 г.  Външното ни министерство  този път реагира неочаквано бързо и остро на поредното \"назидание\". В отговор в Русия се разрази поредната българофобска кампания. Как смеем и за какви се мислим: \"без Русия българите изобщо нямаше да съществуват\". Това в дискусия по руската държавна телевизия заяви депутатът от руската Дума Алексей Журавльов, чиито гневни размисли можете да видите в  това видео . Като отново се позова на Руско-турската война от 1877–1878 г., а гневните коментари на руски граждани във форума под дискусията направо призовават: И тъй като целият този \"гибелен руски гняв\" съвпада със Съединението на България, нека припомним, че сходни настроения са витаели през 1885 г. и в Руската империя. Ето защо бих предложил на руското посолство в София да направи изложба от архивни документи на тази тема. Историческите паралели са направо невероятни. Става дума за документи, за чието съществуване знаем по преписи или подозираме за тях, без да сме виждали оригиналите. А именно – за докладите на руски дипломатически агенти от Азиатския департамент срещу Съединението, за инструкции, довели до детронирането на княз Александър Батенберг, за финансиране на политически убийства в България и подготовката на метежи, за изричните указания на господаря император Александър III в тази насока, които без малко да заличат новоосвободена България. който се сдобива с тях, подкупвайки руския дипломатически чиновник Якобсон (преводач в консулствата в Русе и Букурещ). Те са публикувани в българската преса, а оттам – и в западния печат, където предизвикват фурор (далеч преди появата на \"Уикилийкс\"). През 1892 г. \"документите на Якобсон\" са издадени от Димитър Петков в София, и то в оригинал на руски език. Сборникът носи наименованието \"Окупационният фонд, създаден за устройството на руско-дунайска област\", тъй като се оказва, че финансирането на всички тези подривни операции в България се извършват с вноските, които самите българи правят, за да изплатят \"освободителната война\". Руската дипломация и тогава, а и по-късно категорично оспорва автентичността на документите. Интересното е, че те изникват наново вече по болшевишко време, когато не друг, а Книгата \"Авантюрите на руския царизъм в България\" излиза в Москва през 1935 г., а за неин съставител се води някой си П. Павлович (явно псевдоним). А ето как самият Васил Коларов обосновава необходимостта от това издание: Както и може да се очаква, скоро книгата е иззета и забранена. Очевидно политиката на Съветския съюз в България е трябвало да продължи и задълбочи методите на руския царизъм, прибягвайки до изброените по-горе средства на \"азиатско-византийската дипломация\". Едва след 1989 г. \"Авантюрите на руския царизъм в България\" бе преиздадена отново, има я и в интернет, но никога не сме виждали оригиналите на тези документи, а те са важен извор за българската история. Защото дават ясен отговор поне на няколко въпроса: ? Ще цитирам мозайка от налични свидетелства, които хвърлят светлина върху развоя на събитията. В първите години на свободна България авторитетът на Русия и най-вече на император Александър II e наистина огромен. Направо колосален. Тогава, по думите на Драган Цанков,  . Поведението на руските генерали Соболев и Каулбарс, непрекъснатото и все по-недопустимо вмешателство в работите на княжеството, третирането на българите като поданици на една \"руска губерния\" за пет години коренно променят нещата. И това проличава съвсем ясно след като на 13 март 1881 г., когато на руския престол се възкачва Александър III – самодържец, който въобще не е склонен да се церемони с някакви си там \"българи\". Всичко това е в пряка връзка и по въпроса за Съединението на княжеството с Източна Румелия – акт, който според българите би трябвало да е най-желан от самата \"Освободителка\". Оказва се, че не е така. Голямото разделение в Румелия – между \"съединистите\" и \"лъжесъединистите\", сред които са и най-големите русофили, върви тъкмо по тази линия. Вероятно тъкмо през 1884 г. (по свидетелството на д-р Никола Генадиев) в румелийската преса изниква и понятието \"русофоби\". Така започват да наричат \"лудите глави\" като Захарий Стоянов, Иван Стоянович, Димитър Ризов или Иван Андонов, които не се поколебават да заявят, че \"Съединение ще има! – дори пряко волята на Русия\" (Д-р Никола Генадиев, Мемоари, том 1, София, 1923 г.). Същото признание откриваме и в лагера на най-пламенните русофили. Един от тях – Данаил Юруков, поборник в Априлското въстание, член на Постоянния комитет на Източна Румелия, описва как той и съмишлениците му просто не знаят що да правят, усещайки ветото на Русия. Ден по ден те тичат в руското консулство в Пловдив, където консулът Александър Сорокин ги инструктира, че има изрична забрана от Петербург, поради което той лично ще замине за консултации. Сетне изчезва за цели три месеца. И докато комитетите на Съединението действат, русофилите (лъжесъединистите) чакат със скръстени ръце – нямат указания от Русия. Те не са против Съединението, както свидетелства Юруков, напротив. Но без Русия те не смеят да предприемат нищо и така до 3 септември 1885 г., когато се разнася мълвата, че в Панагюрище и Малко Конаре Чардафон с младежите вече вика: \"Да живее Съединението\". Русофилите не знаят що да правят. На 5 септември провождат двама души при секретаря на руското консулство Ингелстрьом, който им заявява: Русия е против да се прогласи Съединението. Дори разпорежда да се вземат допълнителни мерки.  . Данаил Юруков съкрушено разказва: (Данаил Юруков,  , 1922 г.). В споменатите \"документи на Якобсон\" откриваме редица смайващи факти. :  Руските офицери са почти 60% от командния състав на войската. Което означава, че България, безпомощна, ще бъде изложена на ударите на всеки външен противник. Кореспондентът на \"Кьолнише цайтунг\" А. Фон Хун, който следи час по час събитията, добре познава княз Батенберг, а и българските политици, е категоричен: (А. фон Хун,  , Русе, 1890 г.). Надеждите в този момент се съсредоточават около княз Александър I Батенберг, който ясно осъзнава, че приемайки да оглави Съединението, става още по-ненавистен на самодържеца Александър III и че ще плати този акт с престола, а може би и с живота си. А Русия наистина е непоколебима в отмъщението си. Какво означава този политически демарш? Интересно какви други тайни документи има в руските архиви в тази връзка? И ще ги видим ли някога? Може би тогава ще разберем от кого бива скрито окуражен сръбския крал Милан, за да нападне България и да се стигне до братоубийствената Сръбско-българска война. Само от Австроунгария? Или и от Русия? . А след като Сръбско-българската война приключва мълниеносно с пълен разгром на войските на крал Милан, остава \"турската карта\". И тук искам да приведа едно много важно свидетелство. То е на изтъкнатия френски дипломат и историк Габриел Аното, който по-късно е и външен министър, и член на Френската академия: ( Наистина, има неща, които не трябва да се забравят. Независимо кой и как иска да прекроява миналото и да ни назидава.", "date": "2019.09.06", "title": "Русия, Съединението, историята ни"}
{"url": "https://www.dnevnik.bg/na_put/2019/09/06/3959820_grunchari_ot_pet_durjavi_shte_se_sustezavat_v_etura/", "text": "Характерен за България предмет – стомна за пиене на вода, ще изработват участниците в Международната майсторска надпревара по грънчарство, съобщиха от музея на открито \"Етър\". Тя е акцент по време на Международния панаир на традиционните занаяти, който започна вчера и продължава до 8 септември. Стомната се използва във всички региони на България за съхраняване и пиене на вода. Избраната за Международната майсторска надпревара има не особено изпъкнало тяло и тясна шийка. Дръжката е пробита, за да може да се пие от нея вода. Майсторът грънчар в музей \"Етър\" Веселин Дамянов я определя като труден за изработка съд. \"Гърлото е тясно и това може да доведе до \"клякане\" на предмета, докато се изработва. Има начин, по който да се направи. Избрахме я, тъй като става въпрос за състезание и е необходимо да има някаква сложност в изработката. За сметка на това, украсата е по- лесна за майсторите. Сложността на формата идва от тясната шийка и лепенето на дръжката\", казва майстор Дамянов. За Десислава Владовска – български участник в Международната майсторска надпревара, стомната като предмет не е сложна. Изработвала е, но отдавна и се надява, че ще се справи. \" В миналото майсторът, за да е майстор, трябва да може да изработи стомна – да бъде с тясно краче, елегантно като на жена, да е свито отгоре, а гърлото да е със сложна форма\", коментира Владовска. За майсторите грънчари от Румъния и Южна Африка изработването на стомната определено е предизвикателство. Те не работят предмети си на грънчарско колело и за тях тънкото гърло и дръжката са трудни за направа. Петър Жеков е врачански майстор. За един български занаятчия стомната не трябва да е предизвикателство, смята той. Прави му впечатление, че крачното грънчарско колело, предназначено за състезанието, вече се ползва рядко. В Международната майсторска надпревара по грънчарство участват осем занаятчии – от Франция, Унгария, Косово, Румъния, Южна Африка и България. Те изработват един задължителен предмет – тази година стомна за вода, както и един по свой избор, който трябва да покаже традиционен за даден регион керамичен предмет. Победителят получава голямата награда – Сребърната хлопка, както и право на изложба базар през следващата година в музей \"Етър\". И тази година към Международната майсторска надпревара има Младежка секция, в която са включени ученици от училището по керамика в Троян. Те имат възможност да придобият умения в занаята, получавайки напътствия от утвърдените вече майстори, участващи в надпреварата. Международната майсторска надпревара продължава в трите дни на Панаира. Работата на участниците може да бъде наблюдавана от посетителите в музея. Състезателите са разположени до Книгопродавницата и Ножарската работилница в музей \"Етър\"., информира управата на музея", "date": "2019.09.06", "title": "Грънчари от пет държави ще се състезават чия стомна е най-хубава"}
{"url": "https://www.dnevnik.bg/sviat/2019/09/06/3959703_kak_edin_budistki_monah_suzdade_biznes_za_100_mln/", "text": "Успехът на Анди Пудикомб идва след серия трагедии, които го превръщат първо в будистки монах, а после – в собственик на бизнес за 100 млн. долара. Би Би Си разказва историята в ежеседмичната си рубрика \"Шефът\", посветена на приложението за медитация Headspace и съоснователите му Анди Пудикомб и Ричард Пиърсън. Анди е на 22, когато пиян шофьор връхлита върху тротоара пред лондонски пъб и убива двама от приятелите му. Няколко месеца по-късно доведената му сестра загива в инцидент, а след това – бивша приятелка умира по време на операция. По това време той е в университета, но се отказва от обучението си и решава да замине за Хималаите и да стане  будистки монах . Прекарва така следващите 10 години, обикаля из цяла Азия и понякога медитира по 16 часа на ден. \"Това ми помогна да сменя перспективата – да се фокусирам по-малко върху себе си, а вместо това да доставям щастие на другите хора\", казва сега 46-годишният мъж. Приятелите и семейството му са стреснати и разтревожени. \"Никой не разбираше какво правя. Но въпреки това ме подкрепяха и ми даваха кураж\". През 2005 г. Анди се връща във Великобритания, за да създаде бизнес, свързан с  медитацията . Но към практиката няма много интерес. \"Езикът отблъскваше някои хора, други го смятаха за нещо хипарско. Беше трудно достъпно. Хората нямаха време и не знаеха какво да правят\", обяснява той. В началото Анди преподава на преуморени служители как да използват  медитация  в ежедневния си живот. Така среща сегашния си партньор – Ричард Пиърсън. По онова време Пиърсън работи в рекламния бизнес и с времето у него се трупат отчаяние и тревожност. Няма приятели, с които да може да сподели колко зле му се отразява напрежението. \"Първата ни сесия ми показа колко много мисли има в главата ми, колко е маниакален животът му – но се развълнувах, като открих, че има път напред\", казва той. Тогава решава, че иска да работи заедно с Анди. \"Разменихме си умения. Той ме научи  да медитирам,  аз му дадох идеи как да стане по-видим. Беше срамота, че си седеше самичък в стаята\". През 2010 г. двамата вече правят събития из цялата страна, разпространявайки информация за медитирането и дори водят групови сесии. През същата година създават приложението Headspace, което дава на потребителите възможност за т.нар. \"ръководена медитация\" - докато слушат обясненията на Анди, те могат да започнат да медитират сами у дома. Използващите го могат да изберат различни абонаменти (програми за по-лесно заспиване, за преодоляване на стреса или други) или да продължат да ползват само ограничените безплатни материали за начинаещи. Приложението предлага различни дължини на медитациите – от 3 до 10 минути, през които човек слуша гласа на Анди да го ръководи и да му дава съвети как да преодолее неизбежното разсейване.      В. \"Гардиън\" пуска рекламна брошура за Headspace, а авиолиниите Virgin Atlantic добавят съдържанието му в мултимедийната си система – това довежда първата голяма вълна потребители. Сега приложението е сваляно 54 млн. пъти по света и годишните му приходи са над 100 млн. долара. \"В първите дни си бяхме само ние, никой не искаше да инвестира, така че просто помолихме приятелите си за помощ. Един ни даде да ползваме безплатно звукозаписното му студио, друг – офиса му. Имаше хора, които повярваха в идеята и дойдоха да работят при нас за по-ниски заплати, отколкото са взимали преди. Много сме им благодарни\", разказва Анди. През 2013 г. бизнесът се мести от Лондон в Лос Анджелис. \"Не че не обичахме Лондон. Но и двамата си мечтаехме да живеем в Калифорния и да прекарваме повече време навън – да караме сърф, да се катерим по планини. Това важи и за семействата ни\", обяснява Анди. През следващата година Headspace започва да приема инвестиции и сега има над 75 млн. долара външно финансиране, но двамата основатели все още имат мажоритарен дял. Ричард е главният изпълнителен директор и се занимава с мениджмънта на цялата компания и 300-те ѝ служители. Анди е съсредоточен върху приложението – той е неговият глас. \"Гениалното на Headspace е, че прави нещо толкова трудно и нюансирано като преподаването на медитация и го разбива на малко хапки, на кратки видеа, аудиозаписи и практики\", обяснява авторът на книги за медитацията Нийл Селимън. \"Така те успяха да преобразят индустрията и да влязат на глобалния пазар\". Дейността им не се ограничава до приложението – те имат повече от 300 бизнес клиенти, като например \"Гугъл\", \"Линкдин\", \"Дженерал илектрик\", с чийто мениджъри и екип работят. Анди все още намира време и да медитира – макар и не по 16 часа на ден.", "date": "2019.09.06", "title": "Как един будистки монах създаде бизнес за 100 млн. долара"}
{"url": "https://www.dnevnik.bg/hrana_i_napitki/2019/09/06/3937163_smokini_zeleno_sirene_ot_cherni_vit_mladi_zeleni_orehi/", "text": "                         Идеята за това предястие идва от класическата комбинация на сирене с ядки, плодове и вино и от желанието да представя типични и много специални тероарни продукти като зеленото сирене и характерния за нашите земи сорт грозде – гъмза. Рецептата е измерена в грамове. Обелете смокините, като запазите обелките за гела. Поставете ги между две хартии за печене и с помощта на точилка ги разточете в правоъгълна форма. Сложете ги в шоковия охладител за няколко минути и подрежете от всички страни. За олиото от смокинови листа смесете всичко в термомикс и пасирайте на шеста скорост – 16 минути на 60 ̊C. Прецедете през super bag без натискане. За гела от смокинови обелки пасирайте всичко в термомикс, прецедете и приберете в сладкарски пош с накрайник No 6. За сорбето пюрирайте черешите и ги смесете с виното. В отделна купа смесете сухите съставки и добавете течните при непрекъснато бъркане. Пасирайте с ръчен пасатор, оставете за два часа, след което пасирайте отново и минете през машина за сладолед. За да презентирате, поставете смокиновия правоъгълник в чинията и го намажете с олио от смокинови листа. Рамкирайте по външната страна с гела от обелките, след което капнете и на три произволни места вътре в правоъгълника. Направете три купчинки сняг от сирене и добавете начупените млади зелени орехи. Декорирайте с хлебния чипс и микрорастенията, завършете със сорбето от вино. 350 г смокини 5 г олио от смокинови листа 30 г сняг от зелено сирене 15 г млади зелени орехи 25 г гел от смокиновите обелки 30 г сладолед от гъмза 10 г багетен чипс микрорастения 20 г смокинови листа 40 г слънчогледово олио 100 г смокинови обелки 10 г вода 0.1 г сол 0.5 г захар 1 г модифицирано нишесте 250 г черни череши 250 г гъмза 125 г малтодекстрин 50 г декстроза 50 г Pro Sorbet Cold Sosa", "date": "2019.09.06", "title": "Смокини, зелено сирене от Черни Вит, млади зелени орехи и гъмза"}
{"url": "https://www.dnevnik.bg/biznes/2019/09/06/3959829_menidjur_na_godinata_stana_suzdatel_na_banka/", "text": "Съоснователят и изпълнителен директор на германската дигитална банка N26 Валентин Щалф е Европейски мениджър на годината на European Business Press (EBP), съобщи  \"Капитал\".  Наградата му беше обявена по време на годишната среща на организацията на европейските бизнес медии в София, домакин на която беше българският седмичник. Щалф основава N26 през 2013 г. заедно с дългогодишния си приятел Максимилиян Тайентал и успява да я превърне в една от най-популярните финтех стартиращи компании в света и най-голямата млада фирма в Германия. Днес оценката й е около 3.5 млрд. долара, а служителите й са над 1500. Целта на Щалф и Тайентал е да създадат банка, която да работи по-добре от традиционните играчи в сектора. N26 адаптира банкирането на дребно към мобилната ера като дава възможност на потребителите да правят всичко през телефона си - да контролират картите си и да плащат по света без такси за транзакции, както и да изпращат преводи на приятели през контактите в телефона или имейл. Отварянето на сметка през смартфона отнема по-малко от 8 минути. Клиентите й са над 3.5 млн. души от цяла Европа, и то без компанията да има нито един банков клон. През юли компанията успя да навлезе и на конкурентния американски пазар, а плановете са за разширяване на бизнеса и към други държави.  В EBP членуват 40 водещи бизнес вестници и списания от 27 държави, между които The Wall Street Journal Europe, Les Echos, Handelsblatt, Dagens Industri. Организацията връчва наградата Европейски мениджър на годината от 1991 г., определяна с гласуване от редакторите и журналистите от медиите в организацията. Сред предишните носители на отличието са основателят на Ikea Ингвар Кампрад, председателят на борда Lufthansa Волфганг Майрхубер, Лука ди Монтедземоло от Ferrari, изпълнителният директор на Airbus Том Ендерс и колегата му от Volvo Cars Хакан Самуелсон.", "date": "2019.09.06", "title": "Мениджър на годината стана създател на банка, работеща без офиси и такси"}
{"url": "https://www.dnevnik.bg/sport/2019/09/06/3959886_s_vihreno_tempo_serena_uiliams_stigna_nov_final_na_us/", "text": "Серена Уилямс продължи наказателната си акция на US Open и се класира за финала в турнира. 37-годишната американка затвърди превъзходството си с победа с 6:3, 6:1 срещу Елина Свитолина от Украйна за 1.11 часа игра. Съперничка на Уилямс във финала ще бъде 19-годишната Бианка Андрееску. Канадката, която през сезона спечели титлите в Индиън Уелс и Торонто, ще спори за трофея след труден успех с 7:6 (3), 7:5 срещу Белинда Бенчич от Швейцария. С победата си Уилямс получава нова възможност да стигне до заветната 24-а титла от Големия шлем. Засега тя дели рекорда с Маргарет Корт, като двете имат по 23 титли. В търсене на 24-а титла Уилямс загуби последните си три финала в турнирите от Големия Шлем. Американката ще играе за втора поредна година във финала на US Open, като през 2018 г. допусна поражение от Наоми Осака в мач с много скандали. Финалът ще бъде десети за Уилямс на US Open. Досега тя е спечелила шест и е загуби три сблъсъка в спора за титлата. Намиращите се в страхотна форма Уилямс и Андрееску ще играят за втори път една срещу друга. Първият им двубой във финала в Торонто, който се проведе в началото на август, завърши с отказване на Уилямс още в първия сет заради травма в гърба.", "date": "2019.09.06", "title": "С вихрено темпо Серена Уилямс стигна нов финал на US Open"}
{"url": "https://www.dnevnik.bg/kultura/2019/09/06/3956173_pochti_kartini_ili_nedko_solakov_kato_mlad/", "text": "Да извадиш най-ранните си картини, неподписани и непоказвани досега, е осмеляване, което малцина могат да проявят. То е като да поканиш гости в някогашната си младежка стая, която още пази тогавашния хаос и тайни.\" С тези думи писателят Георги Господинов описва откриващата се днес изложба \"(почти) Картини\" на Недко Солаков в галерия Sariev в Пловдив. В нея ще бъдат включени непоказвани досега живописни творби на художника от периода 1977 - 1981 г., когато той е студент в специалност \"Стенопис\" в Националната художествена академия. Всяко от тези осем платна е свързано с определени спомени от това време, които Солаков разказва с написани на ръка истории върху стените на галерията около самите произведения. Сред картините и образите им са тези, както пише Господинов, на \"дремещите във влака, съсипани от умора рицари на всекидневието\", \"надничащото през вратата призрачно лице на хазайката в младежката квартира\", образът на дете, което се люлее в \"някаква изначална сребристо-сива празнота\", стрелбището на детството, \"с което всеки от нас има своя лична история – най-често историята на мечтаното и отказаното\".      Пред \"Дневник\" художникът споделя, че творбите от студентските му години, подбрани в изложбата, му носят \"нормално усещане\". \"Все пак около всяка (почти) картина има написана върху стената на галерията история, което я превръща автоматично в нормален/обичаен Солаков, разказващ ни нещо, което понякога е интересно, понякога - не е\", казва той. Солаков смята, че онова, което е успял да съхрани и до днес от своето младежко Аз, е, че \"светът около нас може да бъде видян и с присвити, и с ококорени очи\". А съветът, който би дал сега на себе си като студент, би бил: \"Да продължава по същия начин.\" Той не открива разлика в основната тема, която го е вълнувала тогава и сега - \"Аз и светът, в който живея\". Днес обаче художникът е \"много, много по-недоволен от света, в който живеем, което въобще не означава, че съм доволен от себе си. Не съм. Най-вече заради това, че по ред причини търпя да живея в свят, от който съм недоволен. Това, че непрекъснато го \"заклеймявам\" в рисунки и инсталации, не го променя за съжаление. Само леко ме утешава\".  Съоснователката на галерията Катрин Сариева описва младия художник Недко Солаков, до когото ще се докоснем чрез картините в изложбата, \"като изграждащ се талантлив живописец в търсене на собствения стил\" и \"предвестник на настоящия Недко Солаков със силната социална и екзестиална рефлексия\". Определя го още като \"творец, който вижда нещата с известна отдалеченост и самоирония, независимо че платната могат да се приемат като много емоционални, лични и дори сантиментални\". На въпрос кое я изненадва в неговия все още развиващ се стил, докато е студент, тя отговаря: \"Създаването на разказ, напрежение като в хорър, усетът за детайл и ролята на фигурата в композицията. Това, че още в онези години се появява малкият човек, станал запазена марка на зрелия Солаков, с неговото особено визуално и психологическо внушение за носител на съдба.\"  И така, докато през следващите два месеца съвременни творби на световноизвестния днес Недко Солаков участват в групови изложби в Париж, Виена и Москва, от 6 до 25 октомври в Пловдив посетителите на галерия Sariev ще имат необикновения шанс да надникнат в \"ателието на миналото\" на художника, както Господинов го описва в текста си за \"(почти) Картини\".", "date": "2019.09.06", "title": "Осем картини с осем разказа от \"ателието на миналото\" на Недко Солаков"}
{"url": "https://www.dnevnik.bg/politika/2019/09/06/3958677_koia_e_maia_manolova/", "text": "Мая, която БСП изгони, а ГЕРБ подкрепи\" - така се изказа премиерът Бойко Борисов за кандидата за кмет на София Мая Манолова през седмицата и  даде да се разбере , че през октомври 2015 г. тя е станала омбудсман с подкрепата на ГЕРБ, а властта през следващите години е направила всичко, което е поискала. Преди да прекъсне политическата си кариера, формално Манолова често влизаше в публични словесни сблъсъци с Борисов, а след това двамата явно са водили ползотворен диалог - става ясно от изказванията им в последните дни. Сега бившият депутат влиза в битка, в която иска да \"отвоюва столицата\" от ГЕРБ, и казва, че промените винаги са тръгвали от София. С тази заявка във вторник тя подаде оставка като омбудсман. За четири години като обществен защитник Манолова отчита хиляди разгледани жалби  стотици приемни из страната (за някои от които пътува с влак). Жената, която някога наречече протестите срещу Орешарски нова форма на временна заетост, през последните години подкрепи десетки протести, като в последните месеци стана особено активна и в протестите в столицата срещу застрояване, незаконни строежи и други. Протест и важна кауза, с която се ангажира, беше и тази на майките на деца с увреждания, заради които бяха приети редица законови промени. Други законодателни инициативи на Манолова още отлежават в парламента. Тя се включи и в недоволството срещу застрояването по морето това лято, което сега дава като пример, че има общи каузи и с десните.      Зад кандидатурата й за кмет официално застана  шарен инициативен комитет , но тя ще получи и подкрепата на БСП. През 2014 г. Манолова влезе в сблъсък за мястото на председател на партията, което обаче спечели Михаил Миков и тя се преориентира към друга кариера. По неофициална информация през 2016 г. сред социалистите е имало мнения, че Манолова трябва да е кандидат за президент, но лидерът Корнелия Нинова е отказала. Сега обаче личният конфликт между двете изглежда замразен. \"Не съм сестра Галева\"  За първи път Мая Манолова, която е адвокат в Кюстендил, е избрана за депутат от БСП по времето на тройната коалиция (2005 г.). Тогава е свързвана с дупнишките бизнесмени Пламен Галев и Ангел Христов, т.нар. Братя Галеви, които от години са в неизвестност. След снимка, на която позира между двамата, я наричат \"сестра Галева\". \"Не съм сестра Галева. Нямам нищо общо с Братя Галеви, познавам ги дотолкова, доколкото съм свързана с всички хора в моя избирателен район – Кюстендилския\", обясни преди години Мая Манолова. Преди три седмици пред \"Дневник\" тя заяви, че снимката е монтаж. \"Костинбродската афера\", както е известен скандалът с допълнително напечатаните бюлетини за парламентарните избори през 2013 г. в печатницата в Костинброд, също е компромат, който може да се извади срещу Манолова. Като кандидат за депутат от БСП тя подава сигнала за бюлетините в прокуратурата, след което в деня за размисъл се стига до партийна и медийна истерия, че изборите ще бъдат фалшифицирани. Накрая съдът не намери доказателства за престъпление, няма и социологически измерител как скандалът се е отразил на гласуването на следващия ден, но Борисов и ГЕРБ смятат, че това е повлияло на резултата им (97 депутати) и дори поискаха касиране на изборите. Сега Манолова насочва да си припомним ролята на прокуратурата, която даде пресконференция, и нейното влияние върху случая.      По време на кабинета \"Орешарски\" Манолова беше зам.-председател на Народното събрание. По нейна идея парламентът създаде комисия за взаимодействие с гражданското общество, която тя оглави. Това беше третият й мандат (макар и само едногодишен) като депутат. Преди това Манолова има още два мандата, като във втория (между 2009 и 2013 г.) беше особено активна в промените, свързани с изборното законодателство. \"Аз предложих Пеевски\"  Като част от ръководството на 42-ия парламент и ключово тогава лице в БСП Манолова подкрепи Делян Пеевски за шеф на ДАНС и първа пое отговорността. \"Ако това ще ви успокои, приемете, че аз съм предложила Делян Пеевски, и се успокойте. Ако това ще внесе спокойствие във вашите неспокойни журналистически души, аз съм човекът\", заяви тя три месеца след неуспешния избор, довел до катаклизми в управлението и гражданско недоволство, изразяващо се в рекордно продължителни протести. Манолова беше и от депутатите, които се спираха в опит да говорят с протестиращите пред парламента. Тази седмица тя обясни, че от 2014 в парламента не е виждала Пеевски.     ", "date": "2019.09.06", "title": "Коя е Мая Манолова"}
{"url": "https://www.dnevnik.bg/bulgaria/2019/09/06/3959895_borisov_pred_medici_ot_40_durjavi_bulgariia_dava/", "text": "Няма нещо, което да е излязло в света в медицинската техника и в България да го няма.\" Това заяви премиерът Бойко Борисов на откриването на 29-ия конгрес на Световното дружество на кардиохирурзите и гръдните хирурзи. На медицинския форум той заяви, че българското правителство години наред отделя милиарди за здравеопазване – над 8% от БВП. \"Инвестирахме много в образование, квалификация, стипендии на млади учени, в сграден фонд и оборудване, което може да се съревновава с най-добрите в света\", каза премиерът и добави, че за радост има кой да управлява и медицинските машини, защото в сферата работят много добре подготвени български хирурзи. \"Благодарение на вашия професионализъм не само че оцеляват хората в този страшен бич, тези заболявания, но и максимално бързо ги връщате в тяхната семейна среда, а и на работа, което е изключително важно, да продължаваме да държим високия ръст на БВП, който произвежда България\", каза премиерът пред медици от над 40 държави от целия свят и пожела успех на конгреса. Борисов не пропусна да поздрави присъстващите по повод Съединението и напомни също така, че конгресът се провежда в зала 3 на НДК, а в сградата преди няколко месеца България е председателствала ЕС. Символ на заслуженото доверие на световната гилдия на кардиолозите към нас е изборът на проф. Генчо Начев за президент на световната им асоциация, каза от своя страна министърът на здравеопазването Кирил Ананиев. \"Този избор е символ на заслуженото доверие на световната гилдия на кардиолозите и кардиохирурзите към нас, както и за значителния ни принос в международен мащаб. За нас е гордост, че едно от светилата е наш сънародник\", каза министърът. Сред лекторите са и 25 от най-изтъкнатите световни хирурзи от трите специалности. Участниците в световния конгрес ще обсъждат темите за новите технологии и иновациите в областта на кардиохирургията, спешната коронарна хирургия, гръдната и торакоскопската хирургии, неонаталната кардиохирургия, съдовата хирургия и др. На форума министърът на здравеопазването Кирил Ананиев отбеляза, че сърдечно-съдовите заболявания са сред водещите причини за заболеваемост в световен мащаб, а преодоляването им е съвкупност от много фактори. Затова на национално ниво Министерството на здравеопазването непрекъснато работи, за да усъвършенства възможностите за превенция, профилактика и лечение на тези болести в България. За първи път се въвеждат правила за медицинска практика на нормативно ниво, като първите промени, които ще се въведат, ще бъдат в областта на кардиохирургията. \"Не бихме могли да постигнем успех в това отношение без подкрепата на водещите специалисти и организации по кардиология у нас, както и без примера на световните светила и утвърдените от тях успешни практики в тази сфера\", изтъкна министърът на здравеопазването, цитиран от Би Ти Ви.", "date": "2019.09.06", "title": "Борисов пред медици от 40 държави: България дава милиарди за здравеопазване"}
{"url": "https://www.dnevnik.bg/sviat/2019/09/06/3959897_sud_v_moskva_prisudi_4_g_zatvor_za_uchastie_v/", "text": "Съд в Москва осъди демонстрант на четири години затвор за неколкократно участие в неразрешени от властите протестни прояви, предаде \"Ройтерс\", цитирана от БТА. Тридесет и четири годишният Константин Котов бе признат за виновен, че е нарушил руското законодателство за демонстрациите. За подобни нарушения в миналото се налагаше глоба, но след масовите демонстрации в Москва, последвали избирането през 2012 г. на Владимир Путин за президент, бяха приети по-строги правила. По действащото законодателство, ако човек участва в неразрешени протестни прояви повече от два пъти в рамките на 180 дни, го грози затвор. Котов е петият демонстрант, осъден на лишаване от свобода през последните три дни. Присъдите бяха постановени в навечерието на изборите в Москва в неделя.", "date": "2019.09.06", "title": "Съд в Москва присъди 4 г. затвор за участие в неразрешени протести"}
{"url": "https://www.dnevnik.bg/sport/2019/09/06/3959891_snimka_na_denia_sus_skok_v_jubileiniia_sezon_na_nfl/", "text": "Джими Греъм (в жълто) прави зрелищно хващане в мача между \"Грийн бей пакърс\" и \"Чикаго беърс\". Двата отбора откриха новия сезон в Националната футболна лига, който е под №100.", "date": "2019.09.06", "title": "Снимка на деня: Със скок в юбилейния сезон на НФЛ"}
{"url": "https://www.dnevnik.bg/kultura/2019/09/06/3959715_pochti_kartini_nedko_solakov/", "text": "                         Да извадиш най-ранните си картини, неподписани и непоказвани досега, е осмеляване, което малцина могат да проявят. То е като да поканиш гости в някогашната си младежка стая, която още пази тогавашния хаос и тайни. Но в това е и големият шанс за нас като публика. Недко ни се е доверил и допуснал много близо, в това твърде лично пространство на началата, преди опитността да е заличила колебанията. Макар че неговата опитност и можене са видими още тогава. Всъщност през целия си път Недко Солаков има куража да превръща личната си история в изкуство, да споменем само \"Строго секретно\" или по-късно Fear и т.н. С тази изложба влизаме в ателието на миналото, за да видим, че още там, в самото начало, Недко разказва. Ние не просто гледаме, а четем и слушаме картините на Недко Солаков. Не само защото са снабдени с текст, а защото в самите тях винаги се таят истории. Тук са историите на дремещите във влака, съсипани от умора рицари на всекидневието. (Умората е тази, която вади тялото от бронята на идеологията при редица художници от този период. Умореното тяло е отвъд соц канона.) Има нещо реално и нереално, нещо почти реално в тези картини, както е с надничащото през вратата призрачно лице на хазайката в младежката квартира, където издайнически и магично светят яркочервените обувки на тайна гостенка. Тук, в тази поредица, е онзи, който чака една жена на летището, като в самото чакане вече има предчувствие за изоставяне – което и ще се случи в следващата картина \"Изоставен\". Тук е детето в гръб, люлеещо се в някаква изначална сребристосива празнота. Тук е стрелбището на детството, с което всеки от нас има своя лична история – най-често историята на мечтаното и отказаното. Тъкмо това предлагаха стрелбищата в крайна сметка, контрабанда на един лъскав и недостижим свят в миниатюр. И в тази най-цветна картина няма как да пропуснем сумрака, от който се очертава силуетът на дете. Както и в другите картини с почти всекидневие, ще ни следва едно затънтено, надвиснало, сгъстено, сиво и сребристо, безутешно небе. Нищо-неслучването на късните 70-те, в които трябва да се случи собственият ти живот. И тъгата, която е възможна в онази възраст, когато си почти в живота. Ранните картини на Недко улавят тъкмо тази тъга, която тогава усилено заличаваха, приписвайки на младостта \"жизнерадост и дръзновение\". Тези картини рисуват всъщност (авто)портрет на художника като млад. И това, че са събрани заедно тук за първи път, ни кара да видим как те се свързват една с друга по естествен начин, разказват обща история. Защо \"(почти) Картини\"? От скромност? От дистанцираност? Сами по себе си картините са си абсолютно самостойни и завършени. Но нямаше да е Недко, ако не сложи това \"почти\", за да разколебае, да ни накара да си поблъскаме главите, да концептуализираме с него, да мислим върху недовършеностите и началата. Тези \"почти картини\" от някога са подписани едва сега с надлежно отбелязана дата (2.8.2018) и снабдени с написана в момента лична история, свързана с тях и времето на създаването им. Така сертификатът на разказа заедно с подписа ще превърнат онези още-не-картини в цялостни, завършени, вече-отвъд-картини. Картини, отложени във времето, които ще се осъществят тъкмо сега, пред очите ни, 40 години по-късно. Накъсо – тази изложба ни показва не само посоките, по които ще върви оттук насетне художникът, но и нещо също така важно – посоките, които ще изостави. И ще видим как Недко Солаков отива нататък, минава на други нива. Ще остане ръката, историите, състоянията, които тръгват оттук. И онова особено вълнение, че сме присъствали на нещо много лично, връщащо ни в началото на собствения ни почти живот.", "date": "2019.09.06", "title": "(почти) Картини. Недко Солаков"}
{"url": "https://www.dnevnik.bg/bulgaria/2019/09/06/3959902_rezultatite_ot_novite_izpiti_sled_10_klas_shte_se/", "text": "Резултатът от задължителното национално външно оценяване по български език и литература и математика след 10 клас ще бъде в брой точки, а не с оценка. На изпитите може да се гледа като на пробни матури. Това каза зам.-министърът на образованието Таня Михайлова в ефира на Би Ти Ви. За първи път  догодина учениците от десети клас , които ще завършват  първи етап на средното си образование , ще се явяват на задължително национално външно оценяване по български език и литература и по математика. По желание те ще могат да се явят на изпити по чужд език и информационни технологии. Министерството на образованието и науката публикува модели на четирите теста (вижте  тук ). Изпитът по български език и литература ще бъде на 9 юни, а по математика - на 11 юни. Десетокласниците, които досега учат в обединени училища - около 800 деца, ще трябва да кандидатстват в друго училище с резултатите от изпитите. Останалите десетокласници не трябва да кандидатстват. \"Ако постигнат резултат над 60% по чужд език, оценката ще бъде приравнена към нивото им на владеене на езика и ще бъде записана в удостоверението за първи гимназиален етап. По същия начин ще бъде за дигиталните компетентности\", каза Михайлова. По думите й резултатите от външното оценяване в 10 клас за учениците от обединените училища ще се използват при формирането на бала им при кандидатстване по допълнителния държавен план-прием. \"Това ще бъде първата година, в която завършват изцяло по новите учебни програми. Това ще бъде първата година, в която ще се осъществи допълнителен държавен план-прием. Учениците, които искат да продължат, могат да кандидатстват на училищно ниво\", каза зам.-министър Михайлова. Тя добави, че учениците, които са приети в 8 клас със срок на обучение до 12 клас, не са задължени да кандидатстват, за да продължат в 11 клас, и остават в същото училище. \"Смисълът на този изпит не е да се формира бал за учениците от обединените училища, това е допълнителна функция. Основният смисъл на този изпит е да установи нивото на овладените знания и умения. Това е една пробна матура\", заяви тя. Таня Михайлова коментира евентуалното премахване от програмата за 10 клас на произведението на Йордан Радичков \"Нежната спирала\" заради проблем с авторските права. \"В едно от учебните помагала е преразказана, т.е. даден е сюжетът на разказа. Смятам, че е редно да се учи Радичков, и не можем да лишим нашите ученици от това да изучават български автори и писатели, които са знакови не само за българската литература\", посочи Михайлова. Зам.-министърът на образованието добави, че учениците могат да намерят начин да прочетат разказа, въпреки че той не е в учебника. \"Тези авторски колективи, които са тръгнали към варианта да преразказват, поне дават сюжета на учениците. За мен по-важно е да се провокират учениците да четат\", коментира Михайлова. Подробности и примерни задачи от новите тестове -  тук .", "date": "2019.09.06", "title": "Резултатите от новите изпити след 10 клас ще се оценяват с точки"}
{"url": "https://www.dnevnik.bg/sviat/2019/09/06/3959903_s_turgovskata_voina_trump_moje_da_iztrie_1_ot/", "text": "Несигурността, предизвикана от търговската война на президента Доналд Тръмп, може да доведе до загуба на 1 процент от брутния вътрешен продукт (БВП) на САЩ до началото на 2020 година. Това сочи проучване на Управлението за федерален резерв (УФР) на САЩ, цитирано от \"Франс прес\" и БТА.  Това е първият път, когато остро критикуваната от Тръмп централна банка прави опит да изчисли цената на търговската война за най-голямата световна икономика. Засилването на несигурността от една година насам е съпътствано от забавяне на промишленото производство и търговията в света, твърдят експертите от УФР в аналитичен доклад, публикуван в сряда. В проучването са изброени позоваванията на търговските проблеми в коментарите за корпоративните резултати и в медиите. Според експертите въздействието от търговската война ще засегне както напредналите страни, така и нововъзникващите пазарни икономики. Друго изследване - на аналитичната компания \"Челънджър, Грей енд Кристмас\" (Challenger, Gray & Christmas) - стига до заключението, че търговската война е причинила загубата на 10 000 работни места в САЩ през август. Увеличаването на митата спира вноса на американски стоки в Китай и обратното. Работодателите са съобщили за най-много съкращения на работни места от 2009 година за месец август. Закриването на позиции е скочило с близо 38 на сто спрямо юли до 53 480, най-вече в здравеопазването, технологиите и производствената дейност. ", "date": "2019.09.06", "title": "С търговската война Тръмп може да изтрие 1% от икономиката на САЩ"}
{"url": "https://www.dnevnik.bg/razvlechenie/2019/09/06/3959766_film_po_djek_london_razvulnuva_veneciia/", "text": "Показаният на 76-ия международен кинофестивал във Венеция (28 август – 7 септември) първи пълнометражен игрален филм \" \" на известния италиански документалист Пиетро Марчело бързо спечели любовта на публиката, а също и уважението на критиката на престижния филмов форум. Разнообразни класации на различни италиански издания вече му отредиха първото място в оспорвания конкурс от 21 заглавия. Филмът е свободна екранизация на известния полубиографичен роман на Джек Лондон, който американският писател (1876-1916) съчинява на тридесет и три годишна възраст, а публиката достига до него след издаването му през 1909 година. Интересното обстоятелство, което в някаква степен обяснява топлото отношение на италианците към екранизацията е, че действието е изцяло пренесено в Неапол. Там бедният и необразован моряк Мартин изживява възхода и падението на страстната си любов към богатата Елена (Джесика Креси), чиито буржоазни родители усърдно са издигнали образоваността и хуманитарното знание в култ. В същото време мотиви на романа, а именно самоусъвършенстването като важен инструмент на познанието, но и причина за болезненото отдалечаване от собствените социални корени; увлечението към и отдалечаването от идеите на социализма; обожествяването, но и заклеймяването на индивидуализма, присъстват във филма с вълнуваща убедителност.  Другата особеност на екранизацията идва от смелото и в някаква степен необичайно решение на режисьора да потърси, намери, избере и включи във филма си уникални архивни кадри от Неапол, в които се виждат любопитни моменти от някогашното всекидневие на обикновените хора. Във Венеция той сподели, че поради дългогодишната си работа в документалното кино не е имал проблеми с интрегрирането на архивите, но че все пак е проявил повишено внимание към монтажа, за да могат фикцията и документът хармонично да се допълнят. В същия стил на смесване на форми и епохи е поднесена и музиката: в даден момент от екрана се чува гласът на Жо Дасен, а в друг - импресионистичната музика на Клод Дебюси. Все пак, както можеше да се очаква, публиката беше \"хваната\" най-вече от впечатляващото изпълнение на Лука Маринели, един от най-търсените актьори на италианското кино в момента. Той успешно пресъздава различните стадии от живота на главния герой – от мечтанията му да стане част от \"класата на богатите\" до пълното му разочарование от нея заради лицемерието и двуличието, в които според него тя съществува.  21-ият игрален филм на французина с арменски корени Робер Гедигиян, известен със своя постоянен интерес към етичните и социални проблеми на \"малките хора\" във Франция и най-вече в родния му град Марсилия, показа  , поредната негова драма с участието на обичайните членове на \"фамилията\" (Гедигиян). Този път известната актриса Ариан Аскарид, която е и негова съпруга, изпълнява ролята на отрудената Силви, принудена да работи нощем, за да може тя самата и семейството на по-голямата й дъщеря да свързват двата края. Виждаме още и двама други любими актьори на Гедигиян: Жерар Мейлан в ролята на току-що пуснатия от затвора Даниел и първи мъж на Силви и Жан Пиер Дарусен – в ролята на добродушния Ришар, който пък е нейният втори мъж. Към тях се добавят и двете млади двойки, които поради разликата в социалния си статус представляват два различни формата от живота на съвременна Франция: от една страна, безрадостното обедняване на и без това бедните широки слоеве в обществото, от друга - безскрупулната алчност на хората, търсещите лесни, но не винаги честно припечелени пари. Верният на себе си Гедигиян пак показва любимите си онеправдани хора, този път през призмата на едно на пръв поглед традиционно френско семейство. Подобно на много други, то също е загубило главните си опори и е попаднало в клопката на омразата и отказа на солидарност към роднините, които, без непременно да са го искали, са се превърнали в често мамени социални неудачници. Така най-новата социална критика на Гедигиян отново поставя в центъра на обвинението си безчовечността на съвременния \"неокапитализъм\".      За радост на защитниците на каузата за равнопоставеност на половете при избора на филми от страна на най-големите фестивали в света дебютът на все още не съвсем познатата млада австралийка Шанън Мърфи  се оказа повече от успешен. В него също става дума за едно уж нормално семейство, в което бащата Хенри е психиатър (Бен Менделсън), майката Анна (Еси Дейвис) - талантлива музикантка с отминала слава, а дъщерята Мила (Елиза Сканлън) ходи на училище с униформа. Един ден обаче тя прави особен подaрък на родителите си – запознава ги със случайно срещнатия при необичайни и в някакъв смисъл опасни обстоятелства Моузес (Тоби Уолъс). Той пък отдавна е престанал да ходи на училище. Постепенно започват да се намесват и наместват тревожни обстоятелства, свързани със здравословното състояние на Мила и филмът се отдалечава от евентуалното очакване за драма на подрастващи от различни социални среди. Постоянният страх от смъртта, в който живеят родителите, самата Мила и новопристигналият Моузес превръщат историята в необичайна интепретация на (не)възможното живеене на прага на загубата на живот. Всичко в този филм някак си трепери в гърчовете на страданието: и духовните конвулсии на родителите, и ярките цветове на перуките на Мила, и противните бягства на младия наркотрафикант и отявлен пънкар Моузес. Финалът се налага от само себе си: смъртта е тази, която размива различията между хората и ги прави еднакво нещастни. Максимата е добре позната, но тук тя е поднесена с рядко талантлив нерв и неконвенционален психологизъм.", "date": "2019.09.06", "title": "Филм по Джек Лондон развълнува Венеция"}
{"url": "https://www.dnevnik.bg/sviat/2019/09/06/3959907_bar_izliza_s_evtina_bira_v_polza_na_brekzit/", "text": "Ръководителят на една от най-големите британска вериги пъбове, \"Уедърспун\" (Wetherspoon), реши да намали цената на бирата в своите заведения, за да илюстрира ползите, които според него трябва да се очакват от Брекзит, предаде \"Франс прес\", цитирана от БТА. Това е поредната гръмка комуникационна акция на основателя на веригата Тим Мартин, който е страстен поддръжник на излизането на Великобритания от ЕС за разлика от повечето ръководители на компании във Великобритания. \"Уедърспун\" обявява в комюнике, че от днес намалява с 20 пенса (22 евроцента) традиционната халба бира ейл \"Ръдълс\" (ale Ruddles), много популярна сред британците, като цената й в повечето от 900-те пъба на веригата вече ще бъде 1.69 лири (1.88 евро). Така Тим Мартин възнамерява да покаже положителните ефекти, които трябва да се очакват от Брекзит, който според него ще направи отново страната господар на търговската й политика. Той припомня, че Европейският съюз в качеството си на митнически съюз облага внасяните стоки от страни извън ЕС. Като член на евросъюза Великобритания е длъжна да събира тези мита и след това да ги дава на Брюксел. Ръководителят на \"Уедърспун\" обаче не споменава последиците от Брекзит без споразумение за търговските отношения с ЕС, които биха могли да се изразят във въвеждане на мита и контрол по границите за стоки от Стария континент. През 2018 година Тим Мартин престана да предлага шампанско в заведенията си, за да даде предимство на напитки, произведени в Обединеното кралство и извън ЕС. През декември той дори обиколи страната с луксозен бус, за да убеждава клиентите си да не се боят от Брекзит без споразумение.", "date": "2019.09.06", "title": "Бар излиза с евтина бира в полза на Брекзит"}
{"url": "https://www.dnevnik.bg/tehnologii/2019/09/06/3959796_falshiviiat_iohanes_-_izkustven_glas_zadigna_243_hil/", "text": "Да имитираш гласа на директор на компания, за да откраднеш стотици хиляди долари по телефона чрез подчинен, звучи като номер от стар филм. Освен ако не е използван специален софтуер, наподобяващ гласа с изкуствен интелект, което пък напомня на научна фантастика. Всъщност това се е случило на управляващия директор на британска енергийна компания. В телефонен разговор крадци успели да го измамят и това според някои изследователи е сред малкото обявени досега кражби, при които е използван изкуствен интелект по подобен начин, разказва \"Вашингтон пост\". Задигнати са 220 хил. евро (дадени в текста като 243 хил. долара), преведени в банкова сметка в Унгария, казват представители на \"Юлер Ермес\", френската застрахователна компания, разказала за измамата пред американския вестник (друго издание от САЩ, \"Уолстрийт джърнъл\", първо съобщи за случая). Те отказват да дадат имена, но става въпрос за британско подразделение на германска компания. Според информацията им управляващият ѝ директор отбелязал по-късно в имейл (чието съдържание е предоставено на американския вестник), че молбата била \"по-скоро странна\", но гласът по телефона бил толкова жив, че той се почувствал задължен да откликне. \"Фалшив\" и \"истински\" Йоханес Първото обаждане било един късен следобед през март, а гласът искал спешно плащане до доставчик в Унгария, за да се избегнат глоби. Софтуерът имитирал не просто гласа, а и мелодиката, пунктуацията, германския акцент. Изданието отбелязва, че в комуникацията между директора и служителя на застрахователната компания гласът е наричан \"фалшивия Йоханес\". Това става при обяснение за второто обаждане, когато директорът заподозрял измама и се обадил направо на шефа си. Така била разкрита схемата: \"Фалшивият \"Йоханес\" искаше да говори с мен, докато все още говорех по телефона с истинския Йоханес!\" Софтуер като използвания, разработван както от компании в Силициевата долина, така и от стартиращи компании за изкуствен интелект, може да копира ритъма и интонацията на гласа на даден човек. Гласът се обработва и се разбива на компоненти (включително звуци и срички), за да се създадат нови фрази с подобни характеристики. Речта, която може да бъде произведена, звучи убедително и дори съществуват компании, които предлагат такива инструменти за свободна и неограничена употреба. Според Андрю Грото от Центъра за киберполитики към Станфордския университет тази технология, която може да се използва и от търсещите всякакви инструменти престъпници, \"би звучала крайно екзотично преди 10 години.\" Сега обаче тя е \"достъпна за който и да било обикновен престъпник, разполагащ с творчески подход\". Рисковете Разработчиците на такива технологии, синтезиращи глас, твърдят друго - това би хуманизирало автоматизираните телефонни системи и би помогнало на хората, загубили гласа си, да си го върнат. Според изследователи от \"Симантек\", която се занимава с киберсигурност, са открити поне три случая на гласове на директори, използвани за подобна измама. В единия от случаите става дума за милиони долари, обясняват те, без да обявяват имена на компаниите. В случая с британския филиал на германската фирма парите преминали и през мексикански банки, преди да бъдат разпръснати по други финансови институции. Междувременно разработчици опитват да създадат системи, които да засичат фалшиво аудио. Проблемът е, че технологията се развива много бързо.", "date": "2019.09.06", "title": "\"Фалшивият Йоханес\" - изкуствен глас открадна 243 хил. долара"}
{"url": "https://www.dnevnik.bg/photos/2019/09/06/3959914_snimka_na_denia_turjestvena_smiana_na_karaula/", "text": "С церемонии в цялата страна днес се отбелязва тържествено 134-ата годишнина от Съединението на Княжество България с Източна Румелия.", "date": "2019.09.06", "title": "Снимка на деня: Тържествена смяна на караула"}
{"url": "https://www.dnevnik.bg/sport/2019/09/06/3959921_promoturut_na_pulev_kubrat_chaka_turpelivo_pobeditelia/", "text": "Промотърът на Кубрат Пулев - Боб Аръм, заяви, че българският боксьор е в очакване да се бие с победителя от реванша между Анди Руис и Антъни Джошуа. Пулев е официален претендент за титлата на Международната боксова федерация (IBF), като  мачът трябва да се проведе най-късно до 31 май догодина . \"Победителят ще държи титлите и е задължен да се бие с един от моите боксьори, който чака търпеливо - Кубрат Пулев\", каза Аръм. Наскоро федерацията одобри искането на Руис да бъде направено изключение и той да защитава пояса си в  реванша срещу Джошуа на 7 декември в Саудитска Арабия . Ако това не беше станало, шампионът рискуваше да изгуби титлата си от IBF. Членовете на ръководството на организацията бяха провели конферентен разговор и обсъдили вариантите. Те се съобразиха с желанието на Руис, но поставиха условие победителят в мача с Джошуа в писмен вид да приеме участие в мач с претендента за пояса на IBF. В средата на август от екипа на Пулев заявиха, че работят върху организирането на мач през ноември.", "date": "2019.09.06", "title": "Промотърът на Пулев: Кубрат чака търпеливо победителя от мача Руис - Джошуа"}
{"url": "https://www.dnevnik.bg/sviat/2019/09/06/3959927_bulgariia_opasno_i_prestupno_prenapisva_istoriiata/", "text": "Мария Захарова, говорител на руското външно министерство, заяви, че българската позиция за  предстоящата изложба  на руското посолство в София е \"абсолютно ясен индикатор, че България пренаписва историята\". В  интервю за държавната агенция ТАСС  тя обяви, че \"Това е опасна тенденция, защото е и противозаконна\". Захарова повтаря доминиращата позиция в Русия за това, че критиките към наложеното от съветската окупация тоталитарно управление в Източна Европа са равносилни на отхвърляне ролята на СССР за разгрома на нацистка Германия. По характерен начин е зададен и въпросът от журналиста: \"Неотдавна външното министерство на България призова да не се говори за съветските войски като за освободители на Източна Европа от нацизма, защото някак си не просто сме ги освободили, но и сме донесли още 50 години репресии. Какво се случва? Откъде изскочи това? България не е Полша, с тях сякаш нямаше какво да правим.\" \"Това е въпрос към тези, които са направили изявлението\", отвръща Захарова. \"Ние прекрасно знаем, че във всяка страна съществуват собствени политически преференции, тенденции. Но имайки предвид, че заявлението беше направено по официална линия, нашето посолство реагира и открито се изказахме, че е недопустимо да се изкривява историята.\" Организаторите на изложбата прехахмана от заглавието израза \"Освобождението на България\" и сега тя се казва \"Пътят към Победата: Исторически източници разказват\" и е определена като \"Изложба 75 години от освобождението на Източна Европа от нацизма\".", "date": "2019.09.06", "title": "България опасно и престъпно пренаписва историята, заяви Захарова"}
{"url": "https://www.dnevnik.bg/sport/2019/09/06/3959926_shtafetniiat_maraton_v_sofiia_premina_s_rekorden_broi/", "text": "Рекорден брой участници се включиха в петия щафетен маратон в София, който за трета година се проведе на 6 септември по случай Съединението на България. Общо 552 състезатели, разделени в 92 отбора, се включиха в  \"София Екиден маратон\" . Рекордът на трасето също беше подобрен. Победител стана отборът на \"Маратон Пловдив ТИМ\", който завърши с време 2.11:36 ч. Алекс Василев, Александру Корнещи, Никола Начев, Мариус Йонеску Християн Стоянов и Данчо Петров подобриха с 4:03 мин. върховото постижение от миналата година. Втори с време 2.13:19 ч. завърши отборът на \"SLS Dream Team\". Бронзът заслужи \"Ние сме Българска армия\" (2.32:22 ч.), в чийто състав бяха биатлонистът Владимир Илиев и световният шампион по ориентиране Станимир Беломъжев. След щафетния маратон беше даден старта и на детската щафета 4х400 м. Най-бързи бяха представителите на \"Академик\" - Ангел Костов, Илайда Нуроллова, Евгения Стоименова и Емил Йорданов, следвани от \"Приорити 1\".      \"София Екиден маратон\" се провежда под патронажа на японското посолство. Тази година освен Съединението надпреварата отбеляза 140 години от първите дипломатически отношения на България със света и 15 години, откакто страната е в НАТО.", "date": "2019.09.06", "title": "Щафетният маратон в София премина с рекорден брой участници"}
{"url": "https://www.dnevnik.bg/sviat/2019/09/06/3959666_afrika_e_nadejdata_na_katolicheskata_curkva/", "text": "Папа Франциск започна обиколка из африкански страни с визита в Мозамбик, където отслужи меса на един стадион и се очаква да направи изявление с призив към помирение в страната. Франциск посещава континента за четвърти път, откакто е оглавил Римокатолическата църква през 2013 г. Предшественикът му Бенедикт Шестнайсети пътува два пъти до Африка за осем години на Светия престол. Кое прави Африка важна за католическата църква? За отговор е достатъчна една дума: растежът. Католическото население на Африка расте по-бързо, отколкото на всеки друг континент, докато Западна Европа, смятана някога за цитадела на християнството, днес е сред най-светските региони на планетата, посочва в анализ американският център \"Пю\". Освен това мнозина западноевропейци се смятат за християни, без да ходят редовно на църква. В Африка, напротив, бурно се множат адептите на всички християнски изповедания. Експертите на \"Пю\" прогнозират, че до 2060 г. в тропическа Африка - южно от Сахара, ще живеят четирима от всеки десет християни в света. Според друг доклад, публикуван от американския Център за приложни изследвания, от 1980 до 2012 г. броят на католиците в света е нараснал с 57 процента - на 1.2 милиарда. В Европа обаче - с шест на сто, а в Африка - с 283 процента и възлиза вече на 200 милиона души. \"Смятам, че Африка наистина е бъдещето (на католическата църква)\", заявява Николет Манглос-Уебър, доцент от факултета по теология в Бостънския университет. Болници и училища Растящият брой католици в Африка отчасти се дължи на факта, че населението на континента се увеличава по-бързо, отколкото на другите. Но има и други причини. Едната е, че, приобщени към католическата църква, хората се изживяват като част от социална институция, гарантираща сериозна подкрепа и усещане за сигурност в местните твърде нестабилни условия за живот, казва Манглос-Уебър. \"Църквата строи болници, училища, други социални заведения. Каквито постколониалните правителства в Африка трудно могат да предоставят на хората\", добавя експертът. Според нея ролята на католическата църква в създаването на такава инфраструктура далеч надхвърля всичко постигнато и от протестантски, и от ислямски сдружения. Папа Франциск във висшите ешелони на църквата. При все че повечето кардиналски постове все още се заемат от латиноамериканци и европейци, сегашният глава на Римокатолическата църква е назначил десет кардинали от Африка, а предшественикът му - едва шестима. Папа Франциск е първият върховен понтифик, роден в страна от Глобалния юг - геополитическа категория, обединяваща страните с ниски и средни доходи в Африка, Азия и Латинска Америка. Аржентинецът Франциск си е изградил реноме на папа - застъпник на бедните и мизерстващите, загрижен за проблеми от рода на неравенството в Африка и климатичните промени. Франциск е посетил вече пет африкански страни - Кения, Уганда, Централноафриканската република, Египет и Мароко. В рамките на сегашната обиколка той ще се отбие в Мозамбик, Мадагаскар и островната република Мавриций. Предшественикът му направи визити в три африкански държави. \"Понтификът и отказа първия, който предложихме на Ватикана - помоли да го запазим за неговите секретари, заместници, епископи и кардинали\", заяви пред местни медии един от църковните йерарси в Мозамбик. По време на посещението си в Кения през 2015 г. папа Франциск се отби в бордеите Кангеми - в покрайнините на столицата Найроби, и се изказа против \"новите форми на колониализъм\". Той заяви пред събралите се, че осъжда несправедливостта, заради която те страдат, и нарече бордеите рани, нанесени от елитите в страната. Миналата година Конференцията на католическите епископи от южноафриканските страни призна, че от 2003 г. насам е получила сигнали за 35 инцидента със сексуално насилие на свещеници над деца. Трима свещеници са низвергнати от сан, един излежава доживотна присъда, съобщиха източници от конференцията. Бивш свещеник от Либерия писа до Ватикана, че двама епископи са упражнявали насилие над деца. Секс скандалите тук, изглежда, се превръщат в единични случаи, не стават толкова редовно - мащабът им със сигурност не е като в Северна Америка, Европа, дори в Южна Америка, отбелязва професор Гарт Ейбрахам, оглавяващ единственото католическо учебно заведение на континента. Това обаче в Африка. \"По-скоро, както подозирам, проблемът остава скрит\", казва професор Ейбрахам. Не е напълно ясно защо - но може би и заради традиционното уважение на африканците към хората с влияние и власт. \"За да разкажеш за малтретирането, трябва смелост, невинаги присъща на хора в уязвимо положение\", казва Ейбрахам. Критиците на църквата едва ли ще го подкрепят, но професорът смята, че инцидентите със сексуален тормоз в църквата са отклонение от нормата. \"Има и хиляди почтени мъже и жени, посветили живота си в служба на другите чрез католическата църква. Това важи по-специално за Африка, където освен духовното обгрижване католическата църква дава важен и позитивен принос за подобряване на живота на бедните и онеправданите. И често пъти го прави единствено тя\", добавя ученият. Наред с невероятния демографски ръст на континента това обяснява защо бъдещето на Римокатолическата църква наистина е в Африка.", "date": "2019.09.06", "title": "Африка е надеждата на католическата църква"}
{"url": "https://www.dnevnik.bg/sport/2019/09/06/3959930_sled_zabranata_si_v_lekata_atletika_kaster_semenia_se/", "text": "Двукратната олимпийска шампионка в бягането на 800 м Кастер Семеня реши да смени леката атлетика с футбола. Тя премина в южноафриканския женски отбор JVW, като ще може да играе за тима от началото на 2020 г. \"Гледам с нетърпение към това ново приключение. Оценявам любовта и подкрепата, която вече получавам от тима\", каза Семеня за сайта на отбора. Решението й идва, след като 28-годишната южноафриканка получи забрана да участва на предстоящето световното първенство по лека атлетика заради високите си нива на тестостерон в кръвта. В началото на годината  IAAF нареди спортистките  с различно сексуално развитие (в дисциплините от 400 метра до една миля) да приемат медикаменти, за да понижат нивото на тестостерон, ако искат да се състезават при жените. Семеня обжалва въвеждането на правилото през Спортния арбитражен съд в Лозана (КАС). На първа инстанция швейцарският федерален съд се произнесе в полза на южноафриканката, но по-късно  той отхвърли молбата ѝ . Според международната федерация по лека атлетика спортистките с по-високи нива на тестостерона като Семеня получават нечестно предимство спрямо останалите.", "date": "2019.09.06", "title": "След забраната си в леката атлетика Кастер Семеня се насочи към футбола"}
{"url": "https://www.dnevnik.bg/biznes/2019/09/06/3959931_hm_spria_da_kupuva_koji_ot_braziliia/", "text": "Шведският гигант в търговията с облекло \"Ейч енд Ем\" (H&M) е спрял да купува кожа от Бразилия заради опасенията за околната среда, които привлякоха вниманието на фона на горските пожари в Амазония, предаде ДПА, цитирана от БТА. . Заради тежките пожари в бразилската част от дъждовната гора на Амазония и връзката с отглеждането на говеда решихме временно да забраним кожата от Бразилия, посочи компанията в изявление. Забраната ще остане в сила, докато не бъдат дадени надеждни уверения, че производството на кожа не допринася за щетите върху околната среда в Бразилия. В страната в момента бушуват най-тежките пожари от години. От началото на годината в Бразилия са регистрирани почти 85 000 пожара, което е със 75 процента повече спрямо същия период на миналата година. Мнозина обвиняват крайнодесния президент Жаир Болсонаро, че не прави достатъчно за справяне с пожарите. Според говорител на \"Ейч енд Ем\" по-голямата част от кожата, използвана от компанията, идва от Европа и оповестеното днес решение ще има ограничено влияние върху бизнеса. ", "date": "2019.09.06", "title": "H&M спря да купува кожи от Бразилия"}
{"url": "https://www.dnevnik.bg/kultura/2019/09/06/3950817_otkus_ot_tancut_na_chingiz_koen_na_romen_gari/", "text": "                         Ромен Гари по повод на романа в едно радиоинтервю казва: \"Роман, който привидно е пълен със смях и лукавство, но чиято идея и структура почиват върху две дълбоко трагични явления – расизма и антисемитизма. [] В него показвам до каква степен еврейската мисловност е обладана от нацизма, който не успява да прогони от себе си, и едновременно с това до каква степен германското подсъзнание е белязано от евреина. Този роман е проблемът на моето собствено подсъзнание, в което се таят ужасът от нациста и трагедията на евреина, от които се опитвам да се отърся. Изживявам този проблем толкова трагично и тежко, че единственият начин беше да подходя към него през смях, иначе не бих могъл дори да се докосна до него. Надявам се, че читателите няма да се подведат. Хуморът, който използвам, и който между другото смятам за еврейски хумор, е всъщност вик на отчаяние и предсмъртна агония.\" Ирационална, сюрреалистична книга, която трябва да се чете на символно ниво. Героите са на ръба на рационалното, преувеличени, стигащи до пароксизъм. Хуморът е самоубийствен, жесток, рязък и невинаги особено фин. Гротеската е запазена марка на Гари. Пародийният език, диалози и сцени, предадени изключително живо от преводача на книгата, са извор едновременно на горчивина и истинско словесно забавление. Дали наистина жертвата и палачът са осъдени да бъдат свързани, докато свят светува? При всички случаи, ако смъртта не съществуваше, хората щяха да измислят нещо още по-отвратително. Тя все пак слага поне някакви ограничения на техните възможности. Колкото повече мисля, толкова по-силно съм убеден в едно. Колкото и да си прецакан, най-добрият начин да избухнеш, си остава да избухнеш в смях. Ромен Гари, с истинско име Роман Кацев, роден във Вилнюс през 1914 година, е отгледан от майка си, която му възлага големи надежди, както самият той казва по-късно в \"Обещанието на зората\". Беден, казак, малко нещо татарин с примеси на евреин, той пристига във Франция четиринайсетгодишен и се установява с майка си в Ница. Завършва право, записва се в авиацията и през 1940 година се присъединява към водената от генерал Де Гол съпротива срещу хитлеристката окупация на Франция. В първия му роман \"Европейско възпитание\", който излиза през 1945 година и пожънва успех, проличава чудесната разказваческа дарба на писателя, суровият му и същевременно поетичен стил. Същата година Гари постъпва във френското Външно министерство. Бил е дипломат в София, Ла Пас, Ню Йорк, Лос Анджелис. През 1948 година публикува \"Големият дрешник\", а наградата \"Гонкур\" получава през 1956 година за \"Корените на небето\". По време на мандата си като консул в Лос Анджелис се жени за актрисата Джийн Сийбърг, пише сценарии и режисира два филма. Изоставя дипломацията през 1961 година и пише \"Птиците идват да умрат в Перу\" и хумористичния роман \"Лейди Л.\", след което преминава към по-мащабни саги: \"Американска комедия\" и \"Брат Океан\". Съпругата му посяга на живота си през 1979 година и в романите на Гари започва да проличава тревогата му от залеза и старостта: \"Нататък билетът не важи\", \"Сияние на жена\", \"Хвърчилата\". Ромен Гари се самоубива в Париж през 1980 година, като оставя посмъртен документ, в който разкрива, че под псевдонима Емил Ажар е написал успешните романи: \"Голям гальовник\", \"Терзанията на цар Соломон\" и \"Животът пред теб\", който получава наградата \"Гонкур\" през 1975 година. ХХIV Всички са импотентни Тя се е свела над един камък с тъжно лице между сияйните плитки. Май дори различавам следи от сълзи. Но те сигурно са моите. – Флориан, понякога ми се иска да умра. – Благодаря ти, скъпа моя. Много съм трогнат. С това ми правиш голям комплимент. – Да изчезна веднъж завинаги, да не търся нищо, да не чакам нищо, да не страдам. Да ме няма, Флориан. – Ще стане. Един ден няма да те има. Хората работят по въпроса. Малко търпение. Хубавите неща бавно стават. Усещам, че тя наистина започва да се уморява и обезсърчава, и я разбирам. Хората могат да хвърлят петстотин възхитителни Христоса и триста мадони в нозете ѝ или да ѝ свирят Дебюси, все едно, тя си знае, че цялото това велико изкуство е в крайна сметка изкуството да се измъкваш. – Защо са такива прибързани, толкова мимолетни, как искат да успея да се осъществя в тази припряност? Колко кратък е техният дъх, животът им! – Кратък акт. – И физиономиите, които правят! – Възпитаните девойки винаги затварят очи в тези мигове, скъпа моя. – Когато се разтворя за тях, човек би рекъл, че океаните ще прелеят, всички кораби ще претърпят крушение и всички вулкани ще изригнат, а се чуват само няколко изгрухтявания. – Те са просто тъжни клоуни, които мислят само за своя дребен цирков номер. – Ами обещанията им! Говорят за бездни, за небеса, за разбушувани слънца и за опиянени съзвездия, а след това просто палят по цигара. – Много пушат. – Ужасявам се най-вече от ръцете им. Угаснали, тъжни ръце, тежки ръце, които се полагат върху вас, все едно някой сяда... – Ръце, които тъпчат. – Ами милувките им, Флориан! Жените знаят, че винаги ще има войни. И никога не се чудят, когато те изравняват градове със земята и изтребват населението. Мъжки милувки. – Всичките са импотентни, скъпа моя. Само ние с теб умеем истински да обичаме. Той нежно ѝ целува ръка. Дали наистина зърнах малко жестокост и малко ирония в погледа на Лили? – Да, ти си велик любовник, Флориан. Ти никога не ме докосваш. – Благодаря ти, скъпа моя. – Ти никога не ме разочароваш. – В това е тайната. Абсолютът не се яде с ръце. Всъщност, истински добре сътворените мъже – мъжете като мен, на които не им липсва... кхъ, кхъ! почти нищо, само една подробност – се ужасяват от физиологията, от физиката, от сграбчения, стиснат предмет в ръката. Те се задоволяват с мечти и с това да ти помогнат да мечтаеш. Ето така се бяга от посредствеността. Тя докосва камъка с крайчеца на пръстите и милва цялата тази всевечна твърдост. – Флориан, смяташ ли, че съм прекалено взискателна и трудна? – Не, разбира се, скъпа моя, откъде накъде. Просто гледаш на едро. Така е устроена мисълта ти. Може би леко капризна, малко обладана от химери, с известен вкус към невъзможното... Той млъква. Дали е илюзия, или Флориан наистина изглежда стъписан? Лили е вдигнала поглед и с трогателна, дори пламенна, но нелишена от известно – как да го кажа? – известно обещание усмивка, оставя погледа си отново да се зарее по небето. Безпокойството ми се връща. Доста е подозрителен начинът, по който типът, в който живея, все гледа към Господа. Неговото подсъзнание определено не ми харесва. Дори се питам дали пък не е истински християнин, и в такъв случай, какви ги мъдря в него? Флориан се покашля притеснено. – Чуй ме, скъпа, може би трябва малко да поснижиш амбициите си... Мъничко само. Тя се нацупва, изящно скланя глава и я обляга на рамото на Флориан. Тананика си и си играе с косата. Чертите ѝ са толкова съвършени, че почти приканват към престъпление от страст. Обхваща ме предчувствие: в близките дни, в някое тъмно кътче на Гората на духовете, някой ще я разчлени на парчета. – Каква тишина! – шепне тя. – Все едно природата затаява дъх. – Тя те гледа, скъпа моя. – Флориан, защо никога нищо не се случва? – Не е така, случват се разни неща, но ти си малко разсеяна и не ги забелязваш. Имаше например едно много красиво Разпятие, на което мнозина подражаваха. Все още се говори за него, и то с много ласкателни за теб определения. Възхитителни кръстоносни походи, клади, инквизиции, революции за чудо и приказ... И всичко заради красивите ти очи. О, не казвам, че успяват, но поне опитват... Опитват. – Нямам нужда от развлечения. Обичам сериозните неща.  – Хм, хм. Знам, скъпа моя. Но при тях е на историческа почва. Винаги трябва да мерят с техния аршин... уви. Тя махва ядно. – Но какво според теб да стори една сериозна жена с техните кръстоносни походи и революции! Всичко това е техният начин да си издърпат клечката от кюпа. – Тяхната... клечка? – Винаги се преструват, че си имат друга работа. Всичките се представят за виртуози, за Паганини, но качат ли се на сцената, все са си забравили старидавариуса. Изкикотвам се. Не успях да се въздържа. Но тя не ме чу. – А след това разправят, че съм била студена жена и че на мен, на мен! ми било липсвало нещо. – Това е техният начин да се оттеглят с достойнство от войната. Не плачи, скъпа моя. – Чудя се защо ли продължавам да търся. Ще се оттегля от света и толкоз. – Нищо не може да им достави по-голямо удоволствие. Когато един мъж започне да изпитва... някои затруднения, той винаги прави така, че любовницата му да го напусне. Елегантността на дръвниците. Дай да ти избърша сълзите. И го прави с възхитителна нежност. Флориан си е един велик бърсач на сълзи. Минава с ръка и всичко спира да личи. – Ха така! Колко си красива! Какво гледаш? – Ей там има една много голяма бяла къща. Да идем да погледнем. – Това е доминикански манастир, скъпа моя. – Е, и? – Много добре знаеш, че вече сме опитвали с религията, скъпа моя. Нищо не се получи.", "date": "2019.09.06", "title": "Откъс от \"Танцът на Чингиз Коен\" на Ромен Гари"}
{"url": "https://www.dnevnik.bg/bulgaria/2019/09/06/3959899_deniat_v_koito_da_postavim_granicata_koe_e_jurnalistika/", "text": "Днес е денят, в който българските медии решават, че трябва да поставят границата. Работата ни, честта ни, етиката и правилата ни нямат нищо общо с опита да бъде дискредитиран един от участниците в кампанията за кмет на София по несъвместим с професията ни начин. Това се казва в позиция на медии и журналисти, спазващи етичните норми в професията. Тя беше разпространена днес по повод вчерашна публикация на лични снимки на момиче от сайта ПИК. Това е най-грозната досега атака срещу кандидат за кмет на София - този на \"Демократична България\". Позицията към момента на редакционното публикуване е подкрепена от BG VOICE, Дарик радио, \"24 часа\", Dir.bg, \"Дневник\", \"Гласове\", \"ТВ Европа\", \"Епицентър\", \"Зов нюз\", \"Икономист\", \"Капитал\", Клуб Z, \"Коректно\", \"Капана\", \"Медиапул\", OFFNews, \"Площад Славейков\", \"Под тепето\", \"Редута\", \"Редмедия\", \"Сега\", \"Фактор\", Агенция \"Фокус\", \"Фрогнюз\".(БНТ, БНР, Би Ти Ви и Нова тв очакват в понеделник решения на управителните си органи дали ще се присъединят). Междувременно с имената си зад декларацията застават и десетки журналисти от множество различни медии, като броят им продължава да расте: Светослав Иванов, Вяра Деянова, Силвия Великова, Пламена Игнатова, Деа Манолова, Здравка Андонова, Наталия Маева, Йордан Мичев, Мария Папазова, Александра Младенова, Георги Ангелов, Димитър Абрашев, Тереза Захариева-Апостолова, Мария Николаева, Цветомира Георгиева, Галя Чунтова, Илия Вълков, Йордан Бързаков, Момчил Инджов, Лили Границка, Людмил Илиев, Красен Николов, Веселка Венкова, Антония Чорева, Симона Костадинова, Албена Бъчварова, Константин Костов, Стефан Миланов, Диана Пеева, Доротея Дачкова, Атанас Чобанов, Владимир Стоянов, Владимир Христовски, Александра Маркарян, Борислав Кръстев, Мартин Георгиев, Станимир Лучков, Стояна Георгиева, Анита Христова, Мариета Димитрова, Мария Димитрова, Христо Римпопов, Емилия Милчева, Ваня Костова, Иво Стефанов, Мария Милкова, Веселин Стойнев, Калина Влайкова, Боян Кукудов, Златина Зехирова, Ирина Иванова, Георги Марчев, Милена Енчева, Димитър Лазаров, Румен Скрински, Ясен Дараков, Александър Перпелиев, Дияна Тушева, Севда Шишманова. \"Още по-категорично възразяваме срещу онези партии и отделни политици, които легитимират подобни \"медии\", като им дават интервюта, канят техни представители на събитията си, плащат им за рекламни и PR кампании по време на избори\", написаха журналисти и издатели в позицията. Те настояват политиците да покажат ефективно разграничаване, а не само временно публично възмущение. \"Днес е денят, в който ние, българските медии, искаме от вас, българските политици, да прекратите това. Ако вашата работа, чест, етика и правила нямат нищо общо със случилото се, разбира се. Всяка друга реакция е фалшива. Днес е денят. Нека заедно да поставим границата\", е призивът към всички политици. Всъщност един от тестовете ще бъде дали управляващите и политици от опозицията, които се възмутиха във \"Фейсбук\" (виж карето), ще платят/публикуват реклама в подобни сайтове и издания като част от кампаниите си за предстоящите избори. \"Дневник\" и \"Капитал\" нееднократно са коментирали и разказвали за ролята на сайтове, издания и телевизии, които бяха превърнати в \"медийни бухалки\", не без подкрепата на управляващите (включително и през финансиране по комуникационни кампании на държавни институции). Но за първи път толкова медии се обединяват в такава позиция.", "date": "2019.09.06", "title": "Денят, в който да поставим границата кое е журналистика (допълнена)"}
{"url": "https://www.dnevnik.bg/sport/2019/09/06/3959936_maradona_se_zavurna_kato_trenyor_na_posledniia_v/", "text": "Легендарниятт футболист Диего Армандо Марадона ще продължи треньорската си кариера в родината си Аржентина. Той ще води \"Химнасия\", като договорът му с тима от Ла Плата е до края на сезона. \"Искам да благодаря на президента Габриел Пелегрино за тази възможност и да кажа на всички фенове, че ще работим със сърцата и душите си за \"вълците\", написа Марадона в социалните мрежи. 58-годишният аржентинец ще изпълнява ролята на треньор и технически директор в клуба. За последно Марадона беше начело на втородивизионния мексикански отбор \"Дорадос\". Аржентинецът обаче напусна през лятото, когато се подложи на операция на коляното и рамото. \"Химнасия\" е шестият клубен отбор в треньорската кариера на Марадона. Досега той води \"Текстил мандиу\", \"Расинг\", \"Ал Васл\", \"Ал Фуджейра\" и \"Дорадос\".", "date": "2019.09.06", "title": "Марадона се завърна като треньор на последния в Аржентина"}
{"url": "https://www.dnevnik.bg/bulgaria/2019/09/06/3959924_citat_na_denia_vijdala_sum_peevski_prez_2014_g_kogato/", "text": "                         Това каза кандидатът за кмет на София Мая Манолова в  интервю за \"Капитал\"  и в отговор на въпрос в какви отношения е с депутата от ДПС Делян Пеевски. В интервюто Манолова обяснява: \"Да, тогава парламентарната група, от която бях част, го подкрепи\" за председател на Държавната агенция \"Национална сигурност\" (ДАНС). Днес Манолова и инициативният й комитет подадоха документи за регистрация в Общинската избирателна комисия. Пред журналисти тя обяви, че събирането на подписи започва утре. \"Вече имаме банкова сметка, която ще обявим малко по-късно. Ще приемаме единствено и само дарения от граждани. Зад мен като граждански кандидат стоят гражданите, а не олигарсите\", подчерта Манолова и добави, че тя няма да се възползва от възможността да получава подкрепа от корпорации и големи фирми, която е заложена в закона. Коя е Мая Манолова - четете  тук .", "date": "2019.09.06", "title": "Цитат на деня: Виждала съм Пеевски през 2014 г., когато беше в парламента"}
