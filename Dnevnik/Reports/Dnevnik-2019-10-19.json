{"url": "https://www.dnevnik.bg/evropa/2019/10/19/3978924_desetki_hiliadi_protestirat_v_london_za_naroden_vot_za/", "text": "Десетки хиляди британци, недоволни от начина, по който се решава оттеглянето на страната от Европейския съюз, протестират в центъра на Лондон с искане за нов референдум. Демонстрацията случайно съвпадна с дебатите в парламента по сделката на премиера Борис Джонсън с останалите 27 държави, постигната едва преди 24 часа. Множеството развява сините знамена на ЕС, не са малко плакатите, сравняващи Брекзит с избирането на президента Доналд Тръмп за президент на САЩ. \"Бясна съм, че не искат да ни чуят. Почти всички социологиески проучвания показват днес, че хората искат да останем в ЕС. А сме безгласни\", казва пред \"Ройтерс\" 56-годишната Хана Бартън от централната част на Англия. \"Това е задаваща се национална катастрофа, която ще разруши икономиката.\" \"Не ми харесва в какво се превръща страната ни. Станахме по-гневни, отколкото преди референдума\", допълва 33-годишния инженер Фил Кани. \"Ако това, което премиерът Борид Джонсън внася в парламента днес, беше част от аргументите за референдума преди три години и половина, тогава той щеше да загуби вота катастрофално.\" Докато Обединеното кралство е в най-тежката политическа криза от поколение насам, демонстрантите, събрали се от цялата страна, ще преминат през центъра на Лондон до сградата на парламента. Вътре Камарата на общините заседава извънредно в събота за пръв път от 1982 г. насам. \"Сделката, която обсъждат вътре, няма нищо общо с това, което обещаваха на хората и единственият справедлив начин е обществото да се произнесе още веднъж\", казва Джеймс Макгрори, ръководител на кампанията \"Народен вот\", организирала шествието. Колегите му разчитат да съберат приблизително толкова хора, колкото огромната демонстрация през март, когато според организаторите на улиците е имало 1 милион души. Ако това се случи, страната ще е свидетел на най-многолюдния протест в историята си.      Социологически проучвания обаче показват само лека промяна в нагласите на избирателите спрямо вота от юни 2016 г., когато за напускане гласуваха 52%. Британците са по-скоро отегчени от ситуацията, отколкото да искат отново да заявят позицията си. От юли 2017 г. бяха проведени 226 допитвания за или против Брекзит и от тях 204 показаха предимство на проевропейските нагласи, 7 потвърдиха желанието за напускане на ЕС, а останалите отчетоха баланс между двата блока. Но проучване на ComRes, най-мащабното за Брекзит досега, показа различно отношение към резултатите от референдума от 2016 г. Според него половината британци искат да бъде изпълнена волята на мнозинството от преди повече от 3 години, 42% искат страната да остане в ЕС и 8% нямат мнение. Това създава сериозен проблем за демокрацията и легитимността на прякото народно допитване, което е най-директният начин да бъдат попитани хората за мнението им по даден проблем. Дори привържениците на втори референдум да победят, подготовката му ще отнеме месеци и ще има ожесточени спорове за формулирането на въпроса, който ще бъде зададен на избирателите.", "date": "2019.10.19", "title": "Десетки хиляди протестират в Лондон за народен вот за Брекзит"}
{"url": "https://www.dnevnik.bg/bulgaria/2019/10/19/3978931_iotova_poiska_v_strasburg_dokladut_na_suveta_na_evropa/", "text": "Следващият доклад за България ще бъде разгледан в Парламентарната асамблея на Съвета на Европа (ПАСЕ) през юни 2020 г., а вицепрезидентът Илияна Йотова и генералният секретар на ПАСЕ Войчех Савицки изразиха надежда, че този доклад ще бъде последен. \"Много внимателно трябва да се прецизират критериите, за да бъдат адекватни на ситуацията в страната\", е заявила Илияна Йотова пред представители на ПАСЕ на поредица от срещи в Страсбург. В последните години в голяма степен наблюдението на Съвета на Европа преповтаря действащия вече 12 години мониторинг на Европейската комисия. Основна тема на срещата с генералния секретар на ПАСЕ е бил постмониторинговият диалог, под който продължава да е поставена България вече 19 години. Вицепрезидентът Йотова изрази своето несъгласие с практиката във всеки следващ доклад да се прибавят нови забележки и нови изисквания към България. Така процесът се превръща в механизъм без край. Вицепрезидентът Илияна Йотова разговаря в Страсбург с генералния секретар на Съвета на Европа Мария Пейчинович Бурич и с генералния секретар на Парламентарната асамблея на Съвета на Европа (ПАСЕ) Войчех Савицки, съобщиха от пресслужбата на президентството. Тази година Съветът на Европа, в който членуват 47 държави, отбелязва своята 70-годишнина. По време на разговор генералният секретар на Съвета на Европа Мария Пейчинович Бурич е представила пред вицепрезидента визията си за развитие на организацията. Те са се обединили около мнението, че е необходимо по-голямо единство между членовете на Съвета на Европа и текстовете, по които тя работи, са морално остарели. Трябва да бъдат изработени механизми, които изпреварват кризите и предлагат адекватни решения, за да следва Съветът на Европа своята мисия – да защитава правата на човека, демокрацията и правовата държава. За постигане на по-голямо единство и координирани действия между страните членки вицепрезидентът Йотова предложи провеждането на Четвърта среща на върха на държавните и правителствените ръководители, каквато не е имало от 14 години. Такава среща беше предложена от българската парламентарна делегация в ПАСЕ и намери много широка подкрепа. По-късно вицепрезидентът Йотова разговаря с български служители в Съвета на Европа, които са изразили удовлетворение от срещата с български държавник, тъй като последната подобна на такова високо ниво е била преди повече от 10 години. Йотова е разговаряла и с български студенти в Страсбург, а в срещите е участвала и постоянният представител на България към Съвета на Европа посланик Катя Тодорова.", "date": "2019.10.19", "title": "Йотова изрази недоволство, че в мониторинговия доклад постоянно има нови забележки"}
{"url": "https://www.dnevnik.bg/sport/2019/10/19/3978935_grigor_dimitrov_zapochva_sreshtu_kvalifikant_vuv_viena/", "text": "Григор Димитров ще започне участието си на турнира от АТП 500 във Виена срещу квалификант. Това отреди жребият, теглен в австрийската столица в събота. Бившият №3 попадна в горната половина на схемата. Ако  Димитров  успее да прескочи първото си препятствие, то във втори кръг го чака мач срещу поставения под №3 Матео Беретини или Кайлд Едмънд. В четвъртината на българина са още Милош Раонич, Феликс-Оже Алиасим и Андрей Рубльов, както и водачът на схемата Доминик Тийм. Австриецът ще играе срещу Жо-Вилфред Цонга. Преди година Димитров отпадна в първи кръг във Виена, като загуби от квалификанта Михаил Кукушкин. В двубоя тогава българинът записа 65 непредизвикани грешки. Димитров няма точки за ранглистата, които да защитава заради ранното си отпадане. Той е на прага на победа №300 в своята кариера, като дотук има е изиграл 497 професионални срещи. Турнирът във Виена е сред последните за Димитров през 2019 г. След надпреварата той ще пътува до Париж за последния \"Мастърс\" 1000. Дотук през годината българинът има баланс от 17 победи и 18 поражения, а в момента заема 27-о място в световната ранглиста.", "date": "2019.10.19", "title": "Григор Димитров започва срещу квалификант във Виена"}
{"url": "https://www.dnevnik.bg/sviat/2019/10/19/3978937_zaev_obiavi_che_shte_predloji_predsrochni_izbori/", "text": "Бързи предсрочни избори, на които вие, гражданите, ще вземете решение за пътя, по който трябва да продължи нашата страна. Това ще предложа утре на лидерската среща при президента Стево Пендаровски\", каза днес премиерът на Северна Македония Зоран Заев. Той се изказа ден, след като  страната не получи покана  за започване на преговори за присъединяване към Европейския съюз. В обръщение към нацията вчера Пендаровски каза, че е поканил лидерите на най- големите парламентарни партии на среща на 20 октомври. Според него сега е моментът те да покажат единство за стратегическата ориентация на страната, независимо от политическите различия по много въпроси. \"ЕС не направи това, което ни обеща. Ние изпълнихме всичките си задължения, извършихме реформи и решихме споровете със съседите. Това, че ЕС не успя да вземе решение за започване на преговори с нас, е тяхна историческа грешка и това потвърдиха всички европейски лидери. Ние направихме всичко, което можахме и всичко, което трябваше да направим\", каза днес Заев. Той благодари за подкрепата на ръководителите на европейските държави, които се застъпиха за определянето на датата на преговорите със Северна Македония.", "date": "2019.10.19", "title": "Заев обяви, че ще предложи предсрочни избори"}
{"url": "https://www.dnevnik.bg/sport/2019/10/19/3978942_nova_zelandiia_i_angliia_oformiha_mechtan_polufinal_na/", "text": "Дерби между Нова Зеландия и Англия ще украси полуфиналите от световното първенство по ръгби в Япония. Двата тима спечелиха убедително срещите си на четвъртфиналите, за да осигурят мач помежду си. Дотук две от най-успешните нации в ръгбито имат 41 мача помежду си като Нова Зеландия води с 33 победи срещу само седем за англичаните. Един мач завършва наравно. На световни първенства двата тима са се срещали само веднъж, като \"Ол блекс\" спечелиха през 1999 г. в Лондон.      За да стигне до първия си полуфинал от 2007 г. насам Англия победи Австралия, който беше считан за един от фаворитите в турнира. В крайна сметка англичаните победиха с 40:16 след силно представяне и в двете полувремена. На почивката Англия водеше със 17:9, след което Австралия опита да се върне, но устремът им беше спрян след серия от 10 точки. Във втория мач от програмата световните шампиони от Нова Зеландия разгромиха водача в световната ранглиста и победител в Шестте нации от 2018 г. Ирландия с 46:14.      \"Ол Блекс\" поведоха убедително от началото и не допуснаха изненада до края. От 1987 г., когато започва историята на световните първенства, Нова Зеландия пропуска само веднъж да се класира сред четирите най-добри тима, като през 2007 г. отпадна на четвъртфиналите. Полуфиналът между Англия и Нова Зеландия ще бъде на 26 октомври. Другите два тима ще бъдат определени от срещите Уелс – Франция и Япония – Южна Африка.", "date": "2019.10.19", "title": "Нова Зеландия и Англия оформиха мечтан полуфинал на световното по ръгби"}
{"url": "https://www.dnevnik.bg/bulgaria/2019/10/19/3978943_suvetut_za_elektronni_medii_naznachi_anton_mitov_za/", "text": "Съветът за електронни медии (СЕМ) назначи за временен директор на Българското национално радио (БНР) Антон Митов. Управлението на общественото радио е възложено на Митов до провеждане на нов избор за генерален директор в срок до три месеца, считано от 18 октомври. Решението подлежи на обжалване чрез Съвета за електронни медии пред Административен съд – София област в 14-дневен срок от датата на съобщаването му. Обжалването на решението не спира изпълнението му, съгласно Закона за радиото и телевизията, съобщи \"Фокус\". Съветът взе решение за  предсрочно прекратяване на мандата  на генералния директор на Българското национално радио Светослав Костов, считано от 18 октомври на заседание в четвъртък. Антон Митов работи в общественото радио от 1977 г. Кариерата му е свързана основно с програма \"Христо Ботев\". Автор и водещ е на предаванията \"Как си ти?\", \"Антон Митов шоу\", \"Хоризонт на вълните на младостта\". В последните години е директор на \"Архивен фонд\" на БНР. Светослав Костов от своя страна  обяви, че ще обжалва решението  на медийния регулатор и оспори мнението, изложено в четвъртък от членовете на СЕМ - че допускайки  безпрецедентно дългото спиране на ефирното излъчване  на програма \"Хоризонт\" на 13 септември 2019 г., е нарушил правото на достъп до информация на българските граждани. Тогава Костов посочи, че нито едно от изложените доказателства не е било обсъждано, макар да е изпратил своите доводи до СЕМ още в понеделник. Програма \"Хоризонт\" не излъчваше ефирно в продължение на близо пет часа в разгара на скандала, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и за отстраняването й от съдебния ресор, в който тя е известна с критичната си позиция към работата на прокуратурата, а в последните месеци след началото на процедурата - и към единствения засега кандидат за нов главен прокурор Иван Гешев.", "date": "2019.10.19", "title": "Съветът за електронни медии назначи Антон Митов за временен директор на БНР"}
{"url": "https://www.dnevnik.bg/sport/2019/10/19/3978948_snimka_na_denia_mesi_suares_i_grizman_povedoha/", "text": "С голове на звездите си Антоан Гризман, Лионел Меси и Луис Суарес \"Барселона\" стигна до успех с 3:0 над \"Ейбар\" като гост. След колебливото начало на сезона каталунците се стабилизираха и взеха четвърта поредна победа, а последните три дойдоха и без да бъде допуснат гол. Победата изкачи \"Барселона\" начело в класирането с 19 точки, преди \"Реал\" (Мадрид) да е изиграл мача си от кръга.", "date": "2019.10.19", "title": "Снимка на деня: Меси, Суарес и Гризман поведоха \"Барселона\" към нов успех"}
{"url": "https://www.dnevnik.bg/photos/2019/10/19/3978918_fotogaleriia_priasna_riba_i_specialiteti_s_morski/", "text": "Днес и утре любителите на рибата и морските дарове имат възможност да опитат различни ястия на рибен фестивал, организиран на част от пазар \"Ситняково\".", "date": "2019.10.19", "title": "Фотогалерия: Прясна риба и специалитети с морски дарове на Фиш фест"}
{"url": "https://www.dnevnik.bg/evropa/2019/10/19/3978876_parlamentut_prinudi_djonsun_da_poiska_otlagane_na/", "text": "След повече от 3 години след референдума във Великобритания, две сделки и четири вота в парламента страната не намери решение за това как да напусне Европейския съюз и в първото от 37 години извънредно заседание на депутатите в събота. Вотът бе огромно предизвикателство пред управляващите, които имат подкрепата на 287 депутати в Камарата на общините при 320 необходими гласа да прокарване на решението. Но 322 срещу 306 от депутатите гласуваха Борис Джонсън да поиска ново отлагане на датата за Брекзит до 31 януари. В събота няма да има да има гласуване на сделката за напускане на ЕС. Ситуацията изобщо не става по-ясна от днешните драматични събития, защото премиерът веднага заяви: \"Няма да преговарям с ЕС отлагане, нито законът ме задължава да го направя\". Най-вероятно това означава, че Джонън ще изпрати тази вечер две писма до Брюксел - първото, с което иска съгласно решението на депутатите и потвърден от съда закон иска отлагане (иначе ще бъде съден и може да влезе в затвора), и второ с политически характер, в което заявява, че лично той и правителството му не желаят отлагане. Още преди депутатите да се съберат на заседание от \"Даунинг стрийт\" 10 предупредиха, че ако тази поправка бъде подложена на гласуване и одобрена, правителството ще оттегли сделката с ЕС и управляващата партия ще призове депутатите си да напуснат парламентарната зала, както и стана. Лидерите на ЕС също си оставиха възможност да одобрят второ отлагане на Брекзит, като председателят на Европейския съвет Доналд Туск трябва след решението в Лондон да се консултира с останалите страни членки и да препоръча последващи действия на 27-те.      Гласуването най-вероятно ще бъде пренесено за понеделник, след като правителството не успя да предотврати вот по предложение премиерът да бъде задължен да поиска поредно удължаване на срока за Брекзит, независимо от това дали е одобрена или не постигнатата в петък сделка с останалите 27 държави от съюза. Целта на вносителите е, да има абсолютна сигурност, че има един вид още една гаранция, че Джонсън няма да предприеме някакъв ход, с който да се обезсили одобреното от Лондон и 27-те останали държави споразумение и страната все пак да излезе от ЕС на 31 октомври без споразумение. Основното притеснение е, че няма време парламентът да обсъди и одобри поне две нови решения, с които се определя механизъм за оценка кои части от законодателството на ЕС, интегрирано или адаптирано към британските закони, да останат. На 1 ноември трябва да започне преходния период до края на 2020 г., през който законите на ЕС ще продължат да действат, но страната няма да е част от политическите структури на съюза и няма да участва в дебати и решения за политиките му. Днес министърът за Брекзит Стив Баркли заяви, че няма намерение да иска удължаване, независимо, че почти 7 месеца от договорените 2 години за преговори за новия формат на отношенията с ЕС изтече. Закон задължава Джонсън да постигне сделка до 23 часа местно време днес, в противен случай той трябва да изпрати писмо до Брюксел с искане за нов срок за Брекзит. Днес той каза, че каквото и писмо да напише, поредното отлагане е безпредметно. Депутати се оплакаха, че им е дадено твърде кратко време да се запознят със споразумението, на което бе отговорено, че самите те оставиха на правителството такъв срок. Премиерът първо представи най-деликатните места от новото споразумение, започвайки със статута на Северна Ирландия, където най-голямата партия обяви, че няма да го подкрепи и че най-малкото юнионистите в тази съставна част от Обединеното кралство се смятат за предадени от Лондон. Той повтори за пореден път, че страната ще напусне на 31 октомври вечерта \"цяла и единна\" и предупреди противниците на сделката му, че хранят илюзии, че могат да постигнат нещо по-добро от това. Искате да отложите Брекзит, ако няма сделка, а сега искате да го отложите при най-добрата възможна сделка, допълни той. Нямаме доверие в това правителство и не бива да му даваме празен чек, заяви в словото си лидерът на опозицията Джеръми Корбин.", "date": "2019.10.19", "title": "Парламентът принуди Джонсън да поиска днес отлагане на Брекзит до 31 януари"}
{"url": "https://www.dnevnik.bg/politika/2019/10/19/3978953_policiiata_i_prokuraturata_izvurshvat_obiski_v_nesebur/", "text": "Специализираната прокуратура и служители на Главна дирекция \"Борба с организираната престъпност\" претърсиха офиси и адреси в Несебър. От полицията и държавното обвинение все още няма официална информация. По данни на \"Флагман\" прокуратурата е влязла в къщата на досегашния кмет и кандидат Николай Димитров, както и в дома на кандидата за кмет от \"Движение 21\" в Свети Влас Атанас Япаджиев. Разследващите са влезли и в жилището на Петър Хрусафов – кандидат за общински съветник от коалиция \"БСП и ПК Тракия\". Търсят се списъци с избиратели и пари. Според изданието, в село Оризаре от дома му тази сутрин е бил изведен досегашният кмет от ПП \"МОРЕ\" Неделчо Неделчев, който обаче не участва в изборите. Обиски е имало в домовете на двама кандидати за общински съветници, които от години са в местната власт. Единият е Георги Георгиев, който е водач на листата на Коалиция \"БСП и ПК Тракия\", другият е Константин Лефтеров, водач на листата на \"Движение 21\", което има и кандидат за кмет в Свети Влас – Атанас Япаджиев, пише местната медия. Полицейски патрул при кръговото движение на главния път при изхода на Поморие в посока Слънчев бряг спира автомобили за проверка.", "date": "2019.10.19", "title": "Полицията и прокуратурата извършват обиски в Несебър по съмнения за търговия с вот"}
{"url": "https://www.dnevnik.bg/ot_vas/novini_ot_vas/2019/10/19/3978955_miren_protest_v_london_za_razlika_ot_barselona_i/", "text": "Диалогични, нормални, интелигентни хора, излезли с децата си, задават въпроси, отговори не получават, но не трошат, не палят, не рушат, за разлика от един друг град...", "date": "2019.10.19", "title": "Мирен протест В Лондон, за разлика от Барселона, и също по тема от огромно значение."}
{"url": "https://www.dnevnik.bg/sviat/2019/10/19/3978962_brekzit_epizod_poreden_kakvo_sledva/", "text": "Британският парламент и премиер влязоха за пореден път в сблъсък, който поставя Брекзит под въпрос. Депутатите в Уестминстър гласуваха на извънредно заседание днес  да задължат премиера Борис Джонсън да поиска отлагане до 31 януари.  Те обаче не гласуваха по самата сделка, която той успя да уговори след инфарктни преговори с ЕС-27 по-рано тази седмица. Причината - парламентът няма никакво доверие на правителството. Депутатите искат първо да гарантират, че няма да има Брекзит без сделка на 31 октомври, и едва след това да обсъждат самото споразумение. За него също е спорно, че ще събере достатъчно голяма подкрепа, а не я ли събере и няма ли отлагане, следва хаотичен \"развод\" след по-малко от две седмици. Какво следва до края на деня Премиерът  Борис Джонсън  е длъжен до 23:00 часа тази вечер да поиска отсрочка от ЕС. Той обаче заяви, че няма намерение да преговаря за нова сделка и няма закон, който да го задължи на това. От партията му казаха, че Джонсън ще предупреди лидерите на ЕС-27, че отлагания няма да има и че Брекзит трябва да започне на 31 октомври с вече уговореното споразумение. Най-вероятно това означава, че Джонсън ще изпрати тази вечер две писма до Брюксел - първото, с което иска съгласно решението на депутатите и потвърден от съда закон иска отлагане (иначе ще бъде съден и може да влезе в затвора), и второ с политически характер, в което заявява, че лично той и правителството му не желаят отлагане. Ще има ли отсрочка Решение дали ще има удължаване се взема от Европейския съвет - лидерите на 27-те държави в ЕС. Засега коментар от председателят му Доналд Туск няма, но в петък той заяви, че ако се поиска о тлагане, ще се консултира с членовете на съвета и не изключи тази възможност.  Посланиците на 27-те държави ще се срещнат утре сутринта да обсъдят последните развития. Говорителка на Еврокомисията каза, че очаква британското правителство да информира институцията какви ще бъдат следващите му действия. \"Никой няма интерес от поредно отлагане\", коментира пред \"Ройтерс\" френски дипломатически източник. \"Франция ще се консултира с европейските си партньори и на този етап не може да вземе решение.\" Може ли все пак да има Брекзит със сделка на 31 октомври На теория - да, ако в понеделник парламентът одобри споразумението, за което Джонсън и ЕС-27 преговаряха тази седмица. ( След това то трябва да бъде ратифицирано и от Европейския парламент, който има сесия от 21 до 24 октомври. Няма време Това е основният проблем пред всякакви ходове отсега нататък. За да бъде дадена отсрочка, е нужно съгласието на 27 държави, които очакват някакво категорично решение от Великобритания вече три години и половина. След утрешната среща на посланиците, ако те постигнат съгласие, трябва да се организира извънреден Европейски съвет с всички 27 лидери - и това да се случи преди 31 октомври.", "date": "2019.10.19", "title": "Брекзит, епизод пореден: какво следва"}
{"url": "https://www.dnevnik.bg/sviat/2019/10/19/3978966_bulgarka_popadna_v_nova_kampaniia_na_izdiravni_ot/", "text": "Българка попадна в новата кампания на Европол \"Престъплението няма пол\", с което организацията започна да издирва усилено най-търсените жени престъпници. Подходът е необичаен, защото лицата са прикрити зад маски, а  специалният сайт  е интерактивен и те се разкриват постепенно с напредването в търсенето на информация. Общо 18 от най-издирваните от 21 страни от ЕС престъпници са жени, но хората си мислят, че те не вършат престъпления, докато те са също толкова опасин, колкот омъжете, казва Тине Холевьот, говорителка на \"Европол\". Престъпленията са от убийства до трафик на хора и наркотици. Унгария, например, издирва Илдико Дудаш на 31 години за трафик на дрога и насилие над деца. Тя е осъдена задочно на 6 години затвор за престъпления, извършени през 2011-2012 г., но не е известно къде се намира. Издирваната българка е осъдена на 5 години затвор за измами притърсене на работа в България и чужбина в периода 2010-2011 г. Името ѝ е Радина Станчева Жечева на 51 години. Тя е работила като нелицензиран посредник за намиране на работа, при което е използвала подправени документи. Съдът е приел за доказани нейни престъпни действия в 10 случая, в които са присвоени значителни суми и стоки от засегнатите от измамата лица.     ", "date": "2019.10.19", "title": "Българка попадна в нова кампания на издиравни от Европол \"маскирани\" престъпници"}
{"url": "https://www.dnevnik.bg/sviat/2019/10/19/3978992_germanskiiat_ministur_na_otbranata_kritikuva_ostro/", "text": "Германският министър на отбраната Анегрет Крамп-Каренбауер отправи днес остри критики срещу Турция и САЩ след турското нахлуване в кюрдския регион в Северна Сирия, предаде ДПА, цитирана от БТА. Две събития са \"разрушителни в дългосрочен план по мое мнение\", каза Крамп-Каренбауер, която е лидер на Християндемократическия съюз (ХДС) на германския канцлер Ангела Меркел. Едното е, че САЩ обръщат гръб на тези, които се биха заради тях срещу терористичната групировка \"Ислямска държава\" в Сирия. \"Това повдига истински въпрос за надеждността на нашия най-силен съюзнически партньор в света\", заяви тя. А по отношение на Турция, която заедно с Германия е член на западния отбранителен съюз НАТО, Крамп-Каренбауер каза: \"Партньор в НАТО или не\", ако се превърне в стандартна практика някой, който се чувства заплашен от съседен регион, да нарушава границите със силата на оръжието, \"тогава застрашаваме основите на следвоенния ред\", при който конфликтите се уреждат с дипломация, а не с мощта на най-силния. Тя направи изказването в Мюнхен на партийна конференция на Християнсоциалния съюз (ХСС) - баварския партньор на ХДС. Крамп-Каренбауер обаче изрази съжаление за неохотата на Германия и на консервативните партньори, когато става дума за външна политика. \"Кога беше последният път, когато ние като Германия и ние - ХДС и ХСС, всъщност сме правили значимо предложение по тези международни въпроси?\", попита тя. \"Не мога повече да слушам, че сме загрижени, че наблюдаваме с голяма загриженост, че следим обстановката. Ние сме силни, това е наш дълг и в някакъв момент трябва най-накрая да дадем нашите политически отговори, а особено като (консерватори)\", заяви Крамп-Каренбауер.", "date": "2019.10.19", "title": "Германският министър на отбраната критикува остро Турция и САЩ"}
{"url": "https://www.dnevnik.bg/sport/2019/10/19/3978993_i_vduhnoveniiat_botev_ne_uspia_da_spre_seriiata_na/", "text": "Лудогорец\" записа шеста поредна победа в първенството, след като надви \"Ботев\" (Пловдив) с 1:0 като гост. Осемкратният шампион се откъсна със седем точки на върха пред \"Левски\", който по-късно ще изиграе двубоя си от кръга. Тимът от Разград стигна до трите точки с гол на Жоржиньо още в седмата минута. Двубоят беше първи за \"Ботев\" след треньорската смяна при жълто-черните. Ферарио Спасов направи повторен дебют, след като замени Желко Петрович и тимът показа подобрение в играта си. Въпреки това то не беше достатъчно, за да може \"Ботев\" да спечели поне точка. Жълто-черните нямат победа вече в шест поредни срещи и са в серия от пет поредни поражения, в които дори нямат гол. \"Ботев\" заема предпоследното 13-о място с едва девет точки след 13 мача. Шампионите вече са в серия от 21 мача във всички турнири без поражение. От тях последните девет мача неизменно са победи за Станислав Генчев. Треньорът не спечели само в първия си мач. Новият треньор на \"Ботев\" заложи на някои млади играчи, като пусна сред титулярите двама 18-годишни юноши. \"Лудогорец\" беше с шест промени сред титулярите, а на върха на атаката започна Марселиньо, подкрепян от Дан Битон. Именно бразилецът беше в основата на попадението на Жоржиньо в седмата минута. Марселиньо напредна през средата, изведе съотборника си в добра позиция и той с плътен удар по диагонала се разписа.      До края на първата част \"Ботев\" опита да върне попадението, като се впусна в атаки, но остави много празни пространства в полето си. \"Лудогорец\" обаче не се възползва от това. След почивката \"Ботев\" беше по-добрият тим на терена, а \"Лудогорец\" започна да пести сили. Само добрите намеси на Пламен Илиев спасиха шампионите от това да допуснат гол. В самия край централният бранител Кристиян Димитров също се размина с изавнително попадение. Негов удар с глава премина на сантиметри от страничния стълб.", "date": "2019.10.19", "title": "И вдъхновеният \"Ботев\" не успя да спре серията на \"Лудогорец\""}
{"url": "https://www.dnevnik.bg/photos/2019/10/19/3978988_fotogaleriia_protestut_sreshtu_brekzit/", "text": "Десетки хиляди британци, недоволни от начина, по който се решава оттеглянето на страната от Европейския съюз, протестираха в центъра на Лондон с искане за нов референдум.", "date": "2019.10.19", "title": "Фотогалерия: Над 1 млн. души поискаха нов референдум за Брекзит"}
{"url": "https://www.dnevnik.bg/ot_vas/novini_ot_vas/2019/10/19/3978814_i_nashta_policiia_ni_pazi/", "text": "Петък, пазарен ден, оживена улица в центъра на Натания. Полицай на колело забелязва нарушител и го спира, и почва да му пише акт.", "date": "2019.10.19", "title": "И наШТа полиция ни пази"}
{"url": "https://www.dnevnik.bg/skorost/2019/10/19/3978461_na_avtosalon_putnata_policiia_raziasniava_a_ne_globiava/", "text": "Безопасна среща отблизо с най-модерните камери за контрол на скоростта и уреди за проверка за установяване на употреба на алкохол и наркотични вещества предлага автомобилният салон в София, който продължава до утре вечер в \"Интер Експо Център\". В тунела между зали 2 и 5 всеки ден има служители на Пътна полиция, които демонстрират работата на уредите и отговарят на въпроси за тях, начина на контрол и т.н. Към днешна дата пътната полиция разчита на 25 стационарни камери, 31 от т.нар. триноги, които са най-новите и модерни уреди за контрол на скоростта, както и 148 радара, монтирани в патрулки.      Посетителите на автосалона имат възможност също да се запознаят с оборудването на полицейските автомобили и мотоциклети. Пътните полицаи на изложението разполагат с работна станция за отдалечен достъп с преносим принтер и всеки посетител на салона ще може да направи справка дали има глоби по Закона за движение по пътищата, които не са му връчени. При откриване на неплатени фишове или актове всеки желаещ може да ги получи, така че да си ги плати, за да няма неприятни изненади на пътя. Тук е моментът да се отбележи, че всички, които имат връчени, но неплатени глоби, ако бъдат спрени от Пътна полиция, до заплащане на задълженията остават без книжка, а автомобилът се спира от движение, ако се води на тяхно име.      Справка за задължения заради нарушения на Закона за движение по пътищата може да се направи също в отдел \"Пътна полиция\" във всяко районно управление на МВР за съответния град и от  портала за електронни административни услуги на МВР. Информация за реда и начина на плащане на глоби може да се намери  тук . Размера на актуалните глоби по Закона за движение по пътищата можете да видите  тук . Днес и утре а автосалонът работи от 10 до 20 часа. Билетите са с цена 12 лева. Има и семейни билети, които важат за двама възрастни и две деца, като цената е 25 лев. На разположение е и групов билет за повече от петима души, като всеки от тях плаща 10 лева. Билети могат да се купят и онлайн, като се предлагат и електронни пропуски, които могат да се изтеглят на телефона. Основните технически характеристики на всички изложени модели и техните цени могат да се открият в каталога на автосалона, който ще се продава на касите и по местата за разпространение на вестници и списания. На 47 страници са представени близо 200 модела. В допълнение в каталога има също интересни анализи за пазара на нови автомобили в България и Европа, отбелязани са любопитните тенденции, забелязани на изложението във Франкфурт, не липсват и тестове на актуални модели.", "date": "2019.10.19", "title": "На софийския автосалон пътната полиция разяснява, а не глобява"}
{"url": "https://www.dnevnik.bg/bulgaria/2019/10/19/3973132_dnes_se_pochita_pametta_na_sv_ioan_rilski_-_nebesniia/", "text": "Св. Йоан Рилски е патрон на множество храмове и манастири в България, сред които и основаната от него Рилска света обител. По традиция в навечерието на празника в манастира се извършва всенощно бдение, на което присъстват стотици поклонници от цялата страна, последвано от празнична света литургия. Патронен празник чества и Софийската духовна семинария \"Св. Йоан Рилски\". Смята се, че Йоан Рилски е роден около 876 г. в село Скрино, край град Дупница. Живял е по времето на княз Борис (852 - 889 г.) и на неговия син Владимир, на цар Симеон Велики и на Симеоновия син - цар Петър. До 25-годишната си възраст е бил пастир. Първоначално той постъпил в манастира \"Св. Димитрий\" във Влахина планина, където получил образование и приел монашеството. Иван Рилски не останал задълго в обителта, а се отдал на живот в пълна самота, молитви, пост и лишения. Обикалял много места из страната, докато се установил в Рила планина, където останал до края на живота си и основал едноименния манастир. Иван Рилски е починал на 18 август 946 година, на около 70 години, като е бил погребан в притвора на църквата на манастира в каменна гробница, която е запазена и до днес. Скоро след смъртта му мощите му са преместени в Сердика (дн. София), като се предполага, че тогава е бил и канонизиран. През 1183 г., по време на поредната унгарско-византийска война, унгарският крал Бела ІІІ превзел Средец и отнесъл мощите на свети Иван в своята столица Гран. През 1187 г. мощите са върнати в Сердика, а през 1194-1195 г. са пренесени в тогавашната столица Велико Търново. От 1469 г. мощите на светеца са върнати в обновения Рилски манастир. От 1996 г. насам по инициатива на Българския лекарски съюз на днешния ден се отбелязва и Денят на българския лекар, тъй като св. Иван Рилски е обявен за покровител на медиците. На 19 октомври свой празник чества и град Перник.", "date": "2019.10.19", "title": "Днес се почита паметта на св. Йоан Рилски - небесния закрилник на България"}
{"url": "https://www.dnevnik.bg/razvlechenie/2019/10/19/3978782_bakhus_i_pazara_sitniakovo_kaniat_dnes_i_utre_na_riben/", "text": "Списание  \"Бакхус\"  отново е домакин на рибен фест. Днес и утре любителите на рибата и морските дарове ще имат възможност да опитат различни ястия в специално обособена за събитието част на пазар \"Ситняково\" откъм бул. \"Шипченски проход\". Там ще бъдат представени подбрани изложители, предлагащи прясна риба и морски дарове, рибни ястия и деликатеси, приготвени на място и разнообразие от напитки, подхождащи на риба. Ключова част от фестивала ще бъдат представителите на прясна риба и морски дарове. Готвените деликатеси ще бъдат представени от емблематични софийски ресторанти - Cinecitta, L’Instant, Royal Thai, Bistrello, Turqoise, \"Космос\" и Lili Pham и щандове със специално меню за фестивала на партньорите на събитието демонстрационен ресторант ShowHow, Kotaniy Gourmet и МETRO Академия. Повече за ресторантите, какво ще приготвят и останалите изложители може да прочетете  тук . Любителите на виното и алкохолните напитки ще може да опитат и купят специално избрани български вина от партньорите на събитието DiVino, които ще представят селекция на чаша и на бутилка на собствен щанд. Ще участват още WineBox, Seewines, Avendi Wines, магазин \"Le Petit Quche\", турски анасонови ракии Yeni Raki, узо Ouzo12, крафт бира Hills, Stolichno и уиски Talisker. \"Братя Хлебари\" отново са приготвили майсторски печива за гостите, a кафе-бар Chucky’s ще предлага различни видове кафета за консумация на място и прясно изпечени за вкъщи. Ще могат да бъдат дегустирани и купени и световноизвестните марки зехтини Aristeon, Ariston и Nobleza Del Sur Premium Gourmet, известни с качеството си и дълголетни традиции. Chilli Hills ще представят люти сосове, отиващи на риба, а гръцки магазин Bakalia The Greek Deli ще участват с автентични и традиционни гръцки продукти, като гръцки разядки, видове маслини и други. Интерактивна инсталация \"Фризер\", която помага за природосъобразен избор на морска храна, ще гостува на феста. Тя е част от инициативата на природозащитната организация WWF за опазване на живота в океана и поминъка на хората, разчитащи на риболова. Посетителите ще получат на място и първия по рода си наръчник за устойчива консумация на риба и морски дарове – Рибен буквар 2.0, издаден от WWF.", "date": "2019.10.19", "title": "\"Бакхус\" и пазар \"Ситняково\" канят днес и утре на рибен фест"}
{"url": "https://www.dnevnik.bg/bulgaria/2019/10/19/3978776_nov_uikend_s_letni_temperaturi_obeshtavat_sinopticite/", "text": "Слънчево в повечето райони, с максимални температури между 22 и 27°, в София – около 25°, това е прогнозата за днес на Националния институт по метеорология и хидрология (НИМХ), цитирана от агенция \"Фокус\". През нощта над по-голямата част от страната ще бъде ясно, но над Източна България ще се образува мъгла или ниска облачност. Ще бъде и тихо с минимални температури предимно между 6 и 11°, в София – около 8°. Преди обяд в източните райони и на места по поречието на Дунав ще има ниска облачност или мъгла. Ще бъде почти тихо. Над Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб източен вятър. Максималните температури ще са между 19° и 21°. Температурата на морската вода е 20° - 21°. Вълнението на морето ще бъде 1 -2 бала. Над планините ще бъде слънчево. Ще духа слаб до умерен вятър от юг-югозапад. Максималната температура на височина 1200 метра ще е около 20°, на 2000 метра - около 13°. Топло за сезона ще остане също в неделя и в началото на следващата седмица, като промяна на времето не се очаква. Преобладаващите максимални температури ще са между 22 и 27°, а минималните - между 7 и 12°.", "date": "2019.10.19", "title": "Нов уикенд с летни температури обещават синоптиците"}
{"url": "https://www.dnevnik.bg/analizi/2019/10/19/3978783_vuprosite_kum_kandidata_geshev/", "text": "                         Мандатът на настоящия главен прокурор Сотир Цацаров е към края си, а на 24-ти октомври предстои да бъде избран приемникът му, почти сигурно това ще бъде заместникът му Иван Гешев. Изборът на главен прокурор е действие, повтарящо се на всеки 7 години, но упражняването на този мандат съпътства важните за българското общество решения. Не защото е в законовите правомощия на главния прокурор да взема тези решения, на практика обаче това е в неписаната, но фактическа власт на тази фигура, независимо коя е личността. Събития от близкото минало като изборната афера \"Костинброд\" или фалитът на КТБ показват как с намесата на главния прокурор може да се влияе на изборните резултати за народни представители, да се фалира банка и застрашена банковата система. В България фактическото е по-силно от нормативното – главата на българската прокуратура има лостовете да постави в зависимост всеки един представител на законодателната, изпълнителната и съдебната власт. Именно затова с повишено внимание трябва да следим кой заема този пост и какви са действията му. Законът дава право на гражданските организации в обществена полза, съсловните организации на магистратите и представители на академичната общност да представят становища и да задават въпроси към кандидата. В среда, в която трудно можем да говорим за медийна свобода, е добре някой да пита. Често няма кой, не защото липсват, макар и смелите журналисти да са едва малцина, а поради факта че призваните да отговарят се скриват. Кандидатът Иван Гешев и сегашният главен прокурор не са свикнали да застават пред неудобни микрофони. Те делят медиите на свои и чужди, тоест на удобни и неудобни. Отправянето на въпроси е възможност и опит във Висшия съдебен съвет (ВСС) да прозвучат на глас тези и имена, чиито отговори членовете и кандидатите добре знаят и познават. Именно останалите неизвестни за прокуратурата имена и проблеми са част от производството на паралелна държавност. Не си представям как партийните телевизии на ГЕРБ и БСП задават тези въпроси. Не си представям и обществената БНТ да попита Гешев нещо съществено. Вероятно отговорите на въпросите няма да повлияят на избиращите главния прокурор членове на ВСС. Две години след мандата си доминиращата част от тях са показали, че се вълнуват единствено от бонусите, които могат да получат, а функцията им на пазители на независимостта на съдебната власт е красива куха фраза, а не правомощие, скрепено с власт. Именно затова беше и е важно кой и как бива номиниран и избиран в състава на ВСС през есента на 2017 г. Но отговорите на поставените въпроси към кандидата Гешев могат да послужат на президента Радев. Все пак президентът издава указа за назначаване на главен прокурор и ако реши да върне избора на ВСС за прегласуване, отговорите на поставените въпроси могат да послужат за конкретни мотиви. Силният аргумент е незаобиколимо препятствие дори и в българската среда. Иначе, за стигналите дотук читатели, няма как да не отбележим и чисто правния дефицит – въпросите трябва да предхождат проверката на качествата на кандидатите (имало е процедури и с повече от един кандидат), за да могат съответните комисии във ВСС, а след това и целокупният състав на съвета, да има на базата на какво да произведат решението си. Към кандидата Гешев отправиха становища и въпроси множество организации, включително Висшият адвокатски съвет, Софийската адвокатска колегия и гражданските организации с предмет на дейност човешки права и правосъдие. Прави впечатление сходната тематика на питанията, тоест ясно е какви са проблемите в българската прокуратура, просто липсват необходимите решения. биха били интересни и за неспециализирана по правни въпроси аудитория, затова ги споделяме тук: В средата на тази година заявихте: \"В момента продължавам 99%, дори някой да ме предложи, да не участвам в това състезание, което се очертава изключително мръсно и кално. А като се търкаляш в калта, няма как да не се оцапаш. Аз не искам да се търкалям, ако някой иска, да се търкаля\", както и \"Ще се купуват магистрати, политици, журналисти – за информация, за очерняне, за лобиране\". В този ред на мисли: каква е автентичната Ви мотивация да приемете номинацията? По Ваши данни и наблюдения Към момента в изпълнение на решението на Европейския съд по правата на човека по делото \"Колеви срещу България\" българските власти предстои да предприемат законови мерки за преодоляване на нормативните и институционални дефицити в устройството на прокуратурата на Република България. Според Вас какъв следва да бъде механизмът, който да обезпечи ефективно, бързо и независимо разследване при достатъчен обществен надзор, когато е налице съмнение за извършено престъпление от страна на действащ главен прокурор? В тази връзка, ще подкрепите ли да бъдат въведени предложените в Независимия анализ на структурния и функционален модел на Прокуратурата на Република България от 2016 г.  Споделяте ли оценката на Венецианската комисия, направена в становището ѝ от 2017 г., относно необходимостта от сериозна реформа на модела на прокуратурата, като се има предвид констатацията на Комисията, че \"в бившите социалистически страни съществува институционално наследство на силно овластени прокурорски системи, които поставят в опасност независимостта на съдиите\"? Ще подкрепите ли предложените в становището на Венецианската комисия мерки за ефективно разследване и въвеждане на процедура за импийчмънт на главния прокурор, сред които са:  който да може да събира и анализира факти и доказателства независимо от прокуратурата;  при вземането на решение за импийчмънт;  относно предложението до президента за освобождаване на главния прокурор? Бихте ли подкрепил инициатива за ограничаване на функцията на прокуратурата по общия надзор за законност, както е препоръчано в становището на Венецианската комисия от 2017 г. (§ 41-43)?  По време на работата Ви като административен ръководител на Специализираната прокуратура, а след това и като заместник на главния прокурор, заявихте, че прокуратурата следва да се отвори към гражданите, включително и като изнася пред медиите материали по разследването. В тази връзка: – Считате ли, че трябва да бъде възобновен дебатът за по-силна отчетност на прокуратурата пред обществото чрез възможността Народното събрание (НС) да изисква по собствена инициатива доклади за дейността на прокуратурата, включително по неприключили със съдебен акт дела? – Бихте ли предприели действия за иницииране на ново тълкуване на конституционния текст, като се има предвид, че в диспозитива на тълкувателно Решение № 6 на КС от 2017 г. изрично се казва, че \"Народното събрание не може да изисква от главния прокурор доклад относно дейността на прокуратурата по конкретно наказателно производство\". В същото време конституционната промяна от декември 2015 г. беше обоснована именно с необходимостта от засилване отчетността на главния прокурор? В концепцията си, по подобие на концепцията на настоящия главен прокурор, застъпвате виждането за сътрудничество на българската прокуратура с медиите и неправителствените организации. В случай, че бъдете избран за главен прокурор, ангажирате ли се да организирате периодични Ваши изслушвания с възможност за отговаряне на поставени въпроси от медиите и НПО сектора? Ако отговорът Ви е положителен, какъв би бил предложеният от Вас формат?  Като наблюдаващ прокурор по делото КТБ в Специализирания съд (дело 2209/2017) В Годишния доклад за прилагане на закона и за дейността на прокуратурата за 2018 г. като причини за постановяване на оправдателни присъди се посочват: – поради неправилно квалифициране на деянието с обвинителния акт – 26.1% (2017 г. - 23.8%; 2016 г. - 20.7%) от общия брой влезли в сила оправдателни присъди и решения; – поради пропуски, грешки или пасивност при събиране на доказателствата в хода на досъдебното производство – 18.7% (2017 г. - 20.4%; 2016 г. - 14.8%); В доклада се посочват и причините за връщане на делата, сред които: – допуснато на досъдебното производство отстранимо съществено нарушение на процесуалните права – 38.7% от общия брой върнати на прокурорите дела от съда; – констатирани от съда пропуски при изготвяне на обвинителния акт – 32% от общия брой върнати дела. Считате ли, че тези резултати могат да бъдат определени като незадоволителни и а след това и като заместник на главния прокурор? В случай че бъдете избран за главен прокурор какви конкретни мерки за подобряване на резултатите ще предприемете? Според последния Доклад на Европейската комисия за ефикасността на правосъдието на страните членки на Съвета на Европа (CEPEJ) в България броят прокурори на 100 хиляди граждани е най-висок, с коефициент 21,3 при среден брой прокурори на 100 хиляди граждани за всички изследвани страни от 11,7. Отново по данни от този доклад натовареността на българските прокурори е с коефициент 1,8 при средна за всички страни 3,1. Спомагателният персонал в българската прокуратура е най-висок за всички изследвани държави с коефициент 40,5. Какви мерки ще предприемете, за да повишите ефикасността на българската прокуратура?", "date": "2019.10.19", "title": "Въпросите към кандидата Гешев"}
{"url": "https://www.dnevnik.bg/sport/2019/10/19/3978641_za_chernoto_toto_ljubovta_na_naroda_i_ribolova_kakvo/", "text": "Начело на БФС застава Михаил Касабов, който ще работи за бързо свикване на извънреден конгрес. На него ще бъде определен следващият президент. \"Дневник\" представя думите на Михайлов по най-важните теми от последната му пресконференция като президент. Българският футбол при Михайлов \"Четиринадесет години са доста дълго време. Отдавна се замислях, че може да съм омръзнал на хората, въпреки свършеното. Напоследък се случиха много неща, които вкарват много неща въобще във футбола и във футболния съюз - не че аз съм виновен, но предпочетох с моята оставка да сваля това напрежение и моите колеги да могат да работят\", каза Михайлов. Той добави, че оставката му \"няма общо\" с  призива на министър-председателя Бойко Борисов след мача с Англия да слезе от поста . Михайлов посочи, че има момент, в който на човек просто му писва. На въпрос на \"Дневник\" дали е станал жертва на подготвена акция той отговори: \"Сто процента това не е организирано от футболния съюз, със сигурност. Каквото трябва за сигурността на мача сме направили - платили сме на стюарди, на полиция. Така че не мога да гадая дали е нарочно или не е нарочно - това е факт. Освен това много голяма роля за тази истерия дойде от Англия.\" \"За 14 години със сигурност имам вина някъде. Футболният съюз е много широко понятие. Тук съм ви казвал поне 20 пъти - футболният съюз е регулатор и не може да реагира на ставащото в клубовете и за работата с младите. А и за играта на националния отбор - аз като бях вратар, шест гола не са ми вкарвали\", каза той. Черното тото и уредените мачове \"Темата за уговорени мачове се преекспонира в нашето общество 15 години. Според мен в България няма никакво черно тото. Който го докаже, нека виновните да си понесат вината. Освен това всички сигнали от УЕФА, които с годините са намаляли – за четири от 48 сигнала, а в последната година имаме само три. Работи се и срещу това нещо от футболния съюз. Всички такива сигнали са подадени в прокуратурата и досега няма нито едно доказано такова престъпление\". \"На Стоичков няма какво да му отговарям със сигурност (за обвиненията за уреждане на мачове на националния отбор, покрай контролата с Естония 2:2 през 2011 г.). Всеки може да си говори, тогава той (Стоичков) беше афектиран за нещо. Не съм участвал в уреждане на мачове нито на националния отбор, нито на каквото и да е ниво. В мача с Естония не беше намерено нищо, хванаха някакви съдии, които дадоха четири дузпи. Няма да се връщам на стари неща, те отдавна са минали\". За грешките и кой да го наследи \"Трудно е да се каже коя е най-голямата ми грешка за 14 години. Може би това, че съм бил прекалено добър към всички. След моята оставка колегите ще решат какво да правят. Аз ще си почивам известно време – ще ходя на риба, на лов. Ако тръгна да се занимавам с нещо друго, ще разберете.\" \"Не мога да кажа кой трябва да ме наследи на поста. Такъв тип като мен трудно се намира, който може да понася толкова неща, така че не е толкова лесно. След като съм бил най-много време начело на БФС в цялата история, значи не е много лесно. Не е казано, че трябва следващият президент да е бивш футболист. Трябва да е добър мениджър, да е добре представен в обществото, да го уважават футболните хора, иначе няма да го изберат\". \"Дали се чувствам предаден? Не бих казал\". В България никой не обича успелите \"Оставката ми не е поискана от публиката. Нищо не е поискано от публиката, това също е направено нарочно. Виковете \"Боби Михайлов пе*ераст\" не са за първи път. Това, че не съм обичан в България е, защото в България никой не обича успелите. А аз съм доста успял човек. Знам, че не съм много обичан в България, но трябва да е точно обратното, заради това което съм направил\". \"Тъжно ми е от резултата 0:6, но на последния мач с Англия аз половината играчи не ги познавам. Тази вина не я нося аз. Отказвам да я нося тази вина\". \"Нося отговорност пред хората, които са ме избрали. Това са над 600-те делегати, които четири пъти ме избират с над 90% мнозинство. Това за мен е една оценка. Който има дупе, подава оставка. Стига сте ме питали за Борисов, не отговарям повече на такива въпроси\". \"В последната година не съм ходил на нито един мач, защото така съм направил договора, че мога да ги гледам всичките по телевизията. От 15 години казвам, че нито един президент на нито една държава на футболен съюз не е задължен да ходи на мачове, освен на националния отбор. Аз казах, че не познавам играчите, но те и хората не ги познават. Той и Балъков трудно ги намира\". Поглед напред \"До това решение за вратарите ( забрана от догодина да се привличат вратари извън Европейския съюз в професионалния футбол ) се стигна, след като в българското първенство няма вратари български. А това, че по случайност синът ми е вратар, няма нищо общо. Кажете ми петима български вратари. Избран е този пост, защото той е само един, не може от 14 отбора да няма петима вратари. Това няма нищо общо със сина ми, но разбира се в България се преекспонира.\" \"Кандидатурата за съвместно домакинство на световно или европейско първенство не зависи от мен, а от държавата. Трябва да се стоят стадиони и това зависи от държавата, футболният стадион помага на експертно ниво, когато бъде потърсен\". \"Никакъв шанс няма България да изгуби позиции в УЕФА. Ние сме в много добри отношения, федерацията, аз лично с УЕФА и ФИФА. Спечелили сме позиции, които няма да изгубим\".", "date": "2019.10.19", "title": "За черното тото, любовта на народа и риболова: какво каза Михайлов на раздяла с БФС"}
{"url": "https://www.dnevnik.bg/evropa/2019/10/19/3978511_britanskiiat_parlament_reshava_da_odobri_li_sdelkata/", "text": "Премиерът Борис Джонсън се изправя днес пред изпитание в парламента, след като  в последния момент постигна  с  Европейския съюз  сделка за Брекзит, срещу която  се обявиха  неговите съюзници от северноирландската Демократична юнионистка партия, посочва \"Ройтерс\". На  извънредната сесия  - първата работна събота на британския парламент от 1982 г., депутатите ще трябва да решат дали да одобрят споразумението. Великобритания по план трябва да напусне ЕС на 31 октомври. Но Джонсън, чиято Консервативна партия няма мнозинство в 650-местната Камара на общините, ще се изправи пред дълбоко разделен парламент, в който опонентите му се опитват да прокарат и отсрочка на Брекзит, и втори референдум. Сред другите опции е падане на правителството. Кога ще заседава парламентът? Парламентът ще заседава от 8:30 часа по Гринуич (11:30 часа българско време). Това ще е първата му работна събота от 3 април 1982 г., когато обсъжда инвазията на Аржентина на Фолкландските острови. Джонсън ще направи изявление пред депутатите, последвано от 90-минутен дебат и гласуване. Вотът има за цел да се изпълни една част от условията за ратификация на сделката за Брекзит. След това до 31 октомври ще трябва да бъде прокарано законодателство, за да се завърши ратификацията. Какво ще се обсъжда? Брекзит. Джонсън каза, че е договорил \"страхотна\" нова сделка за излизането от ЕС. Той определя вота днес като избор между неговата сделка или излизане без сделка. Според други изборът е по-сложен. Ако бъде одобрено споразумението, Джонсън ще може да продължи с плана си за излизане от ЕС на 31 октомври. Ако бъде отхвърлено, той може да поиска одобрение за напускане на ЕС без сделка в края на месеца. Демократичната юнионистка партия каза, че не може да го подкрепи. Опозиционната Лейбъристка партия, Шотландската национална партия и либерлдемократите също заявиха, че ще са против. Ако премиерът загуби гласуването и не получи одобрение за \"твърд\" Брекзит, той е задължен по закон да изпрати писмо до ЕС с искане за повече време за преговори, забавяйки Брекзит до 31 януари. Правителството каза, че ще се съобрази със закона, но и че ще изведе Великобритания от ЕС на 31 октомври каквото и да се случи. Джонсън не обясни как планира да предприеме тези две противоречащи си стъпки. Ами референдум? Депутатите, които не са съгласни с подхода на Джонсън за Брекзит, може да използват съботния дебат, за да опитат да си осигурят подкрепа за втори референдум за решението за излизане от ЕС. Това може да стане чрез поправка в предложението, което Джонсън ще внесе, и с гласуване по нея. Лейбъристите е вероятно до гласуват за втори референдум, ако той бъде добавен към предложената от Джонсън сделка, каза източник от партията. Макар че това няма да бъде обвързващ ангажимент за провеждането на референдум, ако мнозинството депутати го подкрепят, ще бъде трудно да се игнорира. Възможни са и други поправки. Какво казват числата? Премиерът се нуждае от най-малко 318 гласа, за да бъде сигурна победата му в 650-местния парламент. Партията на Джонсън няма мнозинство и не е единна по въпроса кой е най-добрият план за Брекзит. Депутатите консерватори са 288 и се очаква, че повечето ще подкрепят премиера. Има обаче една група твърди привърженици на Брекзит, които може да се разбунтуват, ако сметнат, че сделката не осигурява задоволителна раздяла с ЕС. Малко е вероятно групата, която може да стигне до 80 човека, но има твърдо ядро от около 28, да гласува като единен блок и е трудно предвидима.  Нейните 10 депутати са от ключово значение за шансовете на Джонсън за успех. Партията е съюзник на консерваторите, но каза, че не може да подкрепи сделката за Брекзит. Очаква се решението на ДЮП да повлияе и на гласуването на някои от поддържащите Брекзит консерватори. Джонсън изключи 21 депутати консерватори от партията си през септември, защото те не подкрепиха плана му за излизане от ЕС на 31 октомври със или без сделка. Бившият министър Амбър Ръд напусна партията заради Брекзит и също е независима. Някои може да подкрепят сделката му, други е по-вероятно да я отхвърлят и да подкрепят отсрочка или втори референдум. Лейбъристите имат 244 представители в парламента. Лидерът Джереми Корбин каза: \"При сегашните условия не можем да подкрепим тази сделка\". Попитан дали ще внесе вот на недоверие, за да опита да свали Джонсън в събота, Корбин каза, че уикендът е време за обсъждане на сделката и останалите въпроси ще са за следващата седмица. Те са ключови за надеждите на Джонсън. Малка част от депутатите лейбъристи са за Брекзит и са подкрепяли предишни опити за прокарване на сделка. Друга голяма група от около 20 лейбъристи, които искат Великобритания да напусне ЕС със сделка, също може да подкрепят Джонсън.  Повечето останали депутати се очаква да гласуват против сделката. Сред тях са 35 представители на Шотландската национална партия, 19 либералдемократи и останалата част от по-малките партии или независимите. Шотландската национална партия и либералдемократите казват, че са против споразумението. Някои независими е вероятно да гласуват за него. Предишни гласувания Парламентът вече три пъти отхвърли предишната сделка за Брекзит, договорена от предшественичката на Джонсън Тереза Мей.  – правителството загуби с 230 гласа, като парламентът гласува с 432 срещу 202 гласа против сделката. - правителството загуби със 149 гласа, като парламентът гласува с 391 срещу 242 гласа против сделката.  - правителството загуби с 58 гласа, като парламентът гласува с 344 срещу 286 гласа против сделката. Може да се твърди, че Джонсън има по-голям шанс от Мей да получи одобрение за своята сделка, след като много привърженици на Брекзит в Консервативната партия изглеждат готови да го подкрепят, посочва \"Асошиейтед прес\", цитирана от БТА. Една от главните причини, поради които Мей не успя да получи одобрение от депутатите за своята сделка с ЕС при три отделни гласувания по-рано тази година, беше, че членовете на т. нар. Група за европейски изследвания (ГЕИ) в Консервативната партия гласуваха против. Смята се, че почти всички членове на ГЕИ са готови да подкрепят сделката на Джонсън. Председателят на Европейската комисия Жан-Клод Юнкер засили натиска върху британските депутати, като намекна, че сега, когато има сделка, не е необходимо ново удължаване на срока за Брекзит. Макар че тази власт е в ръцете на 27-те лидери от ЕС, неговите коментари, изглежда, имат за цел да представят днешното гласуване като остър избор за британските депутати - между предложението на Джонсън и рисковано напускане без сделка на 31 октомври. Пълното изоставяне на Брекзит е друга, макар и малко вероятна възможност, подкрепяна от проевропейските Либерални демократи. \"Ще бъде много, много по-трудно, отколкото което и да било от гласуванията на Тереза Мей\", смята анализаторът от Лондонското училище по икономика Тони Травърс. \"Разликата ще бъде три, четири, пет (гласа) в полза на едното или другото\", допълва той.", "date": "2019.10.19", "title": "Британският парламент решава съдбата на сделката за Брекзит"}
{"url": "https://www.dnevnik.bg/analizi/2019/10/19/3975584_izbori_v_ruse_bitka_mejdu_chetirima_ili_sdelka/", "text": "                         Дали в Русе \"мачът е свирен\" (както коментират избирателите), или битката ще бъде истинска ще разберем на 27 октомври. За балотажа, защото със сигурност ще го има, се готвят четирима. След горещото лято в редиците на ГЕРБ нищо не е така сигурно, както беше, когато настоящият кмет Пламен Стоилов още преди Коледа обяви намерението си за трети мандат, а областният лидер Пламен Нунев го обяви за изключително успешен и сигурен кандидат. Каква е причината внезапно да бъде оттеглено доверието от Стоилов и да бъде избран друг на негово място остана тайна. Градската мълва разправя за някакви пари, но то май няма и за какво друго да е, тъй като и сблъсък на идеи никой не е чул. Факт е, че в началото на август Стоилов бе смъкнат от поста на областен лидер на партията и на негово място бе назначен автомобилният дилър и бивш състезател Росен Даскалов. Партийният билет на самия Даскалов още пареше, тъй като бе издаден от централата в столицата десетина дни по-рано. На 8 август на събрание на ГЕРБ напълно демократично трябваше да бъдат издигнати номинациите за кмет, но в списъка от Русе.   e директор на професионалната гимназия по облекло \"Недка Иван Лазарова\". Нейният политически опит e от организационната част на ДКМС и кандидатските листи за общински съветници на партията на Ковачки \"Лидер\". Членува в дамски организации и поддържа добри контакти с управителите на шивашките фирми в града, което е от полза за училището, което управлява. В борбата за кметския стол партията на Корнелия Нинова изпрати младата социалистическа надежда . В момента той е депутат и зам.-председател на групата в парламента, активно участва в актуалните питания по русенски теми и използва много умело младостта си. Това, което винаги ще бъде петно в биографията му, е фамилната обремененост. Неговият дядо, чиито имена носи Пенчо Милков, по времето на социализма е бил зам.-началник на милицията и по негово разпореждане са изпращани в лагерите десетки прогресивни русенци, включително внучката на Баба Тонка Тонка Просеничкова и съпругът й Нико Просеничков. Тези факти бяха припомнени и сега, по време на предизборната кампания, а от БСП продължават да не реагират. Отговорът е лесен – заради приятелски отношения. Областният управител Галин Григоров е дългогодишен съратник на лидера Красимир Каракачанов, на зам.-председателя Искрен Веселинов, на депутата Юлиян Ангелов - всички от Русе. В началото на този век това бяха буйните момчета на града, които протестираха срещу \"Свидетели на Йехова\", припомняха срамния Ньойски договор, събираха се на срещи като комити и носеха онзи революционно-романтичен дух, присъщ на младостта и родолюбието им. С времето обаче показаха, че невинаги ценностите са водещи в действията им. Въпреки това   е с чисто минало, овладя ситуацията в хаоса със свинската чума и остана верен на диалогичния си характер с посланието си към избирателите, като се нарече сам \"Обединител\". Условието \"почти\" е заради кандидатурата на  , издигната от Демократична България, която е практически неразпознаваема.  остана в историята на Русе като кмета, спечелил с над 70% изборите още на първи тур през 2003 г. Когато обяви кандидатурата си, Николова заяви, че има за цел \"да разбърка картите, които са предварително раздадени\". Тя е на 69 години, чете без очила, има завидна памет и енергия, а най-големият й плюс е съчетанието между управленски опит и законова грамотност. За хората, които си спомнят нейното кметуване преди 15 години, ще е лесно да направят избор. Тогава тя се изправи срещу целия общински съвет и въпреки него изтегли заем, за да асфалтира и освети основните улици в Русе. Заемът отдавна е погасен, а асфалтът не е мръднал. Това, което хората не можаха да й простят, е, че не изкара докрай мандата си на кмет и замина за парламента от листата на СДС. В София направи кариера като председател на БОРКОР, но се завърна в родния си град и продължи да работи в адвокатската си кантора. Сега Николова има зад гърба си местната коалиция на СДС, Българската нова демокрация и партийните движения на Меглена Кунева и Татяна Дончева. В тази схема от четирима силни кандидати (Иванова, Милков, Григовор и Николова) ГЕРБ да подкрепи ВМРО, а и БСП евентуално ВМРО, но така или иначе дясното да остане разпокъсано, а стройните партийни редици с финансова подкрепа – непокътнати и отново на власт. Останалите седем кандидати нито водят кампания, нито се надяват на успех, ако съдим по публичните им изяви. Безспорно колорит внася кандидатът на Българското национално обединение Венцислав Ангелов - Чикагото, чийто син Йордан Бонев неотдавна се обяви срещу баща си за  готвен правителствен преврат . Чикагото наскоро излезе от затвора в Белене. Всички тези кандидати ще трябва да се справят с няколко много важни проблема на Русе. Разположението на града в северната част на страната му дава както предимствата на общуването с Румъния, така и негативите на отдалечеността от столицата. Ако в Южна България хората лесно и удобно пътуват по магистрали, в Северна няма нито една с изключение на 80-те километра от Шумен до Варна. Свързаността продължава да е сериозен проблем на региона, тъй като граничният пункт Дунав мост поема трафика към и от Русия и Турция, а пътят от Русе до Бяла не случайно е определен като \"черната отсечка\" на страната заради десетките катастрофи със загинали по двулентовия път. На бъдещия кмет ще му се наложи да говори остро и категорично с правителството - нещо, което поради единния политически произход на местната и централната власт досега бе невъзможно. Ако по времето на социализма братството с румънския народ и комунистическата му партия бе причина 200 000 души в Русе да бъдат тровени с хлор и хлоропроизводни без държавна съпротива, то днес заради финансови съображения държавата не вкарва всичкия си ресурс за регулиране на производствата. За русенци е ясно, че ако искат да работят някъде, трябва да има предприятия, но пък предприятията са тези, които трябва да се грижат за здравето на хората, ако искат да имат работници. Протестите за чист въздух не стихват, а някои партии удобно ги припознаха като възможност за електорална подкрепа. Изграждането на интегриран градски транспорт започна и почти приключи, но качеството му е доста дори под очакваното ниво. Велоалеи има само в централната част, а някои от тях нелогично водят към нищото или пресичат оживени кръстовища без маркировка. Културният живот премина в мащабни форми и загуби очарованието си от клубовете с артистичен дух. Иначе по европейски проекти се ремонтираха част от улиците и пространствата, ръководителите им получиха завидни възнаграждения, а цялата дейност бе съсредоточена в близка до управлението фирма - надежден спонсор и за тази кампания. Както през февруари обяви кметът Стоилов, това е най-добрият бюджет от 20 години насам. По време на управлението досега Стоилов се радваше на комфорта, който му осигуряваше общинският съвет. В него мнозинството е на ГЕРБ, а председател е проф. Христо Белоев, доказал се активист на БСП, но пък и добър приятел с кмета от дълги години. Така на всяко заседание, което напоследък трае не повече от час–два, с лекота се приемаха решенията, предложени от администрацията, а опозиция в демократичния смисъл на думата практически липсваше, макар сред съветниците да има хора от БСП, ВМРО, \"Глас народен\", Демократична България и ДСП. Нещо повече – с течение на времето двама избрани от листата на Реформаторския блок преминаха съответно във ВМРО и ГЕРБ, с което съвсем сведоха до минимум състава на опозицията.", "date": "2019.10.19", "title": "Избори в Русе – битка между четирима или сделка"}
{"url": "https://www.dnevnik.bg/kultura/2019/10/19/3978658_na_ostrova_na_portretite_v_plovdiv/", "text": "Яна Лозева е един от младите фотографи, които впечатляват с вниманието си към детайла и отдадеността към всяко начинание, с което се захванат. Въпреки това тя не се страхува да признае, че често не успява изпълни критериите, които сама си поставя. Казва, че се ангажира максимално, но това не е гаранция за качество. А вдъхновението е нещо много хубаво, но \"миньорският труд\" винаги е повече. \"Като фотограф ме вълнува това, което се изплъзва - нещо мимолетно и обезпокоително\", обяснява тя. Нейната нова изложба \"Терминал\" в Пловдив, чието откриване е  , представлява серия от протрети, направени на изоставения остров Адата в града. Лозева отбелязва, че това не е никак комфортно място, но в него има парадокс, който според нея е смислено преживяване. Заснемането на фотографиите протича за период от 2 седмици, реализирано е в рамките на резиденция Adata Air и е част от програмата на \"Пловдив 2019\". Целта, която Лозева си поставя в \"Терминал\", е да предаде пейзажа в портрети. Затова и островът почти не се вижда на снимките. \"Мястото, където някога са се събирали семейства за неделен пикник, сега е запуснато, обградено от града, пресечено от автомобилния мост, загубило е цветущия оптимизъм на думата \"остров\" като синоним на оазис, на спасителна твърдина. В друго настояще Адата би била остров, където природата започва да пренаписва историята за Робинзон, започва отначало\", пише в текста си за \"Терминал\" преводачът, автор и създател на издателство \"Точица\" Зорница Христова. Изложба  . \"Склад\" се намира на ул. \"Екзарх Йосиф\" 16 в Пловдив. Моментът, който се е отпечатал в камерата на съзнанието на Лозева от снимачния процес, е Светлана Янчева, заобиколена от яркосини водни кончета.  А повече информация за Яна Лозева може да бъде открита на  нейната страница в интернет. ", "date": "2019.10.19", "title": "На острова на портретите в Пловдив"}
{"url": "https://www.dnevnik.bg/tehnologii/2019/10/19/3974641_noviiat_skafandur_na_nasa_shte_napravi_astronavtite/", "text": "През 2024 г. на Луната отново трябва да стъпи човешки крак. Тази цел си постави американската космическа агенция НАСА преди около половин година. Преди това в орбита около естествения спътник на Земята ще бъде изградена междинна станция, от която да се спускат капсули на повърхността на Луната. Идеята на директора на НАСА Джим Брайдънстайн е два екипажа да се спуснат едновременно от двете страни на спътника. Ключов детайл от мисията до Луната, която официално е кръстена \"Артемида\", е скафандърът на космонавтите. В момента той се изработва от учените в НАСА. Те са си поставили за цел костюмът на космонавтите да позволява изпълнението на много по-сложни задачи от тези, които се правят в момента.      \"Скафандрите са като персонализиран космически кораб, който прилага всички защити от суровата среда на космоса\", пише на сайта на НАСА, като се уточнява, че новият скафандър е кръстен xEMU. Безопасността на първо място Безопасността винаги е основен приоритет при космическите мисии. Благодарение на новите роботизирани мисии до Луната учените вече знаят много повече за нея спрямо предшествениците си в НАСА, които преди 50 години изпратиха на естествения спътник на Земята Аполо 11 с екипаж Нийл Армстронг, Майкъл Колинс и Едуин Олдрин. Тогава най-големите притеснения са били каква е почвата на Луната и дали ще успее да поддържа теглото на астронавтите. Сега се знае, че по-голяма опасност е почвата да е съставена от малки стъклени частици, които могат да увредят костюма. Именно заради това новият скафандър има набор от прахоустойчиви функции, за да предотврати вдишване на вредни за организма прахови частици. Освен това костюмът ще издържа на температурни крайности от минус 121 до плюс 121 градуса. Електронните и водопроводните системи на портативната система за поддържане на жизнените функции при излизане в открития космос, позната като раницата на гърба на астронавтите, са минимизирани. Това от своя страна е позволило да се направи дубликат на почти всяка от тези жизнено важни функции, което пък ще удължи и продължителността на космическите разходки. Повече подвижност за астронавтите \"Артемида\" ще бъде първата мисия, в която астронавтите ще бъдат по-пъргави от всякога. Познатите видео клипове, на които се вижда как космонавтите подскачат като зайци, за да се придвижват по лунната повърхност, няма да се наблюдават този път. Основните компоненти на костюма под налягане са горният торс, шлемът, долният торс и охлаждащата дреха. Новият долен торс включва модерни материали и шарнирни лагери, които позволяват огъване и въртене в бедрата, увеличено огъване в коленете, а ботушите са с гъвкава подметка. Актуализирано е разположението на горния торс спрямо раменете, като това позволява на астронавтите да движат по-свободно ръцете си и лесно да повдигат предмети над главата си. Новата функционалност минимизира усилията, необходими за пълна подвижност, благодарение на лагери, които позволяват пълно завъртане на ръката от рамото до китката. Вътре в шлема НАСА преработва комуникационната система. В момента слушалките, използвани в сегашните костюми, могат да се запотят, а това затруднява работата на астронавтите. Микрофонът пък не винаги проследява добре движенията на астронавта. Новата аудио система включва множество функционалности, които се активират с гласа на космонавта. В допълнение, предпазната мембрана на каската, която пази лицето, ще може лесно да се подменя и няма да има нужда от Земята да бъде пращана нова при следващата мисия, каквато е практиката в момента. За да са сигурни в създаването на най-добрия скафандър, учените в НАСА подлагат астронавтите на пълно 3D сканиране на тялото, докато изпълняват основни движения и пози, очаквани по време на космическите разходки. С пълен 3D анимиран модел, НАСА ще осигури най-голям комфорт и най-широк обхват на движенията за всеки астронавт, като създаде персонализиран костюм за всеки от тях.", "date": "2019.10.19", "title": "Новият скафандър на НАСА ще направи астронавтите по-пъргави и ще удължи космическите разходки"}
{"url": "https://www.dnevnik.bg/sviat/2019/10/19/3978520_snoudun_novoto_boino_pole_s_vlastite_shte_e_za/", "text": "Правителствата на САЩ, Великобритания и Австралия опитват да подкопаят единствения метод за защита на информацията, на който може да се разчита - криптирането. Ако успеят, обществената инфраструктура и личният ни живот ще бъдат в постоянна опасност. За това предупреди информаторът Едуард Сноудън в свое мнение, публикувано във в. \"Гардиън\". \"Във всяка страна по света компютри поддържат лампите светещи, лавиците в магазините заредени, язовирите затворени и транспорта движещ се. Уязвимостта на компютрите и компютърните ни мрежи е най-голямата опасност в световната оценка на заплахите на американското разузнаване – повече от тероризма, повече от евентуална война. Банковата ви сметка, оборудването на местната болница,  президентските избори в САЩ през 2020  г. - всички те зависят от сигурността на компютрите\", пише Сноудън. \"Всеки имейл, който изпращате, всяка дума, която  пишете в търсачка , всяко срамно нещо,  което правите онлайн , се предава през един все по-враждебен интернет\", припомня още той. По-рано този месец САЩ, Великобритания и Австралия поискаха \"Фейсбук\" да създаде \"задна врата\" в  криптирането на чат приложенията си , което би позволи на всеки с \"ключа\" за тази врата да има неограничен достъп до личната комуникация. Засега \"Фейсбук\" отказва. Сноудън припомня още, че  през 2013г., когато направи разкритията си , криптирането не е било толкова разпространено. Но шест години по-късно големите компании го ползват по подразбиране и около 80% от уеб трафикът е криптиран. Дори бившият шеф на американското разузнаване  Джеймс Клапър  признава, че разкритията за масовото наблюдение, извършено от службите, са направили интернет по-сигурен. Натискът върху \"Фейсбук\" идва с отворено писмо, подписано от американския главен прокурор Бил Бар и министърът за националната сигурност Кевин Макалийнън, британският вътрешен министър Прити Пател и австралийският вътрешен министър Питър Дътън. Те настояха \"Фейсбук\" да се откаже от плановете си да криптира всички съобщения във всичките си платформи, за да могат властите да имат по-бърз достъп до тях при разследвания за тероризъм, сексуална експлоатация на деца и други тежки престъпления. Ако това се случи, потребителите ще бъдат уязвими по подразбиране, предупреждава Сноудън, а съобщенията им ще са уязвими не само за разследващите на Запад, но и за разузнавачите на Китай, Русия и Саудитска Арабия, както и за хакери по целия свят. Системите за криптирана комуникация от типа E2EE са построени така, че съобщенията да могат да се четат само от изпращача и получателя, дори ако се съхраняват на трето място – например у \"Фейсбук\". \"Ключовете\", които служат за разчитане на всяко съобщение, се намират на само на техните устройства. Това означава, че те не могат да бъдат откраднати при големи пробиви в сигурността и на практика превръща големите компании от \"всевиждащи очи\" в \"слепи вестоносци\", обяснява Сноудън. \"Американското правителство твърди, че ако няма неограничен достъп до всичко, което човек прави във \"Фейсбук\", няма да може да разследва терористи, перачи на пари от дрога и детски насилници - злодеи, които в действителност не си планират престъпленията по публични платформи, особено не и в американските, които имат едни от най-напредналите автоматични филтри и методи за докладване\". Истината е, че криптирането от край до край премества контрола от ръцете на компаниите и преносителите на информация в ръцете на потребителите. Това означава, че правителството ще трябва да се преориентира към таргетирано и методично наблюдение, вместо към всеобщо такова. То ще трябва да се върне към класическите методи на разследване, които са едновременно ефективни и защитават правата на хората, вместо към тотално следене. В този сценарий ще останем не само в безопасност, но и свободни, пише Сноудън.", "date": "2019.10.19", "title": "Сноудън: Без криптиране губим всяко лично пространство, това е новата битка"}
{"url": "https://www.dnevnik.bg/sport/2019/10/19/3978518_leo_kenya_wote_wanajivunia_yeye_ni_mkenya_ili_kak_roma/", "text": "Да бъдеш свързан с феновете е основополагащо в ерата на технологиите. \" Рома\" обаче издига на друго ниво присъствието си в социалните мрежи  и италианският клуб го доказа отново. В събота акаунтът на тима в \"Туитър\" поздрави Елиуд Кипчоге за  историческото му бягане за под 2 часа в маратона , като в описанието на съобщението на английски бяха включени знамена на Кения. Впоследствие потребител от социалната мрежа призова админът на акаунта да отговори на суахили... От \"Рома\" изпълниха предизвикателството и отговориха с \"leo Kenya wote wanajivunia yeye ni mkenya\", което в превод означава: \"Днес всички кенийци са горди, че той (Елиуд Кипчоге) е кениец\". По-късно от клуба благодариха на феновете, че са помогнали в научаването на суахили. Съобщението бързо привлече погледите, като мнозина призоваха да бъде създаден отделен \"Туитър\" акаунт на \"Рома\" с новини на суахили. Скоро създаването му стана факт, като акаунтът вече има над 22 хиляди последователи. \"Бяхме залети от искания на фенове от Кения, Танзания, Уганда и други държави в източна и югоизточна Африка за създаването на акаунт на суахили. Като се има предвид страстта на тези привърженици към европейския футбол, е изненадващо, че досега нито един футболен клуб извън Африка не се е опитал да общува с тях на суахили или пиджин\", казва шефът по стратегията в клуба Пол Роджърс. Той допълни: \"Това ще позволи да бъдем директно свързани с тези фенове по начин, който им подхожда и е в съответствие с нашата стратегия да разчупим комуникационните бариери между клуба и нашата глобална фен база\" \"Рома\" вече има акаунти в \"Туитър\" на 14 различни езика. Те включват английски, арабски, индонезийски, испански, френски, португалски, босненски, турски, холандски, фарси, пиджин и китайски. Суахили е майчин език за населението на Източна Африка и региона. Той е говорим от около 82 милиона души по света.", "date": "2019.10.19", "title": "leo Kenya wote wanajivunia yeye ni mkenya, или защо \"Рома\" премина на суахили"}
{"url": "https://www.dnevnik.bg/bulgaria/2019/10/19/3978861_jandarmeriia_ohraniava_transportiraneto_na_bjuletini/", "text": "Жандармерия охранява транспортирането на бюлетините за предстоящия на 27 октомври местен вот от София към населените места в страната. \"Днес за трети пореден ден съпровождаме и охраняваме моторните превозни средства, които транспортират изборните книжа и бюлетини към областните центрове на територията на страна\", каза тази сутрин заместник-директорът на Дирекция \"Жандармерия\" Петър Антиев, цитиран от \"Дарик\". Той припомни, че извозването започна в четвъртък и посочи, че ще продължи до другия четвъртък. Днес бюлетини ще се превозват по няколко маршрута. Първият е Перник-Кюстендил, вторият е Враца-Монтана-Видин, третият до Стара Загора, четвъртият до Смолян. Антиев обясни, че ангажиментът на МВР и конкретно на служителите на дирекция \"Жандармерия\" е по съпровождане на охрана на моторното превозно средство, което превозва изборните книжа и бюлетини. Бюлетини вече са доставени в Бургас, Русе, Варна, Търговище и Шумен. Относно транспортирането няма специфичност, която да обуславя избора на местата, от които да започне доставката на изборните книжа. \"Към момента  тиражът на бюлетините , който е одобрен във връзка с подадените заявки на Общинските избирателни комисии, е 17 257 800. За общински съветници тиражът на бюлетините е 6 900 600. Същият е тиражът по отношение на бюлетините за кмет за община, тъй като съвпадат като данни:, каза по-рано говорителят на ЦИК Александър Андреев. \"По отношение на кметове на райони това включва кметове на райони в трите града София, Пловдив и Варна е 1 858 100 броя, за кметове на кметства – 1 598 500 бюлетини\", добави той. Прогнозната сума на поръчката е малко над 6 млн. лв. с ДДС.", "date": "2019.10.19", "title": "Разнасянето на бюлетините за местните избори под охраната на жандармерията"}
{"url": "https://www.dnevnik.bg/politika/2019/10/19/3978867_izborna_hronika_detskite_gradini_i_chistotata_na/", "text": "                         Фандъкова: Разработва се система за електронно издаване на разрешение за строеж \"Разширяваме услугите, които гражданите и бизнесът могат да получат по електронен път. Системата за електронно издаване на разрешение за строеж вече се разработва, каза днес кандидатът за кмет на София Йорданка Фандъкова, издигната от коалиция ГЕРБ-СДС на среща с представители на бизнеса в район \"Връбница\". \"Това е начинът с конкретни действия да гарантираме публичност и контрол на работата на администрацията и да пресичаме опити за решаване на казуси с услуги под масата\", допълни тя. Тя посочи, че от ноември 2019г. има готовност и всички обществени поръчки в общината да се провеждат по електронен път, чрез единна електронна платформа. Нинова във Видин: Пак ще се опитат до подменят волята на народа Пазете резултата в нощта на изборите – пак ще се опитат да подменят волята на народа.Нека народът реши и да избере свободно своите водачи, каза на предизборна среща във Видин лидерът на БСП Корнелия Нинова. Според нея хората са държани в подчинение години наред, защото ако си кажат мнението, ще ги изгонят от работа. Нинова обяви още, че се подписи от Видин, Монтана и Враца за създаване на \"Фонд Северозапад\", в който да се отделят средства от бюджета за развитие на този район от страната. Детските градини и чистотата на въздуха са първите ми приоритети, обяви Манолова Осигуряването на места в детските градини за всяко дете и повишаване на чистотата на въздуха са първите приоритети на Мая Манолова, ако бъде избрана за кмет на София, съобщи тя днес пред \"Нова телевизия\". Бившият омбудсман обяви, че има план как за четири години да реши проблема с градините, като това щяло да струва по 160 млн. лева на година. \"Парите могат да дойдат със спирането на корупционните практики, които ощетяват бюджета на общината със 100-200 милиона на година\", допълни Манолова.", "date": "2019.10.19", "title": "Изборна хроника: Нинова във Видин: Пак ще се опитат до подменят волята на народа"}
{"url": "https://www.dnevnik.bg/sviat/2019/10/19/3978871_buntove_i_izvunredno_polojenie_v_chili_sled_poskupvane/", "text": "Президентът на Чили Себастиан Пинера обяви извънредно положение след вчерашните бунтове в столицата Сантяго срещу поскъпването на транспорта, предадоха световните агенции, цитирани от БТА. Сблъсъците принудиха силите на реда да блокират всички станции на метрото. По-рано бяха отправени призиви гражданите да се качват в мотрисите без билети в знак на протест срещу увеличението на цените на билетите за метрото от 800 на 830 песос (1.04 евро) в пиковите часове. През януари билетите поскъпнаха с 20 песос. Протестиращи атакуваха почти всичките 164 станции на метрото, чупейки въртящите се входни прегради и бариери. Ръководството на метрото обяви, че в името на безопасността на пътниците и опазването на общественото и частно имущество мрежата няма да работи поне да понеделник. Вчера Пинера заяви пред Радио Агрикултура, че всички имат право да протестират, но не и да рушат.      Метрото в Сантяго е най-модерното в Южна Америка и най-дългото - 140 километра. Спирането му вчера принуди много жители на чилийската столица да се приберат пеша у дома си, понякога на доста големи разстояния. На различни места в града протестиращите издигнаха барикади и влязоха в сблъсъци с полицията, която използва водни оръдия и сълзотворен газ. В четвъртък бяха задържани 133-ма души за разрушаване на съоръжения в метростанциите, където пораженията според ръководството на метрото възлизат между 400 и 500 милиона песос (630 000 евро).", "date": "2019.10.19", "title": "Бунтове и извънредно положение в Чили след поскъпване на билета за метро"}
{"url": "https://www.dnevnik.bg/photos/2019/10/19/3978849_fotogaleriia_bosnenkata_obsebena_ot_chervenoto/", "text": "Зорика Реберник е прекарала живота си заобиколена от червения цвят и смята да остане така - дори и след като умре.", "date": "2019.10.19", "title": "Фотогалерия: Босненката, обсебена от червеното"}
{"url": "https://www.dnevnik.bg/sviat/2019/10/19/3978875_boing_sa_obvineni_v_kriene_na_informaciia_za_problemi/", "text": "Федералното управление за авиация на САЩ (FAA) обвини \"Боинг\", че е крил от него важни документи за сертификацията на модела 737 Макс, включително размяна на съобщения между пилоти, според които автоматичната система за стабилизиране прави самолета трудно управляем в симулатор, предадоха \"Франс прес\" и \"Ройтерс\", цитирани от БТА. Този модел има забрана за летене след две авиокатастрофи в рамките на няколко месеца със самолети на \"Етиопските авиолинии\" (Ethiopian Airlines) и на индонезийската авиокомпания \"Лайън еър\" (Lion Air), при които загинаха общо 346 души. Съобщенията в месинджър са от ноември 2016 година, тоест една година преди сертифицирането на 737 Макс. В тях бившият пилот Марк Форкнър, цитиран от АФП, казва на своя колега Патрик Густавсон, че системата за стабилизиране при полет Ем Си Ей Ес (Maneuvering Characteristics Augmentation System - MCAS) не функционира правилно в симулатора, а Густавсон отговаря, че трябва да се актуализират инструкциите в наръчника за управление. В друго съобщение, цитирано от Ройтерс, Форкнър казва, че \"просто е излъгал\" регулатора, а събеседникът му отговаря, че \"това не е било лъжа, никой не ни беше казал, че става въпрос за случай на проблем\" със системата за стабилизиране. \"Боинг\" обяснил на регулатора, че е открил тези документи преди няколко месеца. Федералното управление за авиация е поискало обяснения от ръководителя на самолетостроителя Денис Молънбърг.", "date": "2019.10.19", "title": "\"Боинг\" са обвинени в криене на информация за проблеми на модела 737 Макс"}
{"url": "https://www.dnevnik.bg/politika/2019/10/19/3976866_noviiat_obshtinski_suvet_v_sofiia_izvestni_i_neizvestni/", "text": "Тази есен местните избори в София са изключително оспорвани и причина за това е не само очертаващият се балотаж за кметския пост, но и съревнованието за 61 места в Столичния общински съвет (СОС). За първи път ГЕРБ може да загуби мнозинство в съвета, като според различни прогнози ще има между 21 и 26 общински съветници вместо сегашните 30 (досега ГЕРБ си осигуряваше липсващия глас обикновено от СДС и ДБГ). Очакванията са в новия общински съвет да има между седем и девет групи, което не е необичано за София, както и двама независими съветници. Според  последното публикувано проучване на \"Алфа Рисърч\"  след групата на ГЕРБ, подкрепата за която е 32.1%, се очаква да бъдат групите на \"БСП за България\" с 21.4% от гласовете и \"Демократична България\" с 15.5%. По изчисления на партийните щабове социалистите ще имат 15-16 места, а десните - 11-12. Останалите места в Столичния общински съвет ще бъдат разпределени между ВМРО (6.1%), кандидатите на \"Спаси София\", \"Глас Народен\" (2.6%), листата на коалицията зад Мая Манолова - \"ДБГ, НДСВ, ЗНС\" (2.5%) и вероятно други по-малки партии. Кандидатите за общински съветници в София са 1010, а позициите в бюлетината са 34, в т.ч. листите и независимите кандидати. Освен това има и опцията \"Не подкрепям никого\". Според изборни експерти на този вот разместването на листите в София ще е по-трудно, тъй като за да сработи преференцията, за конкретен кандидат трябва да гласуват 7% от подкрепящите листата, а не както досега - от общинската избирателна квота, която през 2015 г. бе около 6300 гласа. Новите стари съветници  За да намали загубата на доверие заради компромисни решения, некачествени ремонти и спорни условия в обществени поръчки в София, ГЕРБ извади от листата си, чийто водач е Йорданка Фандъкова, дългогодишни общинари като Андрей Иванов, Орлин Алексиев и Орлин Иванов и ги замени с гражданска квота, кандидати от която са кардиологът проф. Иво Петров, акушер-гинекологът проф. Асен Николов и архитектът от критикуващата местната управа \"Група Град\" Ивайло Петков. На избираеми места са дългогодишните съветници от ГЕРБ Елен Герджиков, Малина Едрева, Николай Стойнев, Татяна Георгиева, Екатерина Йорданова, Валя Чилова, Лорита Радева, Силвия Христова, Анна Стойкова и Зафир Зарков, както и колегите им Борислав Борисов от СДС и Стефан Марков и Прошко Прошков, които досега бяха съветници от ДБГ в групата на Реформаторския блок. В листата влизат шефът на Центъра по градска мобилност Христиан Петров, радиоводещият Симеон Колев и директорът на 119-о СУ Диян Стаматов (още за листата на ГЕРБ вижте  тук ). Социалистите, чиято политическа група в СОС беше трета по численост, се надяват да удвоят броя на съветници си, които сега са седмина. На избираеми места са досегашните съветници Калоян Паргов, който е и лидер на БСП в София, Милка Христова, Иван Таков, Владимир Данев, Альоша Даков, Николай Николов, както и зам.-областният управител Диана Тонова и Иван Мечков от Комунистическа партия на България (още за листата на \"БСП за България\" вижте  тук ).      На челните избираеми места в листата на \"Демократична България\" са бившият председател на Софийския районен съд Методи Лалов, кандидатът за кмет и председател на Камарата на архитектите в България арх. Борислав Игнатов, актьорът Веселин Калановски, досегашните съветници от ДСБ Марта Георгиев и Иво Божков, както и лидерът на градската организация на партията Любомир Георгиев. В новия общински съвет ще влязат и съпредседателят на Зелено движение Владислав Панев, природозащитникът Тома Белев, както и програмистът Михаил Паргов и софтуерният инженер Симеон Ставрев, които са от \"Да, България\" (още за листата на \"Демократична България\" вижте  тук ). С шансове от листата на ВМРО, чийто водач е кандидатът за кмет Ангел Джамбазки, който ще остане евродепутат, са досегашните общински съветници Карлос Контрета и Димитър Антов, градският лидер на партията Владимир Митов и адвокатът Михаил Петров. На първите места в листата на \"Глас Народен\" са съветници от група \"Пет\" в изтичащия мандат - Светослав Витков, Стоян Александров, Иван Велков и Венцислав Мицов. Водач на листата на коалицията между ДБГ, НДСВ и ЗНС е лидерът на ДБГ Димитър Делчев, а втори е настоящият общински съветник от коалиция \"Сердика\" Воислав Тодоров. Според проучването на \"Алфа Рисърч\" 9.9% от избирателите биха гласували за други кандидати. Борис Бонев и Гергин Борисов от \"Спаси София\" са издигнати от два инициативни комитета и според повечето прогнози ще влязат в новия съвет. С малко доверие са листите на НФСБ, \"Атака\", АБВ и \"Движение 21\". Кой ще взема решенията Възможните мнозинства в новия общински съвет зависят и от това дали настоящият кмет и кандидат на ГЕРБ и СДС за нов мандат Йорданка Фандъкова ще спечели изборите. Според изследването на \"Алфа Рисърч\" тя има символична преднина от 1.7% пред издигнатата от инициативен комитет Мая Манолова, която е подкрепена от БСП, АБВ, \"Движение 21\", ДБГ, НДСВ, ЗНС, \"Път на младите\", \"Волт\" и др. Ако Фандъкова спечели нов мандат, ГЕРБ вероятно ще се опита да повтори управленската формула от национално ниво и да работи със съветниците на ВМРО. И в този мандат двете партии работят заедно, а съветниците от малката група често подкрепят управляващите с гласувания си. Според представители на двете формации не е невъзможно заедно да постигнат мнозинство след изборите, но хора от ВМРО, които се надяват на шестима съветници в новия СОС (сега \"патриотите\" имат петима), казват, че коалицията не е сигурна и имат критики и изисквания към ГЕРБ. Едно от тях може да е представител на ВМРО да е зам.-кмет на Столичната община. Ако мнозинство няма, Фандъкова ще трябва да търси подкрепата и на други групи или отделни съветници. Ако Манолова, която няма собствена листа и не е кандидат за общински съветник, спечели изборите за кмет на София, ще трябва да търси подкрепа за политиките си, тъй като партиите, които застанаха зад нея, трудно биха имали 31 съветници. Тогава вариант остава тя да работи за мнозинства по различни решения, което не изглежда лесно. И при двата сценария решаващи ще се окажат гласовете на съветниците от \"Демократична България\", които сега заявяват, че не подкрепят нито една от двете, както и политиките в техните платформи. На национално ниво обединението се стреми да е алтернатива на правителството на Бойко Борисов, така че подкрепа за местното управление на ГЕРБ би носела загуби. Същото би било и при евентуална подкрепа за Манолова, която е дългогодишен ляв политик, а избирателите на \"Демократична България\" са предимно десни. Какво предстои  След изборите най-важната задача пред новия общински съвет е приемането на общинския бюджет за следващата година, който обаче се предлага от екипа на кмета. Обикновено столицата разполага с огромен бюджет, като за т.г. той е 1.7 млрд. лв. В задачата влиза и определянето на размера на местните данъци и такси за 2020 г., чиито параметри обаче са заложени по закон и не зависят толкова много от разпределението на силите в съвета. По време на кампанията и Фандъкова, и Манолова обещаха, че промяна на данъците и таксите няма да има. Друга задача пред новите общински съветници вероятно ще бъде изменението на Общия устройствен план на София, каквито заявки се чуха от различни кандидати. По закон общинският съвет е колективен орган с обща компетентност, т.е. политиката му се формира въз основа на мнозинството. Основно негово правомощие е да приема общинските наредби и промените в тях, т.е. от него зависят задължения на гражданите и санкции за неспазването им. Той избира ръководствата на общинските фирми и болници и се разпорежда с общинско имущество. Общинският съвет обаче няма думата при провеждане на обществени поръчки, възложител на които е кметът на общината. Той има по-голяма роля при концесии, които може да планира. Столичният общински съвет заседава два пъти месечно - всеки втори и четвърти четвъртък. Всеки общински съветник може да участва в две комисии, които обикновено заседават преди съвета. Чистото месечно възнаграждение на един общински съветник в София е около 1100 лв., като няма ограничения той да работи и нещо друго.", "date": "2019.10.19", "title": "Новият общински съвет в София: известни и неизвестни"}
{"url": "https://www.dnevnik.bg/kultura/2019/10/19/3974881_otkus_ot_v_kraia_na_dugata_na_djek_london/", "text": "                         Преживяванията му като ловец на стриди, моряк, златотърсач, скитник, военен кореспондент и пътешественик в Тихия океан са основата на разказите му за Клондайк и Хаваите – истории за приятелство, предателство, любов и приключения, за сблъсъка между човека и природните стихии. \"В края на дъгата\" предлага за пръв път на български специално подбрани разкази на писателя. Две бяха причините, по които Хлапака от Монтана захвърли своите чапарейхос и мексиканските шпори и изтръска от нозете си праха от земите на Айдахо. На първо място, с настъпването на цивилизация с установен, трезв и строг морал бе сложен край на примитивното състояние на земите с добитък на Запад, така че изисканото общество не гледаше хладно и с неодобрение на него и подобните му. На второ място, в един от бележитите си мигове населението се беше надигнало и отместило границата с няколко хиляди мили. По този начин благодарение на несъзнателното си прозрение зрялото общество направи място за своите възмъжаващи членове. Вярно, новите територии бяха най-вече голи, но техните няколкостотин хиляди квадратни мили безплодие поне даваха възможност онези, които иначе щяха да се задушат по родните си места, да дишат с пълни гърди. Един от тях беше Хлапака от Монтана. Тръгнал за океанския бряг с бързина, с каквато може да се движи човек, гонен от няколко шерифски потери, с повече кураж, отколкото пари на Кралството, младият мъж успя да замине от пристанището на протока Пюджит и да остане жив въпреки непредвидените трудности, дължащи се на морската болест и храната по време на плаването. Доста прежълтял и изпит, Хлапака остана непроменен и когато един ден през пролетта на същата година слезе на брега в Дайа, беше все така несломим. Като се имат предвид високите цени на кучетата, храната и снаряжението, както и митническите разпоредби на две хванали се за гушата правителства, скоро Хлапака осъзна, че Северът е всичко друго, само не и Меката на бедняка. Тогава взе да се оглежда за бърза печалба. Между брега и проходите се бяха пръснали хиляди пламенни поклонници. Тъкмо тях реши да обработва Хлапака от Монтана. На първо време раздаваше карти за фаро в къща от борови стволове, където играеха комар, ала нежелана необходимост го накара да се откаже от този период на живота си и да се придвижи по-нагоре по пъртината. После си намери ниша в продаването на клинци за подкови, при това ги предлагаше на нормална цена – четири за долар, докато неочаквана пратка от около сто бъчви с клинци така наводни пазара, че го принуди да се освободи от стоката си на загуба. Подир това се установи в Овчия лагер – организираше работниците, опаковащи пратки, и дневно печелеше по десет цента на всеки фунт товар. Благодарните работници подкрепяха играта на фаро и на рулетка и весело се отърваваха от припечеленото. Ала неговият търгашески нюх се проявяваше прекалено активно, за да го търпят дълго, затова една нощ го нападнаха, изгориха бараката му, разделиха си събраните пари и го изпратиха на пъртината с олекнали джобове. Негов верен спътник бе лошият късмет. Договори се с благонадеждни партньори да прекарва уиски през границата по опасни и непознати пътища и още първата пратка беше конфискувана от Конната полиция. Безброй несполуки се опитаха да вгорчат живота му и да го подтикнат към действие, така че той отпразнува пристигането си на езерото Бенет, като тероризира лагера в продължение на двайсет и четири часа. После събралите се златотърсачи го сложиха на мястото му с пожеланието да се пръждосва. Хлапака от Монтана изпитваше голямо уважение към подобни общности и се подчини с такава бързина, че без да иска, си тръгна, подкарал чужд впряг. Това се равнява на конекрадство по местата с по-мек климат, затова той тръгна към планинските възвишения оттатък Бенет и стигна чак до Тагиш, а там направи първия си лагер – на няколкостотин мили на север. Случи се по време, когато се очакваше пролетта да настъпи всеки миг и много от постоянните жители на Досън тръгнаха на юг по последния лед. Той се запознаваше с тях, научаваше имената им, виждаше какво притежават и продължаваше нататък. Имаше добра памет, а и услужливо въображение; само честността не беше сред неговите добродетели. В Досън винаги се радваха да получат вести и като видяха шейната на Хлапака от Монтана да се носи надолу по река Юкон, излязоха на пъртината да го посрещнат. Не, той не носеше вестници, не знаеше дали вече са обесили Дюрант, нито кой е спечелил на състезанието за Деня на благодарността. Не знаеше дали между Съединените щати и Испания има военни действия, нямаше представа кой е Драйфус. Обаче О’Брайън? Как, не бяха ли чули? О’Брайън се беше удавил в Белия кон; от цялата група само Чарли от Ситка останал жив. А Джо Ладю? И двата му крака замръзнали в Пет пръста и ги ампутирали. После, Джак Далтън... Загинал при експлозията на \"Гривестия тюлен\" заедно с всички моряци. А Бетълс? Удавил се при корабокрушението на \"Картаген\" в теснините Сиймор – от триста души оцелели само двайсет и четири. Колкото до Бил Бързата вода, той пропаднал в тънкия лед на езеро Льо Барж заедно с пет жени от оперната трупа, която съпровождал. А пък губернатор Уолш загубил всичките си хора, както и осем шейни, на Трийсета миля. Девeро? Кой беше Деверо? А, куриерът ли? Индианци го застреляли на езерото Марш. Такива работи. Разчу се и мъжете се тълпяха, за да питат за приятели или съдружници, но на свой ред биваха измествани, прекалено слисани, за да ругаят. Докато Хлапето от Монтана стигне до склона, оказа се заобиколен от няколкостотин златотърсачи с дрехи от кожи. Когато минаваше край казармата на Конната полиция, вече беше в центъра на шествие. При Операта се превърна в средоточие на развълнувана тълпа и всеки неин член се опитваше да научи как е някой негов другар, потеглил от Досън. От всички страни го канеха да пийне. За пръв път Клондайк искаше да прегърне един пришълец. Цял Досън жужеше. В историята на града не беше имало такава поредица от катастрофи. Всеки забележителен мъж, заминал през пролетта на юг, се оказа заличен от лицето на земята. Дървените къщи избълваха обитателите си. Мъже с обезумели погледи бързаха по потоци и дерета да намерят човека, разказващ за толкова трагедии. Съпругата на Бетълс, наполовина рускиня, беше неутешима. Седна край огнището, клатеше се напред-назад и сегиз-тогиз посипваше с бяла пепел смолисточерните си коси. Знамето на казармата беше спуснато наполовина. Досън оплакваше своите мъртъвци.", "date": "2019.10.19", "title": "Откъс от \"В края на дъгата\" на Джек Лондон"}
{"url": "https://www.dnevnik.bg/sport/2019/10/19/3978880_koi_e_mihail_kasabov_-_chovekut_natovaren_s/", "text": "След 14 години начело  Борислав Михайлов  приключи кариерата си като президент на Българския футболен съюз (БФС). Бившият вратар се превърна в най-дълго управлявалия българския футбол, но след скандалите около мача с Англия, белязан от  позорна загуба с 0:6  и расистки скандирания, подаде оставка. Все още не е ясно кой ще бъде наследникът на Михайлов, като това ще бъде решено на следващия конгрес на БФС, който може да бъде свикан в началото на 2020 г. Дотогава човекът, натоварен със задачата да ръководи българския футбол е  Михаил Касабов . Дотук той беше вицепрезидент и член на Изпълкома, но в следващите месеци отговорността пада върху него. Касабов, който е на 64 години, е най-дългогодишния служител на Българския футболен съюз, като започва работа там още през 1979 година. За целия период, в който е във футболния съюз Касабов е и единственият служител, който никога не се е замесвал пряко или косвено в скандал. \"Поемам тази отговорност в момента, но категорично заявявам, че на конгреса няма да се кандидатирам за президент на БФС\", каза Касабов в петък. Между \"Левски\", Германия и БФС Михаил Касабов е роден в София през 1955 г., като завършва образованието си в Софийския университет, където се дипломира като юрист. Само на 24 години през 1979 г. той започва почасово работа в Българската футболна федерация (БФФ) като служител на международния отдел. Бързо се оформя като важен служител, след като знае немски език и държи контакта между БФФ и Германския футболен съюз (DFB), освен това през него минава и комуникацията с \"Адидас\", който по това време доставя екипировка на националния отбор. Касабов остава в БФФ в продължение на пет години, след което в периода 1984-85 г. започва работа в \"Левски\", който е и неговият любим отбор. Следва ново завръщане завръщане вече в БФС, както е прекръстена футболната федерация, за да оглави международния отдел. Единственият период, в който Касабов не работи в БФС е в началото на 90-те години (1991-1994 г.). Тогава начело на съюза за пловдивските брокери Христо Данов и Христо Александров. По това време Касабов е за кратко вицепрезидент на \"Левски\", а след това няколко години член на управителния съвет на клуба. От 1975 г. той е член на \"Байерн\" (Мюнхен), като за заслуги получава първо сребърна, а след това и златна значка на клуба. Агент \"Иван\" от Държавна сигурност През 2016 г. става ясно, че Михаил Касабов, заедно с още десет души в ръкодоството на футбола са агенти на Държавна сигурност. Вече временно изпълняващият длъжността президент е вербуван като агент от Второ главно управление на ДС (контраразузнаването) под псевдонима \"ИВАН\" през 1986 г.. Неговата агентурна принадлежност е оповестена от Комисията по досиетата при проверката на кредитните длъжници към \"Банка за земеделски кредит\" (БЗК) през септември 2016 г. Касабов е сътрудничил на 03 отдел \"ФРГ, Австрия, Франция\" във ВГУ по линия на Западна Германия. Освен кариерата си във футбола Касабов се занимава и с частен бизнес, като през 90-те години на 20 век е представител на \"Адидас\" за България. За кратко има интерес в хазартния бизнес, а в момента според справка в Търгорския регистър е съдружник само в една фирма. Това е Б.Н.К., в която е съдружник с бившия футболист на \"Левски\" и бивш член на Изпълкома на БФС Веселин Балевски. Неизменната дясна ръка Преди да поеме поста на временно изпълняващ длъжността президент, Михаил Касабов 14 години беше до Борислав Михайлов в ролята на вицепрезидент. Заедно с Йордан Лечков, който беше първи вицепрезидент, беше до Михайлов през цялото време. Касабов е работил общо със седем ръководители на БФФ или БФС. На 21 ноември 1995 г. той става вицепрезидент на БФС, след като на власт идва Иван Славков. В продължение на 10 години той е до президента, а след смяната на властта и оглавяването на БФС от Четвъртите в света начело с Борислав Михайлов, остава на поста си заради големия си опит. Благодарение на контактите си на всякакво ниво и връзките с Германия Касабов урежда и добри договори за БФС. Включително контракт с \"Пума\" за доставка на екипировка преди години, както и приятелски мач с Германия през 2002 г. в София, който донесе на БФС 1.5 милиона марки от телевизионни права. Дълги години Касабов е член на комисии на УЕФА и ФИФА.", "date": "2019.10.19", "title": "Кой е Михаил Касабов - човекът, натоварен с отговорност да оглави БФС"}
{"url": "https://www.dnevnik.bg/tehnologii/2019/10/19/3978887_za_purvi_put_v_istoriiata_dve_jeni_izliazoha_v/", "text": "За първи път в историята две жени излязоха в открития космос. След близо 7-часовата си космическа разходка Кристина Кук и Джесика Миър се прибраха успешно в Международната космическа станция и разговаряха с президента Доналд Тръмп, съобщи БНТ. За Миър това беше първи излизане в открития космос, а за Кук - четвърто. Мисията им се очакваше да продължи пет часа, но двете останаха извън Международната космическа станция близо седем часа. В разговора с астронавтите Доналд Тръмп не пропусна да отбележи, че след стъпването на Луната, следва Марс.      НАСА планираше първата изцяло дамска космическа разходка да се състои през пролетта, но недостиг на подходящи по размер скафандри  я отложи . В момента на Международната космическа станция освен Кук и Миър се намират още четирима астронавти.", "date": "2019.10.19", "title": "За първи път в историята две жени излязоха в открития космос"}
{"url": "https://www.dnevnik.bg/photos/2019/10/19/3978897_snimka_na_denia_pohod_na_svobodata/", "text": "Поход на свободата\" , в подкрепа на жертвите на трафик на хора, се проведе в 25 града в България.", "date": "2019.10.19", "title": "Снимка на деня: Поход на свободата"}
{"url": "https://www.dnevnik.bg/sport/2019/10/19/3978898_niama_zaplata_niama_mach_netipichniiat_protest_na/", "text": "Какво можеш да направиш, ако дълго време работиш, но не получаваш заплата? На този въпрос отговориха футболистите на мексиканския \"Веракрус\",които няколко месеца не са получавали пари. Тимът от елита на Мексико обмисляше да бойкотира двубоя с \"Тигрес\", но в крайна сметка реши да излезе на терена. В първите четири минути футболистите на \"акулите\" отказаха да играят и демонстративно стояха на местата си, което позволи на съперника да вкара два гола. В крайна сметка срещата завърши 3:1 за \"Тигрес\". \"Някои футболисти не са получавали заплата от 5-6 месеца. Много неща липсват в този клуб, като екипировка или дори торби с лед, когато някои получи контузия\", каза бившият мексикански национал Карлос Салсидо. След двубоя стана ясно, че Мексиканската футболна федерация (FMF) ще осигури спешно 1 милион долара за изплащане на заплатите на футболистите.", "date": "2019.10.19", "title": "Няма заплата, няма мач: нетипичният протест на футболистите на \"Веракрус\""}
{"url": "https://www.dnevnik.bg/sport/2019/10/19/3978921_levski_suzria_nova_ataka_po_kluba_sled_novina_za_zapor/", "text": "Левски\" се оплака, че е жертва на нова атака срещу клуба и акция \"Нито ден без спекулация\". Сините коментираха изтекла снимка в социалните мрежи, според която клубът е със запорирани сметки заради дълг към Националната агенция по приходите (НАП) на стойност 5 472 210.48 лева. Самият документ е с дата 17 октомври. \"Левски\" излезе с позиция и обяви, че \"акцията е с ясен подател\". \"Сметките на \"ПФК Левски\" са запорирани от януари 2017 г. От този момент оперативната дейност на клуба заради големите задължения се осъществява през сметка на дъщерно дружество. Въпросният запор, който се разпространява в интернет, е на сметки, които \"ПФК Левски\" откри само преди седмица с една-единствена цел – да предостави на своите привърженици несъществуващата досега възможност да платят с кредитна карта при покупка на клубни артикули в онлайн магазина ни\", съобщиха от клуба. \"Още през февруари сме постигнали договореност с НАП за натрупаните задължения и тяхното разсрочване, като споразумението се обслужва редовно и в срок. \"Левски\" е съвсем близо до това запорът върху сметките му да бъде вдигнат и за първи път от три години да започне да оперира пълноценно\". След 12 кръга в Първа лига \"Левски\" заема второ място с 26 точки, като е на четири зад шампиона \"Лудогорец\". В събота сините приемат новака \"Арда\".", "date": "2019.10.19", "title": "\"Левски\" съзря нова атака по клуба след новина за запор на сметки"}
{"url": "https://www.dnevnik.bg/bulgaria/2019/10/19/3978695_triabva_li_peevski_da_bude_razpitan_za_ktb_i_oshte_98/", "text": "Какъв да е редът, по който да може да се разследва главният прокурор, трябва ли да има съдебен контрол върху отказите на прокуратурата да започне разследване и дали следва да бъде разпитан депутатът от ДПС Делян Пеевски в процеса КТБ. Тези три са най-често повтарящите се сред общо 99 въпроса, зададени официално от граждански сдружения и съсловни организации на единствения кандидат за поста главен прокурор - сегашният заместник на Сотир Цацаров Иван Гешев. На 24 октомври е процедурата по изслушването на Гешев в съдебния съвет, по време на която той ще отговаря на въпроси на неговите членове и на всичките питания, постъпили писмено. Най-много - 20 въпроса, е задал Софийският адвокатски съвет, а най-малко - по 2, са постъпили от Обществения съвет по правосъдие и от Камарата на следователите. Част от въпросите са свързани с публичния коментар на Гешев срещу конституционно уреденото  разделение на властите , за отношенията, които ще изгражда с неправителствения сектор и медиите, както и за качествата на един главен прокурор извън профила на кандидата, който е специализиран в наказателни дела. Най-често повтарящият се въпрос - за възможността срещу главния прокурор да се проведе независимо разследване, е важен, след като през 2009 г. Европейският съд по правата на човека излезе с решение по делото \"Колеви срещу България\", в което констатира, че в страната липсват гаранции за ефективно разследване на престъпление, извършено от главния прокурор, а оттогава досега  властите не са взели мерки  това да се промени. Голям брой въпроси са свързани с устройството и работата на прокуратурата и следствието, други засягат взаимодействието между властите, трета група са свързани с доуточняване на по-ранни спорни изказвания и действия на кандидата за поста. Фондация \"Български адвокати за правата на човека\" пита смята ли Гешев, че лица, нарушили презумпцията за невиновност, трябва да носят наказателна отговорност и допустимо ли е прокурори да се изказват публично за виновността на обвиняемите. Правозащитниците се интересуват от мнението му трябва ли прокурорски постановления, с които е прекратен пътят на наказателното дирене по обществено значими казуси (например \"Яневагейт\") да бъдат публикувани в цялост. Българският институт за правни инициативи пита ще работи ли Гешев за укрепването на презумпцията за невиновност, както изисква европейска директива, и на правото на лицата да присъстват в съдебния процес в наказателното производство. Какво смята кандидатът за криминализирането на изтезанието по повод решение на Европейския съд по правата на човека по такъв казус и какви изменения в законодателството са необходими във връзка с престъпленията от омраза пита  Българският хелзинкски комитет.  Антикорупционният фонд и Институтът за пазарна икономика  питат дали Гешев ще подкрепи  предложението на Венецианската комисия за въвеждане на процедура за импийчмънт на главния прокурор. В състояние ли е г-н Гешев да спазва изискванията за независимост и безпристрастност с оглед изявлението му по случай с Джок Полфрийман, че има три деца и каквото и да каже, \"има опасност то да бъде повлияно от емоции и коментарът да не е професионален\", е един от  20-те въпроса на Софийската адвокатска колегия. . Допустимо ли е прокурор да изразява в публичното пространство мнения за политически партии и медии и да се изказва за виновността на обвиняемите и подсъдимите, се интересуват защитниците. Те искат да знаят дали Гешев поддържа позицията, че \"ролята на адвоката е да защитава и да взима пари от хората независимо каква е истината\", както и че \"ролята на прокурора е да арестува и да се бори за налагането на тежки наказания\". Извън качествата, познанията и уменията, необходими на прокурор в наказателния процес, какви други качества следва да притежава главният прокурор, пита колегията. Антикорупционният фонд и ИПИ (но не само те) задават въпроса на Гешев, който е наблюдаващ прокурор по делото \"КТБ\" в Специализирания съд, счита ли, че лицето Делян Славчев Пеевски следва да бъде разпитано и в какво процесуално качество. Въпросът е свързан с факта, че в миналото Пеевски беше бизнес партньор на мажоритарния собственик на фалиралата банка Цветан Василев, а крахът на институцията настъпи след разрива помежду им. Още преди две години Гешев  отговори пред журналисти така : \"Делян Пеевски го няма в делото КТБ, така както ги няма и Обама, и Путин\". По този повод инициативата \"Правосъдие за всеки\" пита взимали ли са свързани с Барак Обама или Владимир Путин лица кредити от КТБ? Същото сдружение допълва темата и с въпроса известно ли е на кандидата дали дружества, притежавани или контролирани от депутата Делян Пеевски и майка му Ирена Кръстева, са получавали значителни кредити и при преференциални условия от фалиралата КТБ, както и дали са рефинансирани при съмнителни или неизгодни за банката условия. От инициативата  \"Правосъдие за всеки\"  Иван Гешев е питан за негови взаимно изключващи се изказвания по задържането на Десислава Иванчева и Биляна Петрова, както и за съществените разлики в отношението към тях двете и подсъдимият Петко Дюлгеров. Кое е делото, с което се гордеете най-много и участвате ли в доброволчески инициативи, пита Българският институт за правни инициативи. Асоциацията на прокурорите в България е задала 10 въпроса, свързани с изясняването на плановете на Гешев за подобряване на материално-техническото осигуряване и условията на работа на работещите в системата, дали смята, че е необходимо договарянето на по-добри условия при застраховането на работещите в прокуратурата, за първоначалното и текущото обучение, приема ли диспропорциите в нивото на заплащане, как ще отчита натовареността на прокурорите и предвижда ли превенция срещу стреса им. Ако бъде избран, Гешев, който получи  широка подкрепа  от прокурорски и полицейски звена, ще поеме поста от Сотир Цацаров, чийто седемгодишен мандат изтича през януари.", "date": "2019.10.19", "title": "\"Трябва ли Пеевски да бъде разпитан за КТБ\" и още 98 въпроса към кандидата за главен прокурор"}
{"url": "https://www.dnevnik.bg/analizi/2019/10/19/3978608_regulatorite_sigurno_sa_poludeli/", "text": "                         Сделката за българските активи на ЧЕЗ все повече изглежда прокълната. Какво друго обяснение може да се търси за: При проверката на втория кандидат-купувач \"Инерком България\" заключението на регулатора е, че \"е налице хоризонтално припокриване между дейностите на [купувача Инерком България и дружествата на ЧЕЗ] на пазара на производство и доставка на едро на електрическа енергия от фотоволтаични централи [...и] сделката поражда и вертикални ефекти на пазарите, разположени надолу по веригата, а именно: пазарите на разпределение на електрическа енергия, на снабдяване/доставка на електрическа енергия, на търговията с електрическа енергия и на свързаните с търговията услуги по координиране на балансиращи групи\". Твърдението за хоризонтална интеграция е вярно, тъй като и двете компании са собственици на фотоволтаични електрически централи (ФЕЦ), но това по никакъв начин не може да ограничи конкуренцията, тъй като концентрацията на новата компания би била пренебрежимо малка – 0,22% от всички инсталирани мощности през 2017 г. и 0,1% съответно от производството и потреблението в страната. Още по-неубедително е да се говори за вертикална интеграция, тъй като ЧЕЗ и в момента е вертикално интегрирана група, т.е. промяна в това отношение няма. Същото се отнася и до \"прибавянето\" на ФЕЦ на Инерком към групата на ЧЕЗ, защото те са присъединени към мрежата на \"Електроразпределение Юг\", която е част от групата на ЕВН. Опасенията за евентуално придобиване на българските активи на ЧЕЗ от страна на \"Еврохолд България\" са свързани с бъдещи възможности за синергия между дейността на двете компании. От регулатора обясняват, че: От една страна, това е така – възможността за предоставяне на конкурентно предимство, което би изкривило пазара, следва да бъде изследвана, но по всичко личи, че това можеше да бъде направено и в рамките на настоящата предварителна проверка. От друга страна, делът на дружествата в групата на ЧЕЗ на пазара на едро на електрическа енергия по свободно договорени цени е между 10 и 25%. С други думи КЗК е притеснена, че групата има \"водещи позиции\" на пазара и при достъп до евтино и бързо финансиране, под формата на гаранционно обезпечение, това може да изкриви самия пазар. Същевременно, Българският енергиен холдинг (БЕХ) също е вертикално интегрирана група [1]  – включва производство, пренос, търговия и обществена доставка на електрическа енергия. Освен това, в рамките на групата има и хоризонтална интеграция [2] , тъй като холдингът е собственик на АЕЦ \"Козлодуй\", ТЕЦ Марица-изток 2 и Националната електрическа компания (НЕК). Резултатът от това е, че БЕХ има  господстваща позиция  на свободния пазар на електрическа енергия: Последните промени в ЗЕ вменяват на КЕВР да одобрява правилата за работа на организирания борсов пазар. Законът обаче не казва нищо за цените на борсата, а КЗК обръща внимание, че \"като бариера за навлизане на пазара [] може да се определи заплащането на такси, предоставянето на гаранционни обезпечения, поддържането и обновяването на финансови лимити\". Освен това, според чл. 36ж, ал. 3 от ЗЕ дружествата в сектора, включително търговци, са длъжни да предоставят обезпечение за дължимите от тях вноски към Фонд \"Сигурност на електроенергийната система\". Вместо КЗК да направи оценка дали тези бариери за навлизане на пазара са прекомерни и ограничават конкуренцията, предвид \"чувствителността\" му, според думите на регулатора, тя си измисля какви ли не други занимания. Проблемите на пазара са очевидни от години, но регулаторите вземат отношение само по нови сделки и си затварят очите за всичко заварено и всичко, което е свързано с държавната собственост. Всичко това отдалечава регулаторите от замисъла, с който са създадени: КЗК – да защитава конкуренцията, и КЕВР – да намери баланс между интересите на компаниите в сектора и потребителите, както и обрича работата на пазара на корупция и липса на ефективност. [1]  Според § 1, т. 3а, буква \"а\" от Закона за енергетиката \"електроенергийно предприятие или група електроенергийни предприятия, за които едно и също лице или лица са оправомощени, пряко или непряко, да упражняват контрол и в което предприятието или групата предприятия изпълняват най-малко една от дейностите по пренос или разпределение и най-малко една от дейностите по производство или доставка на електроенергия\" [2]  В своето решение КЗК обръща внимание, че \"в Европейската доктрина се приема, че в сравнение с хоризонталните сливания, обикновено нехоризонталните е по-малко вероятно да възпрепятстват сериозно ефективната конкуренция, доколкото не се осъществяват между преки конкуренти и не води автоматично до намаляване броя на пазарните участници\"", "date": "2019.10.19", "title": "Регулаторите сигурно са полудели"}
{"url": "https://www.dnevnik.bg/sviat/2019/10/19/3978927_pri_protestite_v_katalunia_snoshti_sa_bili_raneni_182/", "text": "При сблъсъците между демонстранти и полицаи снощи в Барселона са ранени 152-ма души, а общо броят на пострадалите в цяла Каталуня е 182, предаде \"Франс прес\", цитирана от БТА. Задържаните в областта са 83-ма, съобщава министерството на вътрешните работи. Протестите започнаха веднага, след като  каталунски сепаратистки лидери   бяха осъдени, заради ролята им в опита за отцепване на региона през 2017 г.. Тази сутрин миризма на изгоряло още се стелеше в центъра на Барселона близо до площад \"Уркинаона\", където продължава почистването на множеството парчета от изпочупени при снощните сблъсъци предмети, камъни, счупени стъкла и гилзи от гумени патрони. Десетки павета са изтръгнати от тротоарите. В самия център на града радикални привърженици на сепаратистите влязоха в сблъсък със силите на реда, хвърляйки камъни и метални предмети. Полицията отвърна с гумени куршуми и сълзотворен газ. Множество огньове бяха запалени и бяха издигнати барикади на петия ден от мобилизацията срещу тежките съдебни присъди за лидерите на сепаратистите заради ролята им опита за отделяне на областта през октомври 2017 година. От понеделник до вчера всяка вечер градът се превръщаше в сцена на ожесточени сблъсъци. Преди вчерашните изблици на насилие над 500 000 души демонстрираха мирно в Барселона след общата стачка през деня. Тази сутрин автомагистрала АР7 е затворена в посока от Франция за Испания близо до границата заради демонстрация на сепаратисти.", "date": "2019.10.19", "title": "При протестите в Каталуня снощи са били ранени 182 души"}
{"url": "https://www.dnevnik.bg/ot_vas/novini_ot_vas/2019/10/19/3978575_sofiia_ploshtad_jurnalist/", "text": "Словата на Георги Марков ни освобождаваха духовно преди падането на комунистическия режим", "date": "2019.10.19", "title": "София, Площад \"Журналист\""}
{"url": "https://www.dnevnik.bg/sviat/2019/10/19/3978996_na_antipravitelstven_protest_salvini_uveri_che_shte_se/", "text": "Лидерът на италианската крайна десница Матео Салвини оглави днес голям антиправителствен протест в италианската столица. Това е част от неговите маневри да върне партията си Лига във властта, предаде ДПА, цитирана от БТА. Митингът се проведе на площад \"Сан Джован\" и мина под наслова \"Италиански апогей\". Тя започна с отдаване на почит за двама полицаи, убити в Триест преди две седмици. Според организаторите в митинга са участвали 200 000 души. Данните на полицията обаче са за 50 000 души. Салвини изгуби поста си на вицепремиер и вътрешен министър през август, след като сложи край на управляващата коалиция с антисистемното движение \"Пет звезди\". Тогава то се коалира с Демократическата партия, с която състави ново правителство. Според допитванията партията на Салвини продължава да води с 31.6%. Целият десноцентристки блок пък има 47.1%. Днес в речта си пред демонстрантите Салвини ги увери: \"Ние ще се върнем, ние ще се върнем скоро на власт\".", "date": "2019.10.19", "title": "На антиправителствен протест Салвини увери, че ще се върне във властта"}
{"url": "https://www.dnevnik.bg/sport/2019/10/19/3979003_eksperimentalniiat_siti_se_vurna_na_pobedniia_put_s/", "text": "Шампионът \"Манчестър сити\" се върна на победния път в деветия кръг на Висшата лига, след като взе три точки от гостуването си на \"Кристъл палас\". \"Гражданите\" спечелиха с 2:0 на \"Селхърст парк\" с попадения на Габриел Жезус и Давид Силва, които паднаха преди почивката. Победата доближи \"Сити\" на пет точки от лидера \"Ливърпул\", който е с мач по-малко, а в неделя гостува на \"Манчестър юнайтед\". Двубоят беше пръв за тима на Гуардиола след загубата от \"Уулвърхемптън\" с 0:2. За \"Палас\" това беше първа домакинска загуба от началото на сезона. Тимът на Пеп Гуардиола имаше много кадрови проблеми, а в титулярния състав мениджърът на \"гражданите\" можеше да разчита само на двама типични защитници – бековете Бенжамен Менди и Жоао Кансело. В центъра на отбраната започнаха халфовете Родри и Фернандиньо. От самото начало \"Сити\" обсади вратата на \"Палас\" и заложи на типичния си стил. Домакинският тим обаче беше много добре организиран и почти не оставяше празни пространства. Много често се налагаше \"гражданите\" да центрират, а Жезус нямаше шансове срещу високите бранители на \"орлите\". В края на първата част, в рамките само на две минути \"гражданите\" нанесоха своя удар и вкараха два гола. В 39-ата минута с движението си без топка нападателите на \"Сити\" заблудиха защитата и Жезус се оказа непокрит. Той засече с глава хубаво центриране на Бернардо Силва и откри резултата. Бразилецът вкара 50-ия си гол за \"Сити\" във всички турнири. Само две минути по-късно капитанът Давид Силва удвои аванса на тима с много хубаво изпълнение. Той получи технично подаване от Рахийм Стърлинг и с удар между краката на вратаря прати топката в мрежата – 0:2.      През втората част \"Сити\" продължи да доминира, а домакините също имаха своите възможности. Футболистите на \"Палас\" нямаха нито един точен удар през първата част, а след почивката отправиха два. В края \"Сити\" имаше и претенции за дузпа, но системата VAR прецени, че нарушение срещу Де Бройне няма.", "date": "2019.10.19", "title": "Експерименталният \"Сити\" се върна на победния път с два гола за две минути"}
{"url": "https://www.dnevnik.bg/sport/2019/10/19/3979008_levski_izstrada_truden_uspeh_nad_arda_na_gerena/", "text": "С два късни гола \"Левски\" спечели девета победа от началото на сезона в Първа лига, надигравайки \"Арда\" с 2:1. Успехът над новака в елита не дойде никак лесно, като до 70-ата минута тимът на Петър Хубчев не можеше да стигне до попадение. Хали Тиам беше точен в 70-ата минута, а десет по-късно се разписа и Станислав Иванов за успеха на сините. Гостите от Кърджали върнаха едно попадение чрез Пламен Крумов от пряк свободен удар. Победата позволи на \"Левски\" да запази разликата до лидера  \"Лудогорец\"  от четири точки. Това беше и четвърти пореден домакински успех за сините. През първата част \"Левски\" имаше няколко изгодни положения, но при най-добрата възможност вратарят на \"Арда\" Иван Караджов спаси удар на Тиам. Малко по-късно пропуск направи и Найджъл Роберта.      Второто полувреме отново мина под знака на натиск от домакините. \"Арда\" обаче беше много опасен при контраатаките си и веднъж дори удари греда. \"Левски\" имаше и претенции за дузпа, когато Паулиньо беше съборен в наказателното поле от Диян Лозев. Все пак в 70-ата минута с удар от около 25 метра минал през редица играчи, Тиам изненада Иван Караджов. Вратарят на \"Арда\" нямаше шанс да реагира при изстрела по тревата и \"Левски\" поведе. Десет минути преди края на срещата сините стигнаха и до втори гол, което успокои домакините. Резервата Дени Алар намери Станислав Иванов, а младият нападател с мощен шут от точката на дузпата направи 2:0. В заключителните минути времето на \"Арда\" стигна само за почетно попадение. То беше дело на Пламен Крумов от пряк свободен удар в добавеното време.", "date": "2019.10.19", "title": "\"Левски\" изстрада труден успех над \"Арда\" на \"Герена\""}
