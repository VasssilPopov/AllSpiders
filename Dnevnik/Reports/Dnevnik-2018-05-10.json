{"url": "https://www.dnevnik.bg/sport/2018/05/10/3177129_nadal_vleze_v_istoriiata_s_50_poredni_specheleni_seta/", "text": "Изключителната серия на Рафаел Надал на червени кортове влезе в историята след победа над аржентинеца Диего Шварцман с 6:3, 6:4 в трети кръг на мастърса в Мадрид. Испанският тенисист достигна 50 поредни спечелени сетa на клей. Той подобри рекорда за най-дълга серия от спечелени сетове на една настилка - 49 на Джон Макенроу на килим (1984 г.). Шварцман показа обичайната си борбеност за всяка топка и даде здрав отпор на световния №1. Това обаче не беше достатъчно за 16-ия в света да стане първият играч от 12 месеца насам, който печели сет срещу Надал на червени кортове. Носителят на 16 титли от Големия шлем записа 21-а поредна победа на клей. Той ще срещне световния №7 Доминик Тийм в четвъртфиналите в Мадрид. Тийм е последният тенисист, побеждавал Надал и печелил сет срещу него на червени кортове. 24-годишният австриец победи испанеца в четвъртфиналите на миналогодишния мастърс в Рим. Мачът между Надал и Шварцман започна с много оспорвани пет гейма, които предложиха продължителни разигравания от основната линия и три точки за пробив. Испанецът пропусна две, а аржентинецът - една. Високият 170 см Шварцман удържаше темпото на световния №1 до шести гейм, в който се пропука срещу мощния форхенд на испанеца и беше пробит на 15. С пробив аванс Надал не даде шанс на съперника да се върне в сета и го затвори с два убедителни сервис гейма. Втората част започна по сходен начин. След няколко равностойни гейма Надал проби за 3:2 и затвърди предимството си. Шварцман не се предаде, върна пробива и изравни за 4:4. Усилията му се оказаха напразни, след като в деветия гейм допусна поредица грешки, включително две двойни. Надал отново излезе с пробив напред, след което приключи мача на свой сервис след 94 минути игра. Лидерът в световната ранглиста записа победа победа от пет мача с Шварцман. Срещу следващия си опонент - Тийм, Надал има шест победи и две загуби. Tийм премина през много тежък мач с голямата надежда на хърватския тенис Борна Чорич. Австриецът спечели с 2:6, 7:6 (5), 6:4 след 2.24 часа игра. Световният №7 изоставаше с 3:4 в третия сет и беше изправен пред точка за пробив с цената на \"скрит\" мачбол. Той обаче се спаси и до края не даде гейм на 21-годишния си съперник. Победителят от деветия мач между Надал и Тийм ще се бори за място във финала с финалиста от US Open Кевин Андерсън или сръбския квалификант Душан Лайович. Южноафриканецът победи Филип Кошлрайбер с 6:3, 7:6 (7). Лайович приключи рано първия турнир на червени кортове за Хуан Мартин дел Потро след зрелищна битка, която продължи 2.17 часа. Сърбинът, който заема 95-ото място в световната ранглиста, се наложи с 3:6, 6:4, 7:6 (6). Поставеният под №2 Александър Зверев победи с лекота аржентинеца Леонардо Майер (6:4, 6:2) и ще срещне Джон Иснър в спор за място в полуфиналите. 208-сантиметровият американец победи уругваеца Пабло Куевас с 6:7 (9), 7:6 (3), 7:6 (4) в мач, в който нямаше нито една възможност за пробив, но пласира 32 аса. Другият четвъртфинал в долната половина противопоставя канадският тинейджър Денис Шаповалов и полуфиналиста от Australian Open Кайл Едмънд. Със страхотна игра и изключително впечатляващи ретури Шаповалов спечели категорична победа срещу сънародника си Милош Раонич - 6:4, 6:4 за 82 минути. Едмънд също премина скоростно през третия кръг след успех над Давид Гофен с 6:3, 6:3 за 72 минути.", "date": "2018.05.10", "title": "Надал влезе в историята с 50 поредни спечелени сета на червени кортове"}
{"url": "https://www.dnevnik.bg/sport/2018/05/10/3176958_ceko_minev_e_preizbran_za_prezident_federaciiata_po_ski/", "text": "Цеко Минев беше преизбран за президент на Българската федерация по ски (БФСки). Той получава четвърти пореден мандат начело на организацията, след като получи единодушна подкрепа от членовете на общото събрания. Управителният съвет на БФСки също беше преизбран с пълно мнозинство. В него освен Минев като председател остават заместникът му Георги Бобев, генералният секретар Пепа Мицева, инвестиционният банкер и председател на УС на \"Бороспорт\" Бояна Попова, Петър Минковски от \"Витоша ски\", братовчедът на Минев Илия ел Фелеки, одиторът от \"КМПГ България\" Красимир Хаджидинев, управителят на рекламната агенция \"Пиеро 97\" Иво Цеков и председателят на спортния клуб на \"Александър логистикс\" Иван Тодоров. \"Надявам се, че след като аз и целият управителен съвет получихме пълно доверие за още един петгодишен мандат, то хората вярват в това, което правим\", заяви Минев, който който е свързван със собствеността на концесионера над Банско \"Юлен\" и лифтовете на Витоша. Президентът на ски федерацията за пореден път призова за разширяване на инфраструктурните проекти в планините. \"В следващите години сме решили да обърнем много по-голямо внимание на клубовете, с които да работим, за да решим максимално бързо техните проблеми. Основният пред тях е инфраструктурата, за да могат техните състезатели да има къде да тренират\", каза още Минев, който е начело на федерацията по ски от 2003 г. Минев допълни, че българските национални отбори в спортовете под шапката на БФСки - алпийски ски, ски бягане, ски скок и сноуборд - вървят по правилния път и трябва да продължи да се работи по същия начин. Междувременно организацията прие бюджет от 3.3 милиона лева за 2018 г. От федерацията заявиха, че по-голямата част от парите щели да бъдат осигурени от генералните спонсори - Първа инвестиционна банка, Мтел, \"Ауди\", \"Дженерали\" и ски курорт Банско, както и от телевизионни права. Федрацията по ски по традиция е сред тези с най-голямо държавно финансиране. За 2018 г. организацията получи 1.37 милиона лева от Министерството на младежта и спорта. Това я поставя на шест място по пари от държавата след борбата (2.5 млн.), волейбола (2.2 млн.), леката атлетика (1.91 млн.), художествената гимнастика (1.824 млм.) и бокса (1.8 млн. лв). В началото на годината ски федерацията беше обвинена в нередности при организирането на големи състезания в Банско, сред които Световната купа по сноуборд, която държавата финансира с 900 хил. лева. Според проверка на коалицията \"За да остане природа в България\"  д ържавата е дала на концесионера на ски зона Банско \"Юлен\" над четири пъти повече , отколкото е получила от концесионните такси. Заключенията на екокоалицията са, че няколко институции са предоставяли средства на ски федерацията при организиране на домакинства на големи състезания в курорта, а след това тя се е разплащала с \"Юлен\" за наем и подготовка на пистите. БФСки отговори, че развива дейността си  напълно според законите. Ръководената от Минев организация определи обвиненията като \"некоректно и манипулативно\" намесване на федерацията в правни и икономически въпроси, които \"нямат общо с работата й\".", "date": "2018.05.10", "title": "Цеко Минев е преизбран за президент на федерацията по ски"}
{"url": "https://www.dnevnik.bg/biznes/2018/05/10/3176950_verigata_dominos_pizza_se_razrastva_kum_plovdiv_varna/", "text": "Притежателите на франчайз правата за България на американската верига за продажба и доставка на пици Domino’s ще открият до година 8 нови обекта в страната. Те разширяват бизнеса си и към Сърбия като планират да открият два обекта в Белград до края на годината. \"Опитът от вече 7 години на българския пазар ни прави уверени да разширим своята дейност и да достигнем чужди пазари, доказвайки, че качеството ни на работа на местно ниво ще допринесе за нашето развитие\", заяви Никола Николов, собственик и управител в Domino’s България. Той добави, че България е един от лидерите по качество в цялата франчайз система на Domino’s. През миналата година оборотът на компанията е 33.3 млн. лв., а печалбата - 665 хил. лв. През 2018 г. броят пицарии ще достигне 24, след като предстои да бъдат отворени 4 обекта в Пловдив, 2 в София и по един в два нови за дружеството града – Варна и Бургас. Служителите вече са 823, а средният брой поръчки на ден на обект е 450. Собственици на компанията са Лазгин Маджид с 61.5% и Никола Николов с 38.5%. Близо 85% от приходите са от доставки като средната продължителност за изчакване на поръчка е около 30 минути. Това се дължи на собствената логистична мрежа, която компанията е изградила. През 2014 г. България повежда класацията в световен мащаб като държава със средно най-много поръчки на ресторант, съобщи финансовият директор Емануела Николова.", "date": "2018.05.10", "title": "Веригата Domino’s Pizza се разраства към Пловдив, Варна, Бургас и Белград"}
{"url": "https://www.dnevnik.bg/bulgaria/2018/05/10/3176975_upravliavashtite_predlagat_nov_srok_za_podavane_na/", "text": "Управляващите и ДПС предлагат да се удължи срокът за подаване на декларациите за имущество и вместо до 15 май да е осми юни. Това се разбира от  внесени днес в парламента промени  в закона за противодействие на корупцията и отнемане на незаконно придобито имущество. Промените, внесени от председателя на правната комисия Данаил Кирилов, заместника му Христиан Митрев, депутата от \"Воля\" Гергана Стефанова и Хамид Хамид от ДПС, са били разгледани на извънредно заседание на правната комисия днес сутринта, а в петък ще бъдат и гласувани и в зала. \"Поради големия брой обстоятелства, които трябва да се декларират, и необходимото време за събиране на информацията за деклариране от задължените лица се налага срокът за тази година да бъде удължен до осми юни. По този начин ще се създадат условия задължените лица да имат достатъчно време, за да подадат своята декларация\", гласят кратките мотиви към изменението. На 8 май стана известно, че антикорупционната комисия е утвърдила образци на декларациите за имущество и интереси. От комисията уточниха и двата срока, в които хората от високите етажи на властта трябва да подадт декларации по новите образци. - подалите по реда на отменения Закон за публичност на имуществото на лица, заемащи висши държавни и други длъжности, трябва да подадат ежегодна декларация в частта за имуществото в срок до 15 май за предходната календарна година. - тези, които за първи път ще подават трябва да го направят в срок до един месец от датата на утвърждаване на образеца, т.е. до 8 юни 2018 г. Декларация задължително се подава на хартиен и технически носител. Може да се подаде и по електронната поща само когато деклараторът притежава електронен подпис. Неподаването на декларацията в срок се наказва с глоба в размер от 1 000 до 3 000 лв. и задълженият да го направи подлежи на проверка, припомниха от антикорупционната комисия.", "date": "2018.05.10", "title": "Управляващите предлагат нов срок за подаване на декларациите за имущество"}
{"url": "https://www.dnevnik.bg/skorost/2018/05/10/3176994_s_promeni_v_zakona_se_predlaga_plashtane_na_globite_s/", "text": "Седем народни представители от политическа партия \"Воля\" предлагат промени в Закона за движение по пътищата, които да дадат възможност в патрулните автомобили на Пътна полиция да се монтират ПОС терминали. Така наложените глоби ще могат да се плащат на място, в момента на констатирането на нарушенията или при спиране за рутинна проверка. Като мотиви за исканата промяна се посочват ниската събираемост на глобите при сегашната организация, намаляване на административната тежест върху гражданите и изключване на възможността чужденци да напуснат територията на страната, без да си платят за извършени нарушения на пътя. При сега действащия закон на водач, за когото на пътя бъде установено, че не си е платил глобата, му се отнема книжката. При последната специализирана операция, насочена срещу хора с неплатени глоби, само за пет дни  бяха прибрани 264 свидетелства за управление на моторно превозно средство . Дори след плащане на задължението, връщането на книжката може да стане едва след приключването на смяната на съответния патрул, като често забавянето е с часове. Вносителите на предложението посочват, че разходи за оборудването на патрулките с ПОС терминали трябва да се поемат от обслужващите устройствата банки, които ще печелят от транзакциите. Исканата промяна е 74-ата на сегашния Закон за движение по пътищата, който е в сила от 1999 година. В момента върви обществено обсъждане на  три нови закона , които трябва да заменят остарелия и кърпен непрекъснато нормативен акт.", "date": "2018.05.10", "title": "С промени в закона се предлага плащане на глобите с карта в патрулките"}
{"url": "https://www.dnevnik.bg/politika/2018/05/10/3176988_karakachanov_shte_reklamira_slujbata_v_armiiata_koiato/", "text": "Армията продължава да намалява, но процесът е забавен и към края на годината може да бъде спрян. Това се разбра от изслушването на министъра на отбраната Красимир Каракачанов и заместниците му в ресорната комисия в парламента. Каракачанов каза, че от началото на миналата година армията са напуснали около 1000 души, като в бройката се включват и пенсионираните поради навършване на пределна възраст за служба. За първи път тази година бяха отпуснати 30 млн. лв. за 1300 вакантни длъжности. \"В момента тече процедура за наемане на над 600 души. В процес на назначаване сме на около 500 човека. Ако погледнем процеса на влизане и на излизане, значи цифрата е наполовина\", каза министърът. \"Опасно е да посочваме цифри, тъй като има динамика\", добави заместникът му о.р. генерал Атанас Запрянов. Той каза още, че има стабилизация на недокомплекта от сержанти, офицерски кандидати и офицери и процесът по напускане на армията намалява. Едната причина е, че бяха променени нормативните документи и сега се позволява на войници да станат сержанти, а на войници и сержанти с висше образование да станат офицери след кратък курс. Според Запрянов желанието за кариера при войници и сержанти е голямо. Освен това миналата година и сега ще завършат двойно повече випуски от военните училища, сравнено с 2016 г., когато офицерите випускници са били само 65. Той сметна, че намалението в армията е между 200 и 500 души за година и половина. \"Въпросът е да се преборим с недокомплекта във войнишкия състав. Ако успешно се проведат процедурите за наемане на 1300 войници, може да се намали недокомплектът за тях, който е малко над 3000 души\", обясни Запрянов. Каракачанов допълни, че между 30% и 40% от кандидатите за войници отпадат на военните комисии \"и то специално на психотестовете\". \"Не смятам, че 40% от населението на България са луди хора, а и тука трябва да се помисли\", каза министърът на отбраната. Според него на тези тестове и комисии се отхвърлят хора, които могат да служат. \"Замисляме програма и за рекламиране, успяхме да отделим пари\", каза още министърът на депутатите. Той смята, че и офицерите трябва да бъдат по-активни за набирането на войници сред училищата и местните общности.", "date": "2018.05.10", "title": "Армията продължава да намалява, но Каракачанов ще рекламира службата в нея"}
{"url": "https://www.dnevnik.bg/sport/2018/05/10/3176956_agenciiata_za_zakrila_na_deteto_shte_proveriava/", "text": "Държавната агенция за закрила на детето (ДАЗД) обяви, че ще извърши проверка на случая с  двете момчета с изписани по телата им неподходящи надписи и символи , които бяха на пистата по време на финала между \"Славия\" и \"Левски\". От агенцията посочват, че ще сигнализират Българския футболен съюз и полицията. От организацията ще проверяват как децата са били допуснати в този вид на пистата по време на мача и дали са били придружавани от родители. Две момчета на видима възраст под десет години, голи до кръста, бяха снимани да стоят на пистата на \"Васил Левски\". Надписите по телата им гласят \"Levski hooligan\", ACAB (абревиатура на All Cops Are Bastards - всички ченгета са гадняри), SW 1999 (Sofia West - на най-влиятелната фракция в агитката на \"Левски\" - \"София Запад\"). Моментът на снимката на LAP.bg улавя едното момче с победоносно вдигнати ръце, а другото, изглежда, прави нацистки поздрав. Друга снимка, която се разпространява в социалните мрежи, показва, че на гърдите на едното момче е нарисуван пречупен кръст, а под него има надпис \"Criminal\" (\"престъпник\"). До момента от \"Левски\" не са коментирали темата. Дисциплинарната комисия към БФС, чийто правилник предвижда глоби до 37 000 лева при прояви на расизъм, засега не се е сезирала по случая. Тя глоби сините с 2000 лева за нецензурни скандирания и за хвърлени предмети.", "date": "2018.05.10", "title": "Агенцията за закрила на детето се зае със случая с изрисуваните момчета на \"Левски\" - \"Славия\""}
{"url": "https://www.dnevnik.bg/biznes/2018/05/10/3176991_kitaiska_korporaciia_potvurdi_interesa_si_da_stroi/", "text": "Китайската национална ядрена корпорация (CNNC) запазва инвестиционния си интерес към проекта АЕЦ \"Белене\", съобщи пресцентърът на Министерството на енергетиката след днешната среща в София на представители на компанията с вицепремиера Томислав Дончев и енергийния министър Теменужка Петкова. ", "date": "2018.05.10", "title": "Китайска корпорация потвърди интереса си да строи \"Белене\""}
{"url": "https://www.dnevnik.bg/sport/2018/05/10/3176829_polet_sus_skorosten_samolet_ochakva_pobeditelia_ot/", "text": "Полет със  скоростен самолет  в Румъния ще спечели победителят в  състезанието Red Bull Moreni Challenge . Събитието, което е по идея на най-добрия български състезател в скайрънинга Кирил Николов-Дизела, ще се проведе на 9 юни от 10.00 часа върху морените в местността Златните мостове на Витоша. Опасно трасе с дължина 1000 м очаква състезателите. Предизвикателството е с масов старт, като всеки участник трябва да се справи сам, без да разчита на външна помощ. Надпреварата ще бъде разделена в два етапа - квалификации и финал, като до него ще бъдат допуснати състезателите, навлезли най-бързо в 30-метровата квалификационна зона. Ключов момент за предно класиране ще бъде изборът на правилна линия, съобщават организаторите. Задължителната екипировка включва маратонки или обувки с грайфер, отговарящи на метеорологичните условия. Препоръчително е носенето на каски. При дъждовно време участниците с маратонки за асфалтово бягане няма да бъдат допуснати до състезанието. Организаторите уточниха, че не носят отговорност при евентуални инциденти. Техническите експерти на състезанието - Кирил Николов-Дизела и Красимир Стоянов (инструктор по планинско спасяване), запазват правото да отстранят от участие състезатели по преценка за физическото им състояние. Подгласникът в надпреварата ще получи възможност да се докосне до парапланеризма с инструктор  Веселин Овчаров . Допълнителните награди включват пропуски за  състезанието за собственоръчно направените колички  Red Bull Soapbox в края на септември. Желаещите да се включат в надпреварата могат да се регистрират в  сайта на събитието . Таксата за участие е 30 лева, като записването ще продължи до 6 юни. В състезанието ще могат да участват само пълнолетни лица. В таксата са включени застраховка, тениска, енергийна подкрепа и вода.", "date": "2018.05.10", "title": "Полет със скоростен самолет очаква победителя от надбягването по морените на Витоша"}
{"url": "https://www.dnevnik.bg/politika/2018/05/10/3176993_merkel_ti_boiko_triabva_da_ostanesh_mediator_po_temata/", "text": "Канцлерът на Германия Ангела Меркел определи като категоричен успех действията на премиера на България Бойко Борисов за приобщаването на страните от региона към Европейския съюз. \"Темата Западни Балкани не беше лесен приоритет, но ти, Бойко, се справи прекрасно и трябва да останеш медиатор по тази тема\", заяви тя след участието на двамата в церемонията по връчването на международната награда \"Карл Велики\" в германския град Аахен. Борисов и Меркел обсъдиха предстоящата среща на върха в София за Западните Балкани на 17 май, съобщи пресцентърът на Министерския съвет. Борисов подчерта, че България ще продължи да работи активно, за да остане свързаността на страните от региона приоритет и при следващите председателства. По думите му въпреки напрежението между някои държави по отделни въпроси техните лидери осъзнават голямата цел – Европейския съюз. Той отбеляза важността на транспортната, инфраструктурната и дигитална свързаност на страните от региона. \"За мен това трябва да правим - хората от тези държави да усетят, че ЕС и ние сме с тях\", каза Борисов. Меркел сподели мнението му, че хората от Западните Балкани очакват и искат конкретни и реални неща за подобряване на живота им. В разговора премиерът постави въпроса за спорните предложения на Европейската комисия в пакета \"Мобилност\", засягащи българските транспортни превозвачи. Той посочи, че транспортният сектор у нас създава 15% от БВП и страната ни ще губи 16 милиарда лева годишно, ако бъдат приети предложенията за нови регулации. Борисов подчерта, че от тях ще бъдат засегнати над 100 хиляди български семейства, а голяма част от бизнеса, който в основната си част е малък и среден, ще бъде доведен до фалит. Министър-председателят каза също, че е поставил въпроса по-рано днес и на президента Макрон, с когото са се разбрали да го обсъдят по-подробно в телефонен разговор. Канцлерът Меркел изрази разбиране за притесненията на България и посочи, че трябва да се намери приемливо решение за всички държави в ЕС.", "date": "2018.05.10", "title": "Меркел: Ти, Бойко, трябва да останеш медиатор по темата Западни Балкани"}
{"url": "https://www.dnevnik.bg/evropa/2018/05/10/3176983_osse_vlastite_v_jugoiztochna_evropa_ne_priemat/", "text": "Ситуацията със свободата на медиите в Югоизточна Европа се е влошила, журналистите са обект на насилие, както физическо, така и друго, например заплахи. Това заяви представителят за свободата на медиите на Организацията за сигурност и сътрудничество в Европа (ОССЕ) Арлем Дезир. По думите му това означава, че демокрациите в страните от региона са в опасност и е неприемливо особено защото \"престъпленията остават ненаказани\". Изказването бе направено при откриването на конференция за медиите в македонския град Струга. Двудневната конференция бе организирана от представители на ОССЕ в сътрудничество с шест регионални мисии. По думите на Дезир свободната журналистика е \"основата за силна демокрация\" и въпреки това журналистка от Черна гора бе ранена само заради работата си. Той посети Оливера Лакич в болницата в Подгорица, където тя се възстановява. \"Тя е много смел репортер и това не е първият път, в който е нападана. През 2011 г. Тя бе пребита и всичко това само защото писа за корупция и престъпност. Тази и всяка друга атака срещу журналисти е атака срещу демокрацията\", подчерта Дезир. \"Неприемливо е, че след толкова много нападения извършителите и инициаторите да са все още неизвестни и да не бъдат изправени пред правосъдие\", каза още Дезир. Според него властите в региона не приемат сериозно заплахите, на които медиите и журналистите са изложени ежедневно. Освен това репортерите са подложени на всякакъв вид икономически, политически и законов натиск с цел да мълчат. Той добави, че свободата на медиите е застрашена в световен план.", "date": "2018.05.10", "title": "ОССЕ: Властите в Югоизточна Европа не приемат сериозно заплахите срещу журналисти"}
{"url": "https://www.dnevnik.bg/ot_vas/novini_ot_vas/2018/05/10/3176839_v_berlin_na_9_mai/", "text": "Хубав и спокоен пролетен ден", "date": "2018.05.10", "title": "В Берлин на 9 май"}
{"url": "https://www.dnevnik.bg/bulgaria/2018/05/10/3176982_loshoto_vreme_blokira_i_dnes_spasitelnata_akciia_za/", "text": "Лошото време под връх Шиша Пангма (8027 м) не е позволило на спасителите да излязат днес да търсят алпиниста Боян Петров, който  изчезна безследно на 3 май. Не сме сигурни дали някой изобщо е успял да излезе днес от базовия лагер, но дори и да има такъв, не е стигнал дори до Лагер 1, каза за \"Дневник\" Деян Петков от екипа на алпиниста в София. Той допълни, че заради силния вятър и тежките метеорологични условия не е имало никаква възможност за използване на вертолети. Третият ден от началото на спасителната операция вече приключи. Вчера  екипът от трима шерпи и шестима професионални спасители не успя да достигне Лагер 1  заради вятъра. Планът за петък: всички нагоре За утре прогнозата е за слънчево, макар и ветровито време, а в следващите дни се очаква условията да се подобряват, каза Петков. По думите му планът за утре е нагоре да тръгнат всички, които са в базовия лагер - тримата шерпи, шестимата китайски спасители и 5-6 алпинисти. Ще се движат в различни групи и с различен багаж и темпо, а целта е да стигнат до Лагер 2, където се надяваме да намерят Боян, обясни Деян Петков. От екипа на алпиниста се надяват, ако тази надежда не бъде оправдана, спасителните екипи да успеят да пренощуват в Лагер 2 и в събота да тръгнат към Лагер 3. Това ще е възможно само при благоприятно време, иначе ще се върнат отново до базовия лагер. Има осигурен хеликоптер с всички необходими разрешителни, който може да излети при добри условия. По-късно през деня от външното министерство съобщиха, че  Китай е дал разрешение за използването на два непалски хеликоптера  на компания Simrik Air Pvt. Ltd. Разрешителното влиза в сила от днес и ще е валидно до 13 май. Дойчин Боянов: Ако е в съзнание, няма опасност Алпинистът Дойчин Боянов коментира пред Би Ти Ви, че са несъстоятелни намеците за проявено лекомислие от страна на Боян Петров: \"Никой от хората, които коментират така, не е с неговия опит. Докато качваше предишните 10 осемхидляника, тактиката му беше блестяща и когато нещата не вървят по този сценарий, сме склонни да го упрекнем в какво ли не\", каза той. Обясни, че няма логика Петров да носи със себе си сателитен телефон и винаги го е оставял в базовия лагер заради допълнителната тежест и бързото хабене на батериите при ниските температури. \"Не е привърженик на тези шоуспектакли, които някои са склонни да ни сервират\", допълни той, имайки предвид очакването, че ще носи със себе си сателитен телефон, за да обяви от върха, че го е качил. За мен е странно да остана сам, но на Боян това му е стилът, обясни Боянов традицията на алпиниста да се изкачва сам. Има опит и ако е в съзнание, не мисля, че е в опасност, заключи той. Известният като Човека Паяк специалист по катерене на небостъргачи Иван Кристоф пък обяви в профила си във \"Фейсбук\", че  дарява 100 хил. лв. за издирването и спасяването на българския алпинист.", "date": "2018.05.10", "title": "Лошото време блокира и днес спасителната акция за Боян Петров"}
{"url": "https://www.dnevnik.bg/razvlechenie/2018/05/10/3176981_premiera_saturated_pixels_-_mystery/", "text": "Българското електроакустично дуо Saturated Pixels представя първия си дългосвирещ албум Mystery в столичния клуб Tell Me тази вечер. Той излиза днес, 10 май, и ще може да бъде закупен на събитието, както и в предварителна продажба през профила им в  Bandcamp . Първият сингъл от него е Pulse, а онлайн може да бъде чуто и парчето им Doors съвместно с диджея  с много лица и таланти Иван Шопов. Saturated Pixels са електро-акустично дуо от София, съставено от мултиинструменталистите Любомир Брашненков и Ангел Додов. Кинематографичната им музика комбинира широк спектър от техники и инструменти, които групата представя на живо с съвместно с виджеите SpartArt (Спартак Йорданов и Ралица Тонева). В ритъма на музиката те създават абстрактни визии с помощта на различни течности и пигменти. Mystery следва краткосвирещия им албум на Saturated Pixels \"Photons\" от 2016 г. Концертът довечера е с начален час 21 ч. Входът е 5 лв, а албумът ще се продава на промоционална цена от 9 лв.", "date": "2018.05.10", "title": "Премиера: Saturated Pixels - Mystery"}
{"url": "https://www.dnevnik.bg/biznes/2018/05/10/3177009_komisiiata_za_sdelkata_za_chez_prikljuchi_rabota_no/", "text": "БНБ да предостави на Народното събрание информация за финансови ангажименти на български банки, свързани с покупката на активите на ЧЕЗ в страната - тази препоръка е записана в доклада, с който днес приключи работа временната парламентарна комисия, създадена да установи фактите около продажбата на българския бизнес на чешката компания на местното дружество \"Инерком\". Особено мнение по заключителния доклад, който предстои да бъде разгледан и в пленарната зала, изразиха както представителите на БСП, по чиято инициатива и под чието ръководство комисията беше формирана, така и ГЕРБ и ДПС, информира \"Фокус\". Председателят на временното звено Жельо Бойчев (БСП) каза, че целите на комисията са изпълнени частично и тя не е отговорила на общественото очакване да изясни кой и с какви средства купува активите на енергийната компания, а така остава неясно и кой е купувачът. \"Възлагаме на БНБ да предостави информация за финансовите ангажименти на български банки, свързани с тази сделка. Искаме да бъде направен и преглед на дейността на специалните служби в целия ход на сделката\", каза народният представител. Той заяви, че смисълът на тази информация е да разсее съмненията около сделката с ЧЕЗ и по какъв начин български банки са свързани с финансирането й. Бойчев не приема, че българските специални служби нямат информация за хода на сделката и кои са ангажираните лица. \"Комисията иска преглед на тяхната дейност. Няма смисъл да гласуваме бюджет за тези служби, за да се окаже, че когато е необходима такъв тип информация, не можем да я получим\", каза депутатът от БСП.  Спорове възникнаха около това коя институция трябва да изготви критериите, по които Комисията за енергийно и водно регулиране (КЕВР) ще се намесва в сделки за продажба на дялове в енергийни дружество. Това правомощие й  беше дадено наскоро  с изменение в закона, провокирано от сделката между ЧЕЗ и \"Инерком\", но остана неизяснено какви ще са критериите, по които регулаторът ще ги контролира. В крайна сметка този текст отпадна,", "date": "2018.05.10", "title": "Комисията за сделката за ЧЕЗ приключи работа, но очаква информация от БНБ"}
{"url": "https://www.dnevnik.bg/sport/2018/05/10/3176381_manchestur_siti_schupi_rekordi_vuv_visshata_liga/", "text": "Манчестър сити\" подобри големи рекорди във Висшата лига. Шампионите спечелиха с 3:1 срещу \"Брайтън\" и станаха отборът, спечелил най-много мачове в един сезон. Кръг преди края \"гражданите\" имат 31 победи, а в последния си мач гостуват на \"Саутхемптън\". Освен това воденият от Хосеп Гуардиола отбор вече има 105 отбелязани гола, което е с два повече от досегашния рекорд на \"Челси\" от сезон 2009-10. По-големият проблем за \"Челси\" се оказа грешната стъпка срещу \"Хъдърсфийлд\". Сините, които се борят за място в четворката и класиране за Шампионската лига, стигнаха до 1:1 на \"Стамфорд бридж\". При победа лондончани щяха да се изравнят с четвъртия \"Ливърпул\", който има 72 точки. \"Челси\" остава пети със 70, като в последния кръг ще се надява на грешка на мърсисайдци. В неделя \"Ливърпул\" приема \"Брайтън\", а лондончани играят с \"Нюкасъл\". \"Челси\" имаше превъзходство през целия двубой, но играчите трудно достигаха до добри възможности. Съперниците им от \"Хъдърсфийлд\" стояха затворени в собствената си половина, като завършиха първата част без удар към вратата на Тибо Куртоа. Гостите откриха резултата при първото си положение за гол. В 50-ата минута Лоран Депоатър получи отлично извеждащо подаване зад отбраната на \"Челси\". Нападателят първоначално се сблъска с излезналия Куртоа, но успя да нанесе удар в опразнената врата. \"Челси\" бързо успя да се върне в мача след щастливо попадение. В 62-ата минута защитата на \"Хъдърсфийлд\" се опита да изчисти едно от многото центрирания на сините, което рикошира в главата на Маркос Алонсо и влезе във вратата. След гола лондончани натиснаха и бяха близо до победно попадение, но самоотвержени изяви в защита на играчите на \"Хъдърсфийлд\" и отлични спасявания на стража Йонас Лосъл, запазиха резултата. Равенството гарантира мястото на \"териерите\" във Висшата лига и през следващия сезон. Кръг преди края на първенството отборът събра 37 точки и е на четири над зоната на изпадащите. \"Тотнъм\" се наложи с 1:0 срещу \"Нюкасъл\" и със 74 точки на третата позиция си гарантира участие в групите на най-силния европейски турнир през есента. Ценният гол в срещата отбеляза Хари Кейн в началото на втората част. Английският национал стреля мигновено от границата на наказателното поле след късо подаване на Хьон-мин Сон. Кейн вече има 28 гола, като изостава с три попадения от Мохамед Салах при голмайсторите.", "date": "2018.05.10", "title": "\"Манчестър сити\" счупи рекорди във Висшата лига, \"Челси\" сгреши лошо"}
{"url": "https://www.dnevnik.bg/sport/2018/05/10/3176401_barselona_produljava_bez_zaguba_v_ispaniia_real_zagubi/", "text": "Шампионът на Испания \"Барселона\" продължи серията си от поредни двубои без загуба с разгром с 5:1 срещу \"Виляреал\". Ако избегнат поражение в последните си две срещи от Примера дивисион, каталунците ще станат първият отбор с подобно постижение в Испания. \"Барселона\" си гарантира комфортна преднина с три гола още през първата част. Попаденията за домакините отбелязаха Филипе Коутиньо, Паулиньо и Лионел Меси. Аржентинецът вече има 34 гола в първенството, с девет повече пред звездата на \"Реал\" Кристиано Роналдо. \"Виляреал\" върна едно попадение в началото на втората част чрез Никола Сансоне, но гостите нямаха сили за повече. С два гола в заключителните минути Усман Дембеле оформи крайния резултат. Голово шоу имаше и в мача на \"Реал\" при гостуването на \"Севиля\". Треньорът на белите Зинедин Зидан реши да даде шанс на голяма част от резервите при поражението с 2:3. Двубоят предложи множество интересни моменти още в началните минути. Футболистите на \"Севиля\" влязоха по-концентрирани в мача и се оттеглиха с преднина от два гола след първото полувреме. Точни за андалусийци бяха Уисам Бен Йедер в 26-ата и Мигел Лайун в 45-ата минута. В главно действащо лице през втората част се превърна капитанът на \"Реал\" Серхио Рамос. Бранителят пропусна дузпа, а по-късно си отбеляза автогол. Това е втори автогол за бранителя в Примера, като и двата са срещу бившия му отбор \"Севиля\". В заключителните минути резервата Борха Майорал и Рамос от дузпа върнаха две попадения за \"Реал\". Два кръга преди края белите са трети със 72 точки. \"Реал\" изостава с три зад градския съперник \"Атлетико\" и 18 зад шампиона \"Барселона\".", "date": "2018.05.10", "title": "\"Барселона\" продължава без загуба в Испания, \"Реал\" падна от \"Севиля\" с резервите"}
{"url": "https://www.dnevnik.bg/sport/2018/05/10/3176405_ravnosmetkata_sled_finala_levski_vliza_v_borba_za/", "text": "Ще играе ли \"Левски\" в евротурнирите? Това е големият въпрос в българския клубен футбол десет дни преди края на сезона. Сините бяха смятани за фаворит във финала за Купата на България, но  загубиха с 2:4 от \"Славия\" след дузпи . Поредният провал на отбора в опита за спечелване на първо отличие от 2009 г. насам означава, че той ще трябва да продължи да се бори за другата си цел - класиране за Лига Европа. Мисията е важна, защото евротурнирите са основната възможност пред българските клубове да стигнат до важни приходи. С успеха си в сряда вечерта \"Славия\" си заслужи правото да играе в Лига Европа. Там вече са шампионът \"Лудогорец\" и на практика вторият ЦСКА, който води с 12 точки пред сините. \"Левски\" има трудната задача въпреки разочарованието да се вдигне и да спечели надпреварата с \"Берое\" за третото място, а след това да излезе победител и в плейофа за Лига Европа срещу седмия в класирането. Воденият от Делио Роси отбор е трети с 60 точки и е на две пред \"Берое\". След три дни сините гостуват на \"Лудогорец\", а след това имат мачове с ЦСКА и \"Верея\". \"Берое\" има гостувания на \"Ботев\" и ЦСКА, а между тях приема шампионите. \"Това е много неприятна загуба, трябва да се съвземем от нея и да се преборим за третото място. Трябва да се опитаме да вдигнем глави и да продължим напред\",  заяви Роси след загубения финал . В надпреварата по пътя към евротурнирите за \"Левски\" много ценен може да се окаже  обратът от 0:2 до 3:2 срещу \"Ботев\"  в мача, в който сините честваха 75 години от рождението на Георги Аспарухов-Гунди. Ако станат трети, сините за втора поредна година ще играят плейоф за място в Лига Европа. Преди година те се наложиха драматично с дузпи срещу \"Верея\" в София.", "date": "2018.05.10", "title": "Равносметката след финала: \"Левски\" влиза в борба за място в Европа"}
{"url": "https://www.dnevnik.bg/sviat/2018/05/10/3176276_avstraliec_na_104_godini_planira_da_bude_ubit_zakonno/", "text": "Австралийският еколог Давид Гудол планира днес да се подложи на подпомагана от лекар процедура за прекратяване на живота. Той лично обяви намерението си на пресконференция в сряда в Базел, като обясни, че ще възползва от швейцарското законодателство за асистирано самоубийство, което е забранено в родната му страна. Гудол обясни, че не е нелечимо болен, но е готов да сложи край на живота си. Доколкото ми е известно, каза той, смъртта ще бъде причинена от инжекция, макар че не знам много подробности за процедурата. Това ще стане в присъствието на членове на семейството на 104-годишния австралиец. \"Човек трябва да е свободен да избере и смъртта си в подходящо време\", каза той, облечен в пуловер с бродиран надпис \"Да остаряваш без достойнство\". \"Възможностите ми намаляват през последните година-две, губя зрението си от 6 години. Не искам повече да живея. Щастлив съм от шанса всичко да приключи утре.\" Асистираното самоубиство е законно в Швейцария от 40-те години на ХХ век, припомня \"Ройтерс\". Условието е да се прилага на някой, който няма пряк интерес от това да сложи край на живота си. През 2002 г. в Холандия разрешиха евтаназията за пациенти, страдащи от непоносима болка, причинена от състояние, за което няма лек. Подобна процедура за нелечимо болни позволи през ноември австралийската провинция Виктория, като тя ще влезе в сила от юни 2019 г. Гудол е роден в Лондон и се мести в Австралия през 1948 г., където е лектор в Университета на Мелбърн, но е заемал академични постове и във Великобритания и САЩ. На пресконференцията той видимо недочуваше, но отговаряше ясно и подробно и каза, че не е поставен под натиск от медийното внимание, и сподели, че не е мислил още за последната храна или музиката, която би искал да чува в последните си минути на този свят. Може би Девета симфония на Бетовен не е лош вариант, каза той. \"Има много неща, които бих искал да направя, но вече е твърде късно. Приел съм, че те ще останат несвършени.\"", "date": "2018.05.10", "title": "Австралиец на 104 години планира да бъде убит законно днес"}
{"url": "https://www.dnevnik.bg/politika/2018/05/10/3176258_valeri_simeonov_shte_tursi_podkrepa_za_zakonite_si_v/", "text": "Вицепремиерът Валери Симеонов ще проведе днес срещи с ръководствата на парламентарни групи за да ги запознае с внесените от депутатите му от НФСБ (Обединени патриоти) предложения за промени в закони. Това са Законът за хазарта, с който трябва да се ограничи рекламата на лотарийни игри, и  разрешаването на пушене  в заведенията чрез промяна в Закона за здравето. ГЕРБ, премиерът Бойко Борисов и дори депутати от коалиционния партньор на Симеонов - ВМРО, са против връщането на пушенето. Снощи парламентарната група на БСП за България е обсъдила предоставения от Валери Симеонов проект за промени за Закона за хазарта и единодушно е реши да го подкрепи и да гласува за ограничаването на рекламата на хазартни игри. Другите промени на закони, за които Симеонов ще търси подкрепа, са Законът за устройството на територията, Законът за местните данъци и такси (свързани с дейността на апартхотелите), Законът за вредите от шума в околната среда и т.н. Срещите в парламента започват с групата на ГЕРБ, след което е срещата с БСП. Не се съобщава за среща с ДПС, а тази с ръководството на \"Воля\" ще се проведе следващата седмица, тъй като Веселин Марешки е в Москва.", "date": "2018.05.10", "title": "Валери Симеонов ще търси подкрепа за законите си в парламента"}
{"url": "https://www.dnevnik.bg/zelen/2018/05/10/3176089_protestite_za_pirin_ne_spirat_peti_mesec_povodite_za/", "text": "Протестите в защита на Национален парк \"Пирин\" продължават, а поводите за гражданско недоволство нарастват – проектът за план на община Царево, който залага строителство върху дюни и в Странджа, ограничаване на достъпа до Корал, включване на плаж Болата от резерват \"Калиакра\". Тази седмица темата за опасностите пред българското Черноморие продължава да присъства, обясняват организаторите от коалицията от \"За да остане природа в България\". В четвъртък, 10 май,  протести  ще има отново в София от 18,30 ч на паметника на Алеко, на ъгъла на бул. \"Витоша\" и \"Патриарх Евтимий\", както и в Пловдив и Сливен. Следващата седмица в четвъртък на паметника на Съветската армия в София граждани и \"Спаси Пирин\" организират  концерт в защита на националния парк . Групите, които ще се включат в него, участват безвъзмездно. В понеделник, 14 май, е първото заседание на Върховния административен съд по жалбата на организации от коалицията \"За да остане природа в България\" срещу решението на правителството от декември 2017 г. да промени плана за управление на Национален парк \"Пирин\", напомнят от коалицията. К 1. Оттегляне на решението на МС от 28.12.2017, което дава възможност за строителство на голяма площ от Национален парк \"Пирин\" 2. Оставка на Нено Димов като министър на околната среда, предложил това решение 3. Обявяване на реалния собственик на концесионера \"Юлен\" АД и одит на концесията от международен одитор и с участие на гражданското общество 4. Оставка на Валери Симеонов като вицепремиер заради прокарване на правителствена политика срещу гражданското общество и природата и публичните призиви за насилие и дискриминация 5. Отхвърляне на внесените лобистки поправки в Закона за горите (същите като през 2012 г.), разрешаващи сечта и бетонирането в горите. Отделяне на контролния орган (Изпълнителна агенция по горите) от брадвата (Министерство на земеделието и храните) и забрана на износа на обла дървесина от държавните гори 6. Отхвърляне на промените в Закона за опазване на земеделските земи, които улесняват урбанизацията им, както и разследване на заменките по Черноморието.", "date": "2018.05.10", "title": "Протестите за Пирин не спират пети месец, поводите за недоволство стават повече"}
{"url": "https://www.dnevnik.bg/sviat/2018/05/10/3175964_kak_rusiia_izigra_roliata_na_taen_balansyor_v/", "text": "В дните преди протестиращите  да свалят от власт ветерана лидер на Армения , руски представители са имали телефонни контакти на високо ниво с лидерите на протеста и управляващия елит, който се бил вкопчил във властта, според трима души, информирани за съдържанието на разговорите. Многоседмичните демонстрации против корупцията и клиентелизма доведоха по-рано тази седмица до  избирането на лидера на протеста Никол Пашинян за министър-председател  в драматичен разрив с кръга от кадри, които са управлявали бившата съветска република от края на 90-те години насам. Разчупвайки шаблона на предишни народни бунтове в бивши съветски републики, най-вече кървавото въстание в Украйна през 2014 г., Москва не подкрепи управляващия елит или правото му да използва сила, за да смаже протестното движение. За разлика от своите аналози в Украйна Пашинян заяви, че не планира да извади Армения от орбитата на Русия, и предприе стъпки, за да увери Москва по този въпрос, включително чрез директни контакти, казаха двама от източниците. По време на протестите Пашинян е разговарял с руското посолство в Ереван и със служител от руското външно министерство в Москва според един от лидерите на протеста - Армен Григорян, и бизнесмен, близък до кръга на Пашинян, който не пожела да бъде назован. \"Работихме с тях\", каза Григорян, имайки предвид руските представители. По думите му лидерите на протеста са обяснили на Москва характера на своето движение и че няма да бъде в интерес на Русия тя да го блокира. Руското външно министерство не отговори на молбата за коментар. По улиците поддръжниците на Пашинян бяха насърчавани да използват само арменски национални символи - съзнателно скъсване с украинския бунт, който разгневи Москва, като си присвои знамето на Европейския съюз. От другата страна на конфликта, Серж Саркисян, лидер на Армения в продължение на десетилетие, също е имал контакт с руски представители, борейки се за оцеляване, според дипломатически източник, настоял за анонимност. През 24-те часа преди Саркисян да подаде оставка като министър-председател на 23 април, той е разговарял по телефона с официални лица в Москва, каза дипломатическият източник. Той не разкри съдържанието на разговорите. Влиянието на Русия не беше единственият фактор в арменската революция. Погрешни ходове на Саркисян и  енергията на протестното движение  изиграха критична роля. Контактите с Русия обаче помагат да се обясни как Армения успя да свали лидерите си без насилие или проточена конфронтация с полицията. \"Ройтерс\" не откри доказателства Русия активно да се е намесила в събитията в Армения. Всъщност решението на Москва да не го направи може би е било достатъчно, за да наклони везните в полза на протестиращите. Телефонните разговори също така подчертават как външната политика на президента Владимир Путин, целяща да възпре навлизането на Запада в руската сфера на влияние, е превърнала Кремъл във фактически балансьор на властта в части от бившия Съветски съюз. Броени минути след избирането му от парламента за министър-председател Пашинян каза, че се надява скоро да се срещне с Путин за разговори, и е получил приветствено писмо от руския лидер по случай избирането му, съобщи Кремъл. Без знамена на ЕС В арт кафе в центъра на Ереван приближеният на Пашинян Григорян си спомня как в началото на протестите малцина са си представяли, че те ще доведат до революция. Не повече от 150 души се събраха на първия митинг срещу Саркисян в Ереван на 21 март, каза той. Движението възприе някои новаторски подходи. То не беше свързано изрично с политическа партия. Използва социалните мрежи, за да се организира. Привлече млади хора, повечето от които преди не са били замесени в политиката. Движението използва хумор и сатира. То например организира пародийна кампания за набиране на средства за пенсионен фонд за Саркисян. Разпространи карикатура с фотошоп на Саркисян като глупав герой от детски анимационен филм от съветско време. Използва и директно действие. \"Няма нужда от много хора, за да се блокира пътят, и ние така започнахме\", каза Григорян. И от решаващо значение - движението запази фокуса върху вътрешнополитическите проблеми и стоя надалеч от геополитическите теми, които доминираха в антируския \"Евромайдан\" в Украйна през 2014 г. \"Научихме от Евромайдана, че една революция не бива да има международен дневен ред\", заяви Григорян. Той каза, че не са били давани изрични инструкции на поддръжниците да не развяват на митингите знамена на ЕС или САЩ, но отбеляза: \"Като цяло се подразбираше, че ще има само арменски знамена на нашите протести\". Телефонни разговори с Москва Към 22 април протестите бяха нараснали като снежна лавина под напора на обществения гняв, че Саркисян се премества от президентското в премиерското кресло, за да заобиколи конституционните ограничения на мандатите и да разшири контрола си върху властта. Десетки хиляди излязоха на протест в Ереван, блокираха улици и организираха седящи стачки. Саркисян не планираше да се оттегля на този етап. Той си тръгна демонстративно от среща с Пашинян минути след началото й, като заяви, че няма да се поддаде на \"изнудване\". Същия ден полицията задържа трима опозиционни лидери, включително Пашинян, заедно с около 200 протестиращи. И все пак на следващия ден Саркисян смени посоката и подаде оставка като премиер. През 24-те часа между двете събития Саркисян водил интензивни разговори със собствените си съюзници и служители. Те обсъждали възможността да се въведе извънредно положение, което би предоставило на службите за сигурност по-големи правомощия да използват сила срещу протестиращите. \"Имахме две възможности: парламентът можеше да въведе извънредно положение в страната или Серж Саркисян да подаде оставка\", каза Едуард Шармазанов, депутат от Републиканската партия и заместник-председател на парламента. \"Обявяването на извънредно положение нямаше да реши проблема, а само да го отложи\", каза той. През същия отразък от време, докато вътрешните обсъждания продължавали, Саркисян се допитал до Русия какво да прави по-нататък, каза дипломатическият източник. \"Той претегляше всички аргументи \"за\" и \"против\" и доколкото знам, освен това проведе няколко разговора с хора в Москва\", каза дипломатическият източник за \"Ройтерс\". Бизнесменът, приближен на Пашинян, каза, че според негови източници в Републиканската партия Саркисян е разговарял с руски официални лица през този период. Скоро след това Саркисян се оттегли, отваряйки пътя за опонентите си да вземат властта. В заявлението си за оставка написа: \"Аз сгреших. /БТА", "date": "2018.05.10", "title": "Как Русия изигра ролята на таен балансьор в арменската революция"}
{"url": "https://www.dnevnik.bg/sviat/2018/05/10/3176261_kak_kim_opitva_da_opazi_severna_koreia_i_ot_sasht_i_ot/", "text": "Непосредствените причини за неотдавнашния дипломатически пробив на Корейския полуостров са добре известни: засилени международни санкции срещу Северна Корея (КНДР), одобрени дори от Китай и Русия, и войнственият отговор на президента на САЩ Доналд Тръмп на неотдавнашното засилване на ракетните и ядрени опити при управлението на Ким Чен-ун, лидер на КНДР от 2011 г. Но така се пропуска един по-фундаментален подтик: засилващите се амбиции на Китай да доминира в Източна Азия. Очевидните действия на Ким за помирение с южнокорейския му колега, президента Мун Дже-ин, са преди всичко гамбит за сближаване с Америка, за да се сдържа Китай. Той се надява да намали тоталната икономическа зависимост на Северна Корея от Китай и да обуздае домогванията на Пекин да контролира бъдещето на Корейския полуостров. Оцеляването и сигурността на режима отдавна са най-важен приоритет за семейството на Ким, а политическата независимост не остава далеч назад; това са основните причини, поради които той се стремеше към разработването на севернокорейски ядрени оръжия и ракети с голям обсег. За тази цел бяха използван и политически чистки, особено убийството на чичото на Ким Чен-ун Джан Сон-тхек през 2013 г., който беше заподозрян в поддържане на особено близки отношения с Китай, а в началото на 2017 г. - и на полубрата на Ким, Ким Чен-нам, друго протеже на Пекин, някога смятано за вероятен наследник на Ким Чен-ир, предишния лидер на КНДР и баща на Ким Чен-ун. Сега, след като тези неотложни екзистенциални цели, изглежда, са били постигнати, икономическото развитие стана основен въпрос за дългосрочната стабилност на режима. Изобщо не е съвпадение например, че миналия месец Корейската трудова партия рязко реши да изостави отдавна установената си политика на едновременно развитие на икономиката и на армията на страната - особено ядрената й програма - за да се фокусира изцяло върху икономическото развитие. Но какъв е най-добрият начин да се постигне това? Предвид че над 90 на сто от севернокорейската търговия вече зависи от Китай, по-нататъшно сближаване с Пекин води до риск от превръщане на Северна Корея в придатък на Китай или в зависима страна - мечта за някои китайски националисти, но кошмар за почти всеки севернокореец. Интеграцията със Южна Корея в Севера. На теория Русия би могла да намали севернокорейската зависимост от Китай за петрол и газ, но не много повече. Така че за Ким най-добрият вариант за подсилване на севернокорейската икономика е да диверсифицира партньорствата й и да се открие към Япония и Запада. Сближаването със САЩ и отдалечаването от Китай е разумна стратегия и от гледна точка на сигурността. Китай може да не заплашва открито севернокорейската независимост, но амбициите му да контролира по-добре своята \"близка чужбина\" - в Югоизточна Азия, около Южнокитайско море чрез инициативата \"Един пояс, един път\" - могат само да подхранват сериозни подозрения в Пхенян. (Изглежда, не се и говори за активизиране на стария китайско-севернокорейски съюз или на отдавна забравения договор за съвместна отбрана). Опитите на Ким за преговори с Тръмп, за да възпре Китай днес, не са толкова различни от действията на Мао Цзедун, който протегна ръка на американския президент Ричард Никсън през 70-те години, за да възпре съветската заплаха. Това развитие, независимо колко внезапно или малко вероятно може да изглежда, не би трябвало да е изненада, особено в част от света, където държавните лидери клонят към реализъм по отношение на международните дела. А Ким може би е най-големият реалист от всички тях. Всичко това изобщо не означава, че Китай скоро \"ще спре да бъде фактор\", както спекулираха някои. Пекин винаги ще бъде част от картината, а понякога и част от проблема. Идеята е просто, че съседите на Китай се препозиционират, докато той се засилва и се опитва да установи с тях йерархични или клиентелистки отношения. Някои като Камбоджа и Лаос се подчиняват. Други - като Виетнам и Сингапур, се опитват да окажат ответен натиск или поне да възстановят баланса. Северна Корея също трябва да се пренастрои и да ограничи рисковете. Тя го прави от специално положение, разбира се, поради ядрената си програма и дипломатическата изолация - и заради оставащата несигурност за намеренията ѝ, включително по толкова основен въпрос като с думата \"ядрено разоръжаване\". Въпреки това неочакваното предложение на Ким да се срещне с президента Тръмп и бързото му приемане от Тръмп подсказва, че и двамата лидери виждат в този момент възможност за някаква степен на разведряване. Поне дотолкова те са прави. Отмяната на санкции, нормализирането на отношения, започването на търговия - тези неща може да не се случат скоро или изобщо. Но стратегическият ландшафт на Корейския полуостров вече се промени и се промени в полза на САЩ и техните съюзници. Внезапната и необявена среща между Ким и китайския президент Си Цзинпин, състояла се неотдавна в Пекин, беше преди всичко забележително дипломатическо шоу, целящо преди всичко да позволи на Китай да \"запази лице\". През петте години, откакто е на власт, Си, изглежда, като цяло пренебрегваше Ким; сега може би съжалява за този подход. Докато влиянието на Китай се засилваше, това на Америка отслабна, убеждавайки Северна Корея да се сближи повече със САЩ и да получи от тях гаранции за сигурността си. Скептиците ще изразят съмнение, че Северна Корея би могла да се движи в тази посока, предвид идеологията си; оптимистите може да видят на хоризонта обединяването на Корейския полуостров. Аз мисля, че севернокорейската еднопартийна система ще се запази доста време и през това време ситуацията с човешките права в страната ще продължи да бъде тежка. Подобрените отношения между двете Кореи и дори сключването на мирен договор няма да доведат до никакво обединение. Всякаква подобна инициатива би била самоубийствена за Пхенян и прекалено скъпа за Сеул. Но все пак мисля, че този момент наистина е рядка възможност за Америка и нейните съюзници да подобрят отношенията си със Северна Корея и да работят с нея за създаването на нов баланс на силите в Североизточна Азия, който може да уравновеси амбициите на Китай за доминация в региона и да служи по-добре на интересите на Запада.  /БТА", "date": "2018.05.10", "title": "Как Ким опитва да опази Северна Корея и от САЩ, и от Китай"}
{"url": "https://www.dnevnik.bg/sport/2018/05/10/3176400_snimka_na_denia_kak_vencislav_stefanov_dovede_putin_na/", "text": "Президентът на \"Славия\" Венцислав Стефанов облече фланелка с образа на руския президент Владимир Путин във военна униформа за награждаването на отбора си на \"Васил Левски\" след  . На бялата тениска имаше надпис: \"Армия России\". \"На \"Славия\" ѝ приляга тази Купа на България. Най-много се радвам, че завоювахме този успех в деня на победата. Не на Европа, а на победата над фашистка Германия. И на нас ни приляга това нещо. Посвещавам го на моя приятел Младен (Младен Михалев-Маджо) и на всички хора, които се трудиха и се бориха за успеха на \"Славия\", каза Стефанов пред \"Нова спорт\".", "date": "2018.05.10", "title": "Снимка на деня: Как Венцислав Стефанов \"доведе\" Путин на финала за Купата на България"}
{"url": "https://www.dnevnik.bg/sport/2018/05/10/3176175_sportni_demonstracii_shte_suputstvat_varnenskiia/", "text": "С десетки спортни демонстрации организаторите на маратона във Варна ще се опитат да привлекат вниманието на повече хора към здравословния начин на живот. Събитията са част от инициативата \"Денят на предизвикателството - България спортува 2018\", като всеки желаещ ще може да практикува даден спорт или друга двигателна активност. Програмата предвижда изпълнения на местни клубове по тенис на маса, баскетбол, бойни изкуства, народни танци, аеробика, зумба и др. Стартът на маратона е в неделя в 9.30 ч. пред сградата на операта на площад \"Независимост\", като трасето ще премине покрай морския бряг. За първа година маратонът ще включва и полумаратон. Освен това участниците ще могат да се включат в бягания на 10.5 км и 2 км градски крос. Организаторите отчетоха голям интерес към състезанието , в което ще се включат около 20 елитни състезатели. Сред тях са победителите от маратона в Стара Загора - италианецът от марокански произход Ахмет Насеф и кенийката Рут Матебо. Двамата са главни претенденти за джакпота от 20 хиляди лева. През тази година наградата  от веригата \"Бягането - начин на живот\" , която обхваща маратоните в Стара Загора, Варна и София,  стана по-достъпна . Наградният фонд на състезанието във Варна е 49 хиляди лева, като победителите в класическата дистанция ще спечелят по 8000 лева. Организаторите са предвидили 44 индивидуални награди, както и такава за училище с най-масово участие при бягането на 2 км. Всички завършили трите дълги бягания ще получат медали.", "date": "2018.05.10", "title": "Спортни демонстрации ще съпътстват Варненския маратон в неделя"}
{"url": "https://www.dnevnik.bg/sviat/2018/05/10/3176441_izrael_nanese_udari_po_desetki_iranski_celi_v_siriia_v/", "text": "Израелската армия съобщи, че ирански сили са изстреляли ракети по позиции в спорните Голански възвишения по границата със Сирия. Според военните става въпрос за около 20 ракети на Революционната гвардия, някои от които са били прихванати малко след полунощ местно време. Не се споменават жертви. В отговор израелските въоръжени сили - които рядко коментират (още по-малко по своя инициатива) удари в Сирия - са нанесли удари по цели на Иран, разположени из цяла Сирия, съобщават Би Би Си и \"Джерузалем пост\". Ако информацията за атаката към Израел се потвърди, тя ще е първият случай, при който Иран извършва пряк удар по израелски сили от територията на Сирия в конфликт, воден вече седем години основно с посредници. Ислямската република се зарече да отговори на атака от миналия месец, при която  загинаха ирански граждани . Говорителят на армията на Израел генерал-лейтенант Джонатан Конрикъс каза пред репортери, че атаката е била поръчана и ръководена лично от Касем Солеймани - генералът, който отговаря за външните операции на Революционната гвардия. Смята се, че израелският ракетен обстрел в Сирия е един от най-сериозните от началото на войната, отбелязва \"Ройтерс\". По-рано тази седмица израелската армия обяви повишена степен на готовност и нареди да бъдат отворени убежищата в района на Голанските възвишения заради \"необичайна дейност\" на Иран по границата. След това сирийският режим и активисти съобщиха за удар по ирански обект недалеч от столицата Дамаск, при който според Сирийския център за наблюдение на човешките права са  загинали най-малко 8 иранци  и който сирийски сили свързаха с Израел. Сирийски държавни медии съобщават, че при сегашната атака са били засегнати военновъздушни позиции, склад за боеприпаси и други и подчертаха риска от ескалация. Според \"Джерузалем пост\" всички цели са на поделението \"Кудс\" на Революционната гвардия, което се използва за външните ѝ операции. Това включва разузнавателни, логистични, военни и други комплекси, включително в град Кисуа край Дамаск (където беше и ударът от вторник) и на международното летище в Дамаск. Говорител на израелската армия съобщи и че Русия е била уведомена за атаката - Техеран и Москва са съюзници във войната, сражаващи се на страната на режима на президента Башар ал Асад. Вчера израелският премиер Бенамин Нетаняху беше на посещение в Москва, където отбеляза Деня на победата заедно президентите на Русия и Сърбия Владимир Путин и Александър Вучич. Очакванията за напрежение в региона нараснаха, след като американският президент Доналд Тръмп  реши да изтегли Съединените щати  от споразумението на ядрената програма на Иран във вторник.", "date": "2018.05.10", "title": "Израел нанесе удари по десетки ирански цели в Сирия в отговор на ракетно нападение"}
{"url": "https://www.dnevnik.bg/sviat/2018/05/10/3176147_izrael_e_pochti_na_70_g_no_triabva_otnovo_da_tursi/", "text": "За 70 години Израел изгради процъфтяваща икономика, стана най-голямата регионална военна сила и надви многобройни врагове. Много израелци обаче се питат дали страната им не е изправена пред нова заплаха: самата себе си. На фона на наближаващата годишнината от провъзгласяването му за държава на 14 май 1948 г. Израел е разделен между тези, за които еврейската идентичност трябва да е на първо място, и онези, които се тревожат за демократичния характер на държавата си. \"Израелците са свързани от съдбата. Когато съществуването ни бива оспорвано, ние сме единни\", обяснява Йедидия Щерн, преподавател по право в университета Бар Илан и вицепрезидент на мозъчния тръст Израелски институт за демокрация. \"Настъпи ли сигурност обаче отново можем на воля да се борим едни с други за посоката, която трябва да се следва\", казва той. Правителството на Бенямин Нетаняху, смятано за най-дясното в израелската история, разбуни духовете сред видни представители на обществеността, като предложи законопроект, който цели да се засили еврейската идентичност на Израел. Подобни мерки отразяват стремежа на младата държава, родена от пепелта на Холокоста, да намери идентичността си, казват експерти. Защитниците на тези мерки ги оправдават с желанието да се чуе гласът и на други общности освен традиционния елит. Но техните критици, членове на опозицията, артисти, университетски преподаватели или бивши висши ръководители се безпокоят от популистки политики, които атакуват демокрацията. Тази интроспекция се прояви наскоро в законопроект, определящ Израел като национална държава на еврейския народ, еврейския език (иврит) - като единствен официален език, а Ерусалим - като \"единна столица\" на страната. Проектът беше приет на първо четене в парламента. Стара дилема В неделя министерска комисия представи друг текст, ограничаващ правомощията на Върховния съд да обявява за недействителни законите, които според него противоречат на демократичните ценности. Според министрите, които подкрепят този закон, съдът се е сдобил с твърде голямо влияние спрямо останалите подразделения на властта. Върховният съд ги разгневи, като нареди евакуирането на някои еврейски селища на окупираните палестински територии и преустанови временно план за експулсиране на африкански мигранти. Междувременно министерството на културата се опита в последните години да съкрати средствата за културни институции, проявили се като \"нелоялни\" към Израел. Това раздвоение предшества създаването на Израел. През 1947 г. светските ционистки ръководители и ултраортодоксалните еврейски представители на практика се разбраха ултраортодоксалните, които стриктно спазват законите на юдаизма, да си запазят правото да имат последната дума по закона в областта на частното право, например по отношение на брака, и да се наложи спазването на шабат - свещения ден, отреден всяка седмица за почивка. Споразумението остана в сила, когато Израел обяви независимост, илюстрирайки стремежа за помиряване на демократичните ценности и еврейския характер на новосъздадената нация. Израел официално няма конституция, а заместващи я \"основни закони\". През 1992 г. парламентът прие два фундаментални закона, които утвърдиха \"еврейските и демократични\" ценности на Израел и наложиха изискване всеки закон да е подчинен на тези ценности. Липсата на ясно определение за \"еврейски\" и \"демократичен\" обаче дава възможност за тълкувания. \"Дом\" или \"Крепост\" \"Все повече израелци изпитват нуждата да избират между \"еврейски\" и \"демократичен\" и имат усещането, че при прилагането на тези ценности не е спазен балансът\", казва Йедидия Щерн, основавайки се на допитвания на своя институт. Светските евреи с европейски произход, със социадемократически ценности доминираха през първите 40 години от съществуването на Израел, казва той. Оттогава обаче други общности като евреите от арабските страни, религиозните националисти и ултраортодоксалните се наложиха като политическа сила. Израелските араби, които представляват 17,5 процента от населението, са дори още по-ангажирани политически. Израелско-палестинският конфликт продължава да хвърля сянка върху бъдещето. Все повече десни политиците се противопоставят на създаването на палестинска държава и говорят открито за анексиране на по-голямата част от окупирания Западен бряг. Противниците им \"размахват\" демократичния и демографския аргумент. Предвид демографските реалности, ако иска да остане еврейска държава, Израел ще трябва да откаже  равни права на палестинците  и да наложи режим на апартейд, изтъкват те. \"Израел беше създаден, за да може еврейският народ, който никога не се е чувствал у дома си никъде по света, най-сетне да има свой дом\", заяви наскоро Давид Гросман - едно от големите имена на израелската литература. \"Днес, след 70 години на удивителни постижения в толкова области, Израел с цялата си мощ може би е крепост, но все още не е дом. Израелците няма да имат дом, докато палестинците не получат своя\", каза той. /БТА", "date": "2018.05.10", "title": "Израел е почти на 70 г., но трябва отново да търси идентичността си"}
{"url": "https://www.dnevnik.bg/sport/2018/05/10/3176251_hamburger_prizova_fenovete_za_podkrepa_v_tursene_na/", "text": "Вход свободен до тренировките на първия отбор обяви ръководството на германския футболен клуб \"Хамбургер\". То се надява, че с подкрепата на своите привърженици тимът ще успее да избегне първото в историята си изпадане от Бундеслигата. \"Хамбургер\" е единственият клуб, който е част от най-високото ниво на германския футбол от създаването на Бундеслигата през 1963 г. и никога не е изпадал. Часовникът на стадион \"Фолкспарк\", който отброява времето на отбора в елита, обаче е изправен пред угрозата да спре завинаги. Кръг преди края на първенството тимът е 17-ти, като се нуждае от победа при домакинството си на \"Борусия\" (Мьонхенгладбах) в събота и загуба на \"Волфсбург\" от вече изпадналия \"Кьолн\". Само по този начин \"Хамбургер\" ще може да заеме 16-ото място, което дава право на спасителен бараж срещу третия от Втора Бундеслига. \"Всички фенове на \"Хамбургер\", включително и децата, са поканени да дадат един последен тласък на отбора и да го подготвят за този важен мач\", се казва в изявлението на клуба до запалянковците. В последните четири сезона отборът два пъти игра плейоф за оставане в елита. През сезон 2013-2014 \"Хамбургер\" отстрани \"Гройтер Фюрт\" с повече голове на чужд терен, а година по-късно попадение в добавеното време в реванша срещу \"Карлсруе\" съхрани надеждите за спасение. \"Обикновено си пътник в тази фаза, но ние все още имаме един последна възможност да играем в плейофа. Изоставаме с две точки, но във футбола са ставали невероятни неща. Все още имаме реална възможност да спечелим домакинството си със силата на нашите привърженици\", призова треньорът Кристиан Тиц.", "date": "2018.05.10", "title": "\"Хамбургер\" призова феновете за подкрепа в търсене на чудо за оцеляване в Бундеслигата"}
{"url": "https://www.dnevnik.bg/zelen/2018/05/10/3176045_klimatichnite_promeni_imat_vliianie_vurhu_gnezdenoto/", "text": "Броят на гнездящите двойки царски орли в страната вече четвърта поредна година остава един и същ – 28, съобщават от Българското дружество за птиците. Това е свидетелство за стабилност на популацията, но същевременно е индикация и за спиране на увеличаването й, което се наблюдаваше след 2000 г., коментират специалистите. Въпреки тревожната информация за изчезнали две дойки в Дервентските възвишения нови две са открити в района на Сливен. Така общият брой на двойките остава непроменен. \"Най-вероятната причина за спиране на растежа на популацията е нарастване на смъртността сред гнездящите птици, както и сред незаелите гнездови територии\", коментира д-р Димитър Демерджиев, отговорник по опазването на вида в рамките на проекта \"Земя за царския орел\".  Основните причини за смъртността на царските орли са токов удар, причинен от необезопасени електрически стълбове, незаконен отстрел, отрови, а загубата на ловни и гнездови местообитания ограничава възможностите за нарастване на популацията. От 28 заети територии птиците се размножават едва в 21 от тях, като 7 двойки вече са заели гнездата си, но все още не пристъпват към снасяне на гнезда и мътене, вероятно заради резките промени във времето, посочват специалистите. Климатичните промени също оказват своето влияние върху гнездовия цикъл на двойките. Тази година голям процент от птиците пристъпиха към размножаване много рано, около средата на март. От друга страна, някои от традиционно размножаващите се двойки започнаха да гнездят много късно – едва в средата на април. Редовният мониторинг на гнездящите двойки царски орли се извършва от екип на БДЗП в рамките на  LIFE проекта \"Земя за царския орел\" , чиято основна цел е възстановяването и подобряването на ловните местообитания на световно застрашения вид.", "date": "2018.05.10", "title": "Климатичните промени засягат гнезденето на царския орел"}
{"url": "https://www.dnevnik.bg/bulgaria/2018/05/10/3175973_religioznite_obshtnosti_-_pritesneni_ot_podgotvenite/", "text": "Опасни, проблемни, притеснителни, страшни. Така представители на религиозни общности в България определиха подготвените законодателни поправки от трите най-големи парламентарни сили - ГЕРБ, БСП и ДПС,  въвеждащи сериозни рестрикции за финансирането на вероизповеданията . Внесените в петък миналата седмица изменения предвиждат държавна субсидия само за вероизповедания, към които принадлежи не по-малко от един процент от населението на страната, а това са православната църква и мюсюлманското вероизповедание. Ще се забрани получаването на дарения от чужбина, с които да се плащат заплати на свещенослужители. А всички дарения от хора или организации извън България, например за социални дейности, ремонти на храмове и благотворителност, ще трябва да минават през предварително одобрение от дирекцията по вероизповедания към Министерския съвет. Даренията от страната над определена сума също ще трябва да се декларират пред дирекцията. Друга сериозна промяна ще е и на практика забраната за религиозни общности, които не обхващат над 1 на сто от населението, да разкриват духовни училища.  заявиха пред \"Дневник\", че са безкрайно изненадани и много загрижени от промените. \"Не знам как да интерпретирам това решение, то напомня едни други времена от миналото, които се надявахме да са отдавна забравени\", заяви епископ Христо Пройчев. И определи готвените изменения като опасни, страшни, тъжни, лоши. Пройчев каза, че темата задължително ще бъде обсъдена на първото следващо заседание на националния съвет на религиозните общности. Всички сме загрижени, от години все повече властите акцентират на толерантността на държавата и между различните общности в нея, а с приемането на подобни законови поправки този образ ще бъде компрометиран, коментира епископът. \"А на въпроса дали ще можем да работим след тези промени - и аз не знам, засега не мога да кажа\", допълни Пройчев. Епископът напомни, че католическата църква е от векове в България и нейната социална дейност е силно изразена, като чрез дарения от България и чужбина се подпомагат множество дейности и инициативи в страната. Ако това бъде затруднено или преустановено, ще страда народът, коментира Пройчев. На въпрос дали биха се обърнали за съдействие към ръководители на католическата църква в чужбина Пройчев отбеляза, че католическите църкви из целия свят са едно цяло и се подкрепят помежду си. Пройчев каза, че вече е говорил с дирекцията по вероизповедания към правителството и е получил обещание мнението на католическата общност да бъде чуто и да има конструктивен диалог, дебати и евентуални промени в готвените текстове. От дирекцията по вероизповедания - структурата, отговорна за прилагане на закона, заявиха лаконично пред \"Дневник\", че биха могли да коментират текстовете едва след около седмица, когато се запознаят с тях. все още проучват измененията и за момента не коментират текстовете. Оттам обаче уточниха, че все още е в сила споразумението им с турската страна, на базата на което получават дарения от Турция и с тяхна помощ плащат заплатите на имамите. Знаете какво е положението ни, промените сериозно биха затруднили дейността ни, заявиха от мюфтийството. Румен Борджиев, която, както и католическата общност, е малко под изисквания с промените 1% представителност, само каза, че следващата седмица измененията ще бъдат обсъдени от обединената евангелска църква и тогава ще има коментар.  вече се консултират с юристи конституционалисти по измененията.  на Българската православна църква Николай Георгиев уточни, че би могъл да изрази официална позиция на синода едва след като той се събере и обсъди темата. Но изрази притеснение, че промените ще затруднят административно свещениците и митрополитите, които събират и отчитат даренията, както и дирекцията по вероизповедания. Георгиев постави и въпроса дали дирекцията ще може да задвижва и разрешава с необходимата бързина даренията и да ги обработва административно. Той даде примери с дарения от чуждестранни лица и църкви в кризисни за България ситуации. Злоупотребата със средства не би могла да отмени употребата, каза Георгиев и допълни, че евентуални подозрения за неправилно изразходване не би трябвало да водят до забрана за финансиране. Георгиев коментира още, че принципът на равнопоставеност не може да зависи от това кой е малцинство и кой мнозинство. Не могат да се отнемат права на някого само заради това, че е малцинство, допълни той. В отговор на въпрос дали православната църква, която се очаква да е най-слабо засегната от измененията, би подкрепила останалите вероизповедания, Николай Георгиев посочи, че е имало множество подобни примери. Ако останалите общности изявят аргументирано притесненията си, православната църква би защитила тяхна правдива кауза, смята говорителят на синода. Единствената цел на промените е защитата на националната сигурност, който въпрос става все по-актуален в днешния свят, заяви пред \"Дневник\"  . Идеята е да се ограничи безконтролното и неотчетно финансиране от чужди държави на различни общности в България, чрез които средства би могло да се постигне контрол и зависимост, допълни той. Да се въведе контрол от държавата при разходване на финансите и ясен поток на средствата. Уж всички се разбрахме, че не трябва да се месят чужди държави, че това е пряк национален интерес, сега не разбирам отпора срещу измененията, каза Цонев. По думите му измененията са били обсъдени предварително от авторите им с представители на вероизповеданията в България и той не можа да отговори защо сега от тези общности реагират негативно и с изненада. Предположи, че потърсените от \"Дневник\" представители не са запознати, но други ръководители в общностите знаели за готвените поправки. Единственото, което искаме да направим, е да забраним чужди държави да плащат на свещенослужители в България и по този начин да застрашават националната сигурност, заяви на няколко пъти Цонев. На въпрос как тогава вероизповеданията ще плащат на служителите си, той отбеляза, че те ще получават държавна субсидия за това. В същото време обаче поправките предвиждат такава субсидия да получават единствено православната църква и мюсюлманското вероизповедание. \"Не можем да си позволим да плащаме на всички, държавата може да спонсорира заплатите само на тези, които представляват по-голяма част от населението, също както е с партиите\", заяви Цонев. Така и обаче не се разбира как останалите ще могат да плащат на свещениците си, след като няма да могат да използват за това дарения, а няма и да получават държавна субсидия. Йордан Цонев отбеляза, че както и досега, от бюджета ще има средства за другите вероизповедания извън православната църква и мюсюлманите, но те отново ще минават през дирекцията по вероизповедания. Видно от финансови разчети за минали години и бюджета за тази година, тези средства обаче не са за заплати на свещеници и издръжка на персонал, а са основно за ремонти и строителство на молитвени домове. Цонев каза, че според него дирекцията по вероизповедания ще успее да се справи с новите административни функции по одобрение и контрол на даренията. Същевременно той мислеше, че промените въвеждат уведомителен режим за даренията, а не че всички дарения от чужбина ще трябва да минават през предварително разрешение от звеното. Уведомителният режим е само за даренията от страната. Цонев не беше запознат и с ограничението, според което религиозни училища ще имат право да разкриват само вероизповеданията, представляващи над 1 на сто от населението. \"Ако има пропуски, ако има недомислици, лично поемам грижата да бъдат коригирани между първо и второ четене\", пое ангажимент Йордан Цонев.", "date": "2018.05.10", "title": "Религиозните общности притеснени от подготвените законови ограничения"}
{"url": "https://www.dnevnik.bg/video/2018/05/10/3176386_video_3d_maping_shou_za_denia_na_evropa_2018/", "text": "Денят на Европа беше отбелязан с най-голямото досега 3D мапинг шоу в България. Спектакълът разказва за европейското културно наследство от гледна точка на \"Днешния ден\" и беше прожектиран от 21.30 часа върху фасадата на Министерския съвет в София. Организатори са Бюрото за връзка на Европейския парламент и Представителството на Европейската комисия в България.", "date": "2018.05.10", "title": "Видео: 3D мапинг шоу за деня на Европа 2018"}
{"url": "https://www.dnevnik.bg/detski_dnevnik/obrazovanie/2018/05/10/3176454_decata_i_chetvurtoklasnicite_da_ne_se_stresirat_da/", "text": "Нека излишният стрес бъде много далеч от темата ни днес, защото това е едно състезание, нека децата да го приемат по този начин и техните родители също. Това призова днес по БНТ началникът на Столичния инспекторат по образование Ваня Кастрева по повод първия от поредицата национални външни изпити за децата от четвърти клас, този по български език и литература. Днес т. нар. малки матури започнаха в 10 часа едновременно в цялата страна и обхванаха близо 64 хиляди четвъртокласници. Децата ще бъдат оценявани върху диктовка и текст за четене с разбиране, към който има 11 задачи. Четвъртокласниците имат на разположение един учебен час за работа върху задачите, а децата със специални образователни потребности два учебни часа. \"Във всеки един миг в нещо се състезаваме\", допълни Кастрева и успокои, че изпитът е върху учебно съдържание, което децата познават добре. Според нея ключовото е децата да бъдат спокойни и концентрирани. \"Това е една тренировка за тях самите, защото концентрацията е важно умение, което трябва да имаш в живота изобщо\", каза още Ваня Кастрева. Тя допълни, че с изпитите ще се направи един външен мониторинг на системата, защото външната оценка е важен показател за това докъде е достигнало всяко дете и образователната система като цяло. Кастрева коментира, че оценката, която ще получат на \"малките матури\" четвъртокласниците, не е текуща - учителят може да я вземе предвид при оформянето на успеха, но не се вписва като текуща оценка. Оценяването е в точки, допълни тя. На 14 май ще се състои изпитът по математика, на 16 май по \"Човекът и обществото\", а ден по- късно - по \"Човекът и природата\".", "date": "2018.05.10", "title": "Родителите и децата да не се стресират, да приемат малките матури като състезание, препоръча Ваня Кастрева"}
{"url": "https://www.dnevnik.bg/sport/2018/05/10/3176448_georgi_petkov_tujno_mi_e_za_levski_no_igraia_sus_surce/", "text": "Героят за \"Славия\" във финала за Купата на България Георги Петков заяви, че му е тъжно за \"Левски\". Стражът  спаси три дузпи и беше в основата на триумфа на белите . Според него роля е оказало фаворизирането на \"Левски\", което е свалило напрежението от \"Славия\". \"Когато треньорите преценят, че аз им трябвам - аз се озовавам на вратата. Много е лесно и хубаво, като определят някой за фаворит. Малко или много се освобождаваме от напрежението\", каза Петков. \"Усещането на вратата е, че аз трябва да спася. Бях сигурен в дузпите. Казах им да докараме до дузпи, аз оттам ще спася. Мен ме освиркват навсякъде. Лошото е, когато не ме освиркват. Тогава Георги Петков не може да играе\", заяви вратарят на белите. \"Радостен съм за тези футболисти на 20 и 21 години. Днес в нашата група имаше само българи и съм щастлив за тях. Аз съм печелил купи, но се радвам за тях. \"Левски\" си е име. Тъжно ми е за тях, все пак там съм играл десет години. Но това е съдбата, аз играя със сърце, където съм\", заяви Петков. Вратарят добави, че се е разбрал с президента на клуба Венцислав Стефанов да играе още една година. \"Аз едната мечта я сбъднах. Казах на младите момчета, че са герои.\"", "date": "2018.05.10", "title": "Георги Петков: Тъжно ми е за \"Левски\", но играя със сърце за отбора си"}
{"url": "https://www.dnevnik.bg/evropa/2018/05/10/3176447_berluskoni_dade_suglasieto_si_za_koaliciia_na/", "text": "Бившият италиански премиер Силвио Берлускони даде зелена светлина снощи за евентуално споразумение за управляваща коалиция в Италия между съюзената с неговата партия \"Напред, Италия\" крайнодясна \"Лига\" и антисистемното Движение \"Пет звезди\". Така може да бъде преодоляна  политическата безизходица , в която изпадна Италия след парламентарните избори на 4 март, предаде \"Франс прес\", цитирана от БТА. Водят се преговори между Движение \"Пет звезди\" и \"Лига\", които трябва да се споразумеят кой да бъде премиер и каква да бъде програмата им за управление. \"Ако друга политическа сила от дясната коалиция е готова да поеме отговорност да състави правителство с \"Пет звезди\", ние ще приемем с уважение подобен избор\", заяви Берлускони в комюнике, цитирано от АФП. Депутатите от \"Напред, Италия\" - партията на Берлускони, няма да гласуват доверие на Движение \"Пет звезди\", което \"няма политическата зрялост, за да поеме подобна отговорност\", но ако \"Лигата\" и \"Пет звезди\" се споразумеят, \"това няма да сложи край на съюза между \"Напред, Италия\" и \"Лигата\", особено в областите, където двете партии управляват заедно на регионално равнище\", добавя бившият премиер. Ако  \"Лигата \" и  \"Пет звезди\"  съставят коалиция, няма да са им нужни гласовете на \"Напред, Италия\", отбелязва ДПА. Въпреки това \"Лигата\"  държеше да получи съгласието на Берлускони  за такава управляваща коалиция. Берлускони уточнява в комюникето, че би предпочел правителство на малцинството на \"Напред, Италия\" и \"Лигата\". Двете формации получиха заедно 37 на сто от гласовете на изборите, но \"Лигата\" има повече гласове от \"Напред, Италия\". \"Лигата\" и Движение \"Пет звезди\" ще имат мнозинство от седем гласа в Сената и 32 гласа в Камарата на депутатите и ще могат да разчитат при всяко гласуване на подкрепа или поне на добронамерено въздържане на \"Напред, Италия\", отбелязва АФП.", "date": "2018.05.10", "title": "Берлускони даде съгласието си за коалиция на крайнодесните и популистите"}
{"url": "https://www.dnevnik.bg/bulgaria/2018/05/10/3176461_suvetut_za_elektronni_medii_da_kontrolira_i_saitovete/", "text": "Законът за радиото и телевизията е доста тясна дреха, регулацията трябва да се променя заедно със своя сектор. В момента се получава свръхрегулация при радиото и телевизията, а онлайн пространството стои изцяло извън регулация, а всъщност опасните явления минават точно оттам. Това каза днес по Би Ти Ви преизбраният председател на Съвета за електронни медии София Владимирова. Попитана директно дали СЕМ трябва да получи правомощия и по отношение на сайтовете, тя отговори: \"Вече спокойно мога да кажа, че отговорът е \"Да\". \"Не става въпрос за цензура, както твърдя, че няма цензура върху радио- и телевизионните оператори. Има регулация\", допълни Владимирова. Тя посочи, че в традиционните медии много трудно можеш да видиш негативни явления като дезинформация и език на омразата. В същото време в интернет хората възприемали информацията като \"фастфууд\". \"Това е особено тревожно например по здравните теми\", каза председателят на СЕМ. На въпрос за езика на омразата Владимирова посочи, че според наблюдение на съвета от ноември той идва основно през политическото говорене. \"Моят апел към вашите гости е да си дават сметка за огромното влияние, което имат над аудиторията. Хората приемат този начин на говорене за нормален\", каза председателят на СЕМ.", "date": "2018.05.10", "title": "Съветът за електронни медии да контролира и сайтовете, поиска неговият председател"}
{"url": "https://www.dnevnik.bg/evropa/2018/05/10/3176455_adidas_iztegli_ot_litva_teniska_s_nadpis_sssr/", "text": "Литва приветства решението на компанията за спортни стоки \"Адидас\" да премахне от онлайн магазина си в страната фланелки с надпис USSR (СССР) и емблеми на Съветския съюз, след като тениските предизвикаха гнева на мнозина в бившата съветска република, предаде \"Асошиейтед прес\", цитирана от БТА. Министерството на външните работи съобщи в \"Туитър\", че решението е израз на уважение към жертвите на съветския тоталитарен режим и е въпрос на човешко достойнство. Литва беше окупирана от Съветския съюз от 1940 до 1990 година и днес съветските символи се свързват с нацистките и са забранени. Много литовци поискаха женската червена тениска с надпис USSR и значка със сърп и чук, които се предлагат онлайн, да бъдат премахнати и заплашиха \"Адидас\" с бойкот. Медиите в Литва съобщиха за подобно недоволство и в Украйна. В социалните мрежи бяха отправени подигравки към \"Адидас\" с предложение да започне да продава нацистки униформи.", "date": "2018.05.10", "title": "\"Адидас\" изтегли от Литва тениска с надпис \"СССР\""}
{"url": "https://www.dnevnik.bg/na_put/2018/05/10/3175765_otkus_ot_pusni_naroda_mi_da_kara_surf/", "text": "Това е кратък цитат от разказа на Ивон Шуинар - основатeл и собственик на компанията \"Патагония Инк\". Започва бизнеса си, като в края на 50-те години на миналия век проектира, разработва и разпространява оборудване за алпинисти. През 1964 г. създава първия каталог за поръчки по пощата – една страничка, отпечатана на циклостил, придружена със съвет да не очаквате доставка в сезона за катерене. През 80-те години компанията на Шуинар се разраства до такива размери, че той се замисля за предсрочно пенсиониране. Вместо това продължава да развива и насочва \"Патагония\" в посока намиране на решения за все по-задълбочаващата се екологична криза. През 2011г . \"Патагония\" поставя началото на \"1% за планетата\" – организация от компании, които допринасят с поне един процент от чистите си годишни продажби на различни групи, събрани в списък и одобрени екологични организации. Днес, Шуинар прекарва голяма част от времето сред природата и продължава да управлява \"Патагония\". Предлагаме откъс от книгата му, която издателство \"Вакон\" издава на български език.  Никое хлапе не мечтае, като порасне, да стане бизнесмен. Иска да бъде пожарникар, професионален спортист или лесничей. Братята Кох и Доналд Тръмп са герои само за други бизнесмени с подобни ценности. А аз исках, когато порасна, да стана трапер. Баща ми беше корав френски канадец от Квебек. Ходил е на училище само три години, преди да се наложи да се откаже и да започне да работи в семейната ферма на девет години. Тъй като е бил най-упоритият работник сред деветте си братя и сестри, когато станал на десет, баща му го избрал да отиде с него в Мейн и да започне работа във фабрика. По-късно работил като мазач, дърводелец, електротехник и водопроводчик. Не е зле за третокласник. В Лисабон, щата Мейн, където съм роден, се научил да поправя становете на фабриката за производство на вълнени тъкани \"Уарумбо Улън Мил\". Смятам, че съм наследил от него любовта си към тежкия физически труд и усета си за качество, особено за фините инструменти. Един от най-ярките ми ранни детски спомени е как седи в кухнята до дървената печка, пие уиски от бутилката и си изважда с клещи няколко зъба – и развалени, и здрави. Имаше нужда от протези, но смяташе, че местният зъболекар взема прекалено скъпо за тази част от работата, която лесно можеше да свърши и сам. Мисля, че съм се научил да се катеря, преди да се науча да ходя. Отец Симард, който живееше на горния етаж в къщата, която бяхме наели, ме окуражаваше да пълзя нагоре по стълбите, където ме чакаше с лъжичка мед за награда. Когато бях на около шест години, брат ми Джералд ме взе за риба, закачи тайно двайсетсантиметрова щука в края на въдицата и ме накара да повярвам, че аз съм я уловил. Оттогава съм пристрастен към риболова. Почти всички в Лисабон бяха от френска Канада и аз посещавах френско католическо училище до седмата си година. Двете ми сестри, Дорис и Рейчъл, бяха по-големи от мен с девет и единайсет години и тъй като брат ми беше в армията, а баща ми – все на работа, израснах, заобиколен от жени. Така предпочитам да живея и сега. Майка ми Ивон бе приключенецът в семейството и именно нейна беше идеята през 1946 г. да се преместим в Калифорния, където се надяваше, че сухият климат ще има благотворно влияние върху астмата на баща ми. Продадохме на търг всичките си вещи, мебелите, които баща ни беше направил със собствените си ръце, и в един тежък за мен ден ние, шестимата, се натоварихме на семейния крайслер и поехме на запад. Някъде по Route 66 спряхме в индианска хижа и майка ми извади консервираната царевица, която беше приготвила за пътуването, за да я даде на жена от племето хопи и гладните й деца. Тази случка вероятно бе първият ми урок по благотворителност. Премиерата на книгата на български език ще е на 17 май, 2018г. Може да поръчате книгата в  сайта на издателството .", "date": "2018.05.10", "title": "Откъс от \"Пусни народа ми да кара сърф\""}
{"url": "https://www.dnevnik.bg/bulgaria/2018/05/10/3176462_vse_oshte_niama_razreshenie_za_helikopter_za/", "text": "Все още няма разрешение за хеликоптер за спасителната акция на Боян Петров в Хималаите, но има пълно съдействие на китайските власти.\" Това каза министърът на външните работи Екатерина Захариева в ефира на Би Ти Ви днес. Българският алпинист  е в неизвестност от седмица , след като на 3 май предприе изкачване на връх Шиша Пангма в Хималаите. Захариева уточни, че все още няма ангажирани хеликоптери, защото на няколко пъти се сменят фирмите, от които те да се наемат. \"За едни се оказва, че нямат застраховки, за други пък се оказва, че пилотите нямат разрешително. Това е нещо, което ще направят за първи път. Китайците чакат, докато се намери най-правилната машина, с която да се свърши работа.  Има компании, но не са много, които са готови  да летят на такава височина\", допълни министърът. Захариева изрази надежда, че ще се ангажира надеждна компания, която е готова да изпрати два хеликоптера, така че единият да носи гориво. Днес са изпратени  още трима спасители , за да може да се тръгне в различни посоки. Министърът уточни, че в момента належащите проблеми не са финансовите. Екатерина Захариева уточни, че организацията е безпрецедентна. \"Днес ще бъде получена и сателитната снимка\", коментира съпругата на Боян Петров Радослава Ненова пред БНТ. Процесът по създаването им е чрез насочване на сателит към мястото, а на определени интервали се прави снимка, която е много детайлна. Целта е да насочи хората към мястото, на което би могъл да бъде Боян. От думите й се разбра, че е възможно спасителите да достигнат от базовия до Лагер 3 в рамките на ден, ако времето го позволява. Днес към издирвателния екип ще се присъедини един от легендарните шерпи, обясни Радослава и акцентира, че той е участвал в много сложни спасителни операции. Вчера спасителният екип от шестима души - шерпи и спасители, който тръгна да търси алпиниста Боян Петров, с е върна, без да достигне дори Лагер 1 заради лошото време .", "date": "2018.05.10", "title": "Все още няма разрешение за хеликоптер за спасителната акция на Боян Петров в Хималаите"}
{"url": "https://www.dnevnik.bg/photos/2018/05/10/3175692_fotogaleriia_obratno_na_uchilishte_na_80_godini/", "text": "Населението на Тайланд заедно с Китай застарява по-бързо от съседните държави. До 2040 г. се очаква там да има най-висок дял на възрастните хора от всяка развиваща се страна в Източна Азия според Световната банка.", "date": "2018.05.10", "title": "Фотогалерия: Обратно на училище на 80 години"}
{"url": "https://www.dnevnik.bg/bulgaria/2018/05/10/3176470_boil_banov_pri_stroitelstvoto_na_struma_moje_da/", "text": "Под автомагистрала \"Струма\" може да направим едно от най-големите открития в България. Ако това наистина е древният град Скаптопара, това е богатство за цялата държава\". Това коментира министърът на културата Боил Банов в ефира на Би Ти Ви по повод находките, открити при изкопни работи за строителството на пътя. Той акцентира, че няма никаква опция магистралата да преминава оттам и да продължат някакви строителни дейности. \"Доста време ще мине, докато се направи реална оценка за какво иде реч, тя е взаимосвързана с това, какво ще се прави по-нагоре по трасето. Разкопките са деликатна работа – това, което върши един човек, не може да бъдат вкарани няколко човека, за да тръгне по-бързо\", посочи министърът на културата. При строителството на магистралата край Струма  археолози намериха античното селище , за което се твърди, че може да е Скаптопара – древен Благоевград. Бяха намерени останки от църква, баня и гробница. Местни хора организираха подписка и протест в защита на находките, които попадат в трасето на бъдещата магистрала. Общината в Благоевград също поиска защита на находките в автентичния им вид. От пътната агенция увериха, че в работата в района е спряна Междувременно от пресцентъра на агенция \"Пътна инфраструктура\" (АПИ) съобщиха, че в участъка край село Покровник на автомагистрала \"Струма\" не се извършват строителни работи. Строително-монтажните работи в участъка са преустановени на 5 май. От тогава досега с битумна смес са извършвани единствено дейности, свързани с консервация на изпълнените до момента строителни работи. Целта е опазване на изграденото до момента, се казва в съобщението.", "date": "2018.05.10", "title": "Боил Банов: Под магистрала \"Струма\" може да направим едно от най-големите археологически открития в България"}
{"url": "https://www.dnevnik.bg/ot_vas/galeriiotvas/2018/05/10/3176478_chitatelska_fotogaleriia_ljucern/", "text": "Благодарение на централното си разположение в немскоговорещата част на Швейцария Люцерн е отправната точка на много индивидуални и групови туристи към Централна Швейцария. Градът е столица на кантона Люцерн и е част от район със същото име. Населението му е ок. 80 хиляди души и това го прави най-големия град в Централна Швейцария, както и икономически, транспортен, културен и медиен център в този регион. ", "date": "2018.05.10", "title": "Читателска фотогалерия: Люцерн"}
{"url": "https://www.dnevnik.bg/biznes/2018/05/10/3176514_turciia_shte_izgradi_liniia_za_skorosten_vlak_ot/", "text": "Като продължение на \"пътя на коприната\" от Китай предстои да се изгради двойна жп линия за скоростен влак между Одрин и Истанбул с идеята да продължи през Пловдив до София. Това съобщи областният управител на Одрин Гюнай Йоздемир пред представители на български медии, цитиран от БТА. За целта с приоритет ще се развива жп гарата на граничния пункт Капъкуле, за да може да поддържа трафика и на скоростните влакове, и на товарните. Товарните линии ще се изведат за движение по отделна линия, допълни областният управител. България поетапно осъществява проект за модернизация на жп линията от София до Свиленград като част от високоскоростните участъци вече са готови. Финансирането е от еврофондовете и от бюджета. Валията определи Пловдив като важен за Одрин предвид логистичната позиция, която има и за железопътния, и за автомобилния транспорт. По думите му в бъдеще товарите, превозвани сега с автотранспорт, ще се пренасочат към железницата. За това вече има направени постъпки в двустранните разговори между двете държави на ниво министри, уточни Йоздемир. Одрин вече има подписан протокол за сътрудничество в областта на икономиката, социалните дейности и културата с Разград и целта е този модел да се приложи като еталон и с други градове и региони, добави валията. Плановете включват инвестиции на турския бизнес в Разградско като първата вече е факт - фабриката за ядки, във връзка с която тази година вече има засети и 6 000 дка нахут.", "date": "2018.05.10", "title": "Турция ще изгради линия за скоростен влак от Истанбул през Одрин към България"}
{"url": "https://www.dnevnik.bg/sviat/2018/05/10/3176530_liderut_na_opoziciiata_v_malaiziia_shte_e/", "text": "Малайзийските изборни власти потвърдиха победата на опозиционния лидер и бивш премиер Махатир Мохамад на вчерашния парламентарен вот, предадоха ДПА и БТА. Коалицията Алианс на надеждата начело с 92-годишния Мохамад спечели мнозинство в малайзийския парламент и измести управляващата партия, която е на власт от 61 г. без прекъсване. Избирателната комисия обяви на пресконференция, че опозицията е спечелила 112 от общо 222 места в парламента, а досега управлявалият Национален фронт - 76. Махатир Мохамад изрази очакване да положи клетва като премиер още днес, предадоха \"Ройтерс\" и \"Асошиейтед прес\". Махатир каза, че е получил ясен мандат, като според него коалицията му е спечелила 135 места в парламента, и обеща реформи. Той даде да се разбере, че новото правителство ще възстанови върховенството на закона и че всеки, който нарушава закона, ще понесе съответните последици. В разгара на корупционен скандал Досегашният премиер Наджиб Разак призна своето поражение. Махатир и Наджиб бяха съюзници в миналото, докато министър-председателят не бе замесен в корупционен скандал за 4.5 млрд. долара, в центъра на който  беше и фондът 1MDB . Наджиб отрече да е участвал в корупционна схема, а главният прокурор го оневини. Махатир обеща новото правителство да работи за освобождаването и амнистирането на Ануар Ибрахим, вицепремиер в предишен негов кабинет. Знакова опозиционна фигура, Ануар бе осъден на затвор за содомия - обвинения, които според него и опозицията са били изфабрикувани. По време на мандатите си Махатир получаваше похвали от поддръжниците си за реформи, довели до бурния икономически ръст на Малайзия, но и критики за авторитарния си стил на управление. С действията си Махатир шокира коалицията Национален фронт, управлявала Малайзия, откакто страната получи независимост през 1957 г. Бившият политически ментор на Наджиб Разак, който се завърна в политиката след пенсионирането си, преди това е бил премиер общо 22 години - от 1981 до 2003 г.", "date": "2018.05.10", "title": "Лидерът на опозицията в Малайзия спечели изборите и ще е най-възрастният премиер в света"}
{"url": "https://www.dnevnik.bg/kultura/2018/05/10/3176519_havra_na_zahari_karabashliev_e_romanut_na_godinata_na/", "text": "\"Хавра\"  на Захари Карабашлиев получи наградата на национален дарителски фонд \"13 века България\" за роман на годината на 2017 г.. Призът бе връчен на церемония в литературен клуб \"Перото\" в НДК снощи. Номинирани бяха \"Катафалка, два носорога\" на Петър Крумов (\"Колибри\"), \"Невидими\", Наталия Делева (\"Жанет 45\"), \"Пътят към Тива\" на Яница Радева (\"Парадигма\"),  \"Фини прахови частици\"  на Ангел Игов (\"Жанет 45\")  и \"Чамкория\" на Милен Русков , отново издадена от \"Жанет 45\". Наградата е присъдена от жури в състав проф. дфн Амелия Личева, доц. д-р Борис Минков, Марин Бодаков, доц. дфн Пламен Дойнов и председателят - писателят Владимир Зарев. Тя има парично покритие от 11 хил. лв. Това е седмото издание на конкурса. Отличените романи от 2011 досега са \"Лятото на неудачниците\" от Галин Никифоров, \"Физика на тъгата\" от Георги Господинов, \"Апарат\" от Васил Георгиев, \"При входа на морето\" от Емилия Дворянова, \"Една и съща река\" от Здравка Евтимова и \"Последната територия\" от Момчил Николов.", "date": "2018.05.10", "title": "\"Хавра\" на Захари Карабашлиев е романът на годината на фонд \"13 века България\""}
{"url": "https://www.dnevnik.bg/sport/2018/05/10/3176415_nai-tejkata_zaguba_ne_e_vuv_futbola/", "text": "Да загубиш мач е болезнено. Особено ако си се заредил с любов и надежда да отпразнуваш с приятели дълго чакана победа на любимия отбор. Още по-болезнено е, ако провалът дойде, след като си бил убеден в триумфа, виждал си успеха в съзнанието си, мислено си държал купата в ръцете си... След това идват разочарование и болка, които много хора не разбират и за които е нужно време да отминат. Но отминават. Има обаче далеч по-тежки загуби. Това е кадър по време на мача \"Левски\" - \"Славия\" за Купата на България снощи. Две момчета на видима възраст под 10 години, голи до кръста, стоят на пистата на стадион \"Васил Левски\". Надписите по телата им гласят \"Levski hooligan\", ACAB (абревиатура на All Cops Are Bastards - всички ченгета са гадняри), SW 1999 (Sofia West - на най-влиятелната фракция в агитката на \"Левски\" - \"София Запад\"). Моментът на снимката улавя едното момче с победоносно вдигнати ръце, а другото, изглежда, прави нацистки поздрав. Това е голямата загуба. Загуба за \"Левски\", за българския футбол, за обществото. И няма абсолютно никакво значение на кой отбор симпатизират, от кой мач е снимката. Има значение, че след няколко години тези момчета може да  хвърлят бомбички по стадионите и да нараняват публика и полицаи . Има значение чий пример следват. И най-важното - дали тази загуба е поправима. Кадърът извиква много въпроси - как са допуснати тези момчета и в този вид на пистата по време на футболен мач? Какво правят всички отговорни институции като БФС, клубовете, професионалната футболна лига, полицията, охранителните фирми? Какво правят обществото и държавата? Дисциплинарната комисия към БФС традиционно слепешката налага глоби, които си вървят като хроника, без да водят до някакви възпитателни мерки. Нещо като  въведените санкции за псуване на стадионите , които щяха да възпитат феновете и да възцарят \"ведра атмосфера\" на стадиона. Те впрочем бяха въведени след предложение на члена на изпълнителния комитет на БФС и президент на \"Славия\" Венцислав Стефанов. Същият, който се преоблече специално за награждаването в сряда вечерта на \"Васил Левски\" и  сложи фланелка с образа на Владимир Путин във военна униформа и надпис \"Армия России\" . Самите клубове, или поне тези с големите организирани агитки, са пасивни и до голяма степен зависими от въпросните агитки и дори не опитват да променят това. Държавата в лицето на МВР и министерството на спорта работи по нов закон за футболното хулиганство и затягане на мерките по стадионите, но се забави прекалено много. Институциите се активизират само при тежки инциденти и след това утихват - до следващия случай. Всъщност на стадион \"Васил Левски\" имаше и друга картина. Имаше много деца, които пееха и развяваха шалове на \"Левски\" и \"Славия\". Деца, възпитани в любов към любимия отбор, която се предава между поколенията. И която води до болка след загуба на любимия отбор. Но въпросът е как ще реагират обществото и държавата след другата, по-тежката загуба.", "date": "2018.05.10", "title": "Най-тежката загуба не е във футбола"}
{"url": "https://www.dnevnik.bg/sport/2018/05/10/3176549_sur_aleks_furgjusun_e_izpisan_ot_intenzivnoto_otdelenie/", "text": "Четири дни след  спешната операция, която претърпя  заради кръвоизлив в мозъка, сър Алекс Фъргюсън е бил изписан от интензивното отделение на Кралската болница в Салфорд, предаде Би Би Си. 76-годишният шотландец беше приет по спешност, след като се почувства зле и беше опериран незабавно. Фъргюсън беше в медикаментозна кома от началото на седмицата, но състоянието му се е подобрило значително. \"Сър Алекс е изписан от интензивното отделение и грижата за него продължава като за всеки друг пациент в болницата. Неговото семейство благодари за подкрепата в последните няколко дни\", написа \"Манчестър юнайтед\" в \"Туитър\". Близките на легендарния шотландец добавят, че в момента е много важно бившият мениджър на \"Манчестър юнайтед\" да не бъде притесняван. 76-годишният специалист  водеше \"червените дяволи\" в продължение на 26 години и спечели 38 трофея. Фъргюсън донесе рекордните 13 титли във Висшата лига на клуба и го направи най-успешния в английския футбол. Фъргюсън, който прекрати кариерата си през 2013 г., е част от управата на клуба. Той не пропуска мач на отбора си и само преди 10 дни  беше на стадион \"Олд Трафорд\" за дербито с \"Арсенал\" . Тогава шотландецът изпрати бившия си съперник и близък приятел Арсен Венгер, който се оттегля от мениджърския пост на \"артилеристите\". След операцията редица английски таблоиди побързаха да публикуват сензационни новини. Границата беше премината, съобщавайки, че първите думи на Фъргюсън са били към сина му Дарън, питайки колко е завършил мачът на третодивизионния \"Донкастър\".", "date": "2018.05.10", "title": "Сър Алекс Фъргюсън е изписан от интензивното отделение"}
{"url": "https://www.dnevnik.bg/photos/snimka_na_denia/2018/05/10/3176554_snimka_na_denia_trump_posreshtna_zatvornici_osvobodeni/", "text": "Самолетът с тримата   американци се приземи във военновъздушната база \"Андрюс\" край Вашингтон, предадоха световните агенции и БТА. С него кацнаха Ким Хак-сун, Тони Ким и Ким Дон-чул.", "date": "2018.05.10", "title": "Снимка на деня: Тръмп посрещна затворници, освободени от Ким Чен-ун"}
{"url": "https://www.dnevnik.bg/politika/2018/05/10/3176561_gerb_shte_podkrepi_ogranicheniia_na_reklama_na_hazart/", "text": "ГЕРБ ще подкрепят ограниченията за реклама на лотарии, но не и връщане на пушенето в заведенията. \"Законът за хазарта ще получи политическа подкрепа. В момента действително има заразяване на подрастващите и на хората с по-нисък социален статус, които просто се поддават на манипулациите в медиите във връзка с хазартните игри.\" Това каза председателят на ГЕРБ в парламента Цветан Цветанов след срещата си с вицепремиера Валери Симеонов, който търси подкрепя на няколко свои законопроекта в парламента. От БСП също смятат да подкрепят ограниченията за реклама на лотарийни игри, каквато е идеята на Симеонов. Той би трябвало да е предложил лотарийните билети да не се продават навсякъде, а само в лицензирани пунктове, казина и игрални зали. \"За законопроекта, свързан с тютюнопушенето, сме категорични, че няма как да бъде подкрепен от ПГ на ГЕРБ. Само преди 6 години сме били вносители на закона, вече има и ефект\", каза Цветанов. \"Уважавам правото на ГЕРБ да не подкрепят законопроекта за тютюнопушенето. Те са вносителите на сега действащия законопроект, нормално е да имаме различни позиции по някои въпроси - това е записано в политическото ни споразумение\", коментира Симеонов. Той обаче не се отказва от връщането на пушенето. Симеонов иска още да бъдат облекчени изискванията за одит за малкия и средния бизнес с промени в Закона за устройство на Черноморското крайбрежие (ЗУЧК), в Закона за шума, както и в Закона за счетоводството. С промени в Закона за устройство на територията Симеонов иска да бъде премахната възможността дискотеки с декари площ и бетонни основи да се водят преместваеми обекти. С промените в Закона за местните данъци и такси вицепремиерът смята, че трябва да бъде въведена такса върху апарт-хотелите, които според думите му избягват данъчно облагане и работят като нелоялна конкуренция на \"спазващите закона предприемачи\". Цветанов каза, че идеите за промяна на Закона за устройство на територията ще бъдат обсъдени от юристите в групата на ГЕРБ и Министерския съвет, преди да вземат решение. \"По Закона за местните данъци и такси Менда Стоянова и Христиан Митев ще поработят, за да можем от 1 януари 2019 година евентуално да направим и промените, които да обхванат този сектор\", каза още Цветанов. \"Търся подкрепа по закони, част от тях са заложени в програмата на НФСБ, но са подготвени в качеството ми на вицепремиер и нямам претенциите да игнорирам труда на министерствата\", каза Валери Симеонов след срещата. \"В \"Обединени патриоти\" нямаме недоразумения и не мисля, че това са съществени за обществото въпроси. Вътрешнокоалиционните въпроси ще си ги решаваме помежду си, а не през медиите\", каза Симеонов на въпрос дали има подкрепата на коалиционните си партньори. В момента Симеонов се среша с Корнелия Нинова и групата на БСП.", "date": "2018.05.10", "title": "ГЕРБ ще подкрепи ограничения на реклама на хазарт, но не и връщане на пушенето"}
{"url": "https://www.dnevnik.bg/sport/2018/05/10/3176563_dvadeset_i_trima_dushi_sa_zadurjani_predi_i_po_vreme/", "text": "Двадесет и трима футболни фенове са задържани преди и по време на  финала за Купата на България между \"Славия\" и \"Левски\" , който се игра в сряда вечерта, съобщиха от МВР. След затегнатите мерки в последния месец не се стигна до нови  сериозни инциденти на Националния стадион  въпреки присъствието на над 30 хиляди души. Преди началото на срещата задържаните са били 11. Един от тях е бил заловен с наркотици, докато останалите са нямали документи за самоличност. По-късно са арестувани още 12 души. От тях четирима за притежание на наркотици, трима са хванати с ножове, двама с маски и двама с пиротехнически изделия. Последният 23-и задържан е заради неизпълнение на полицейско разпореждане. За финалния двубой между \"Славия\" и \"Левски\" беше абсолютно забранено внасянето на пиротехнически изделия. За разлика от предходните мачове на Националния стадион, в които се срещнаха  \"Левски\" и ЦСКА , този път нямаше хореографии с димки и факли.", "date": "2018.05.10", "title": "Двадесет и трима души са задържани преди и по време на мача между \"Славия\" и \"Левски\""}
{"url": "https://www.dnevnik.bg/biznes/2018/05/10/3176610_chujdi_investitori_da_kupuvat_zemedelska_zemia_pod/", "text": "Чужди инвеститори да могат да купуват български земеделски земи при условие, че са сертифицирани по Закона за насърчаване на инвестициите, и се ангажират в тригодишен срок да осъществят планираните вложения. Такива промени в законодателството ще предложи правителството в близко бъдеще, съобщи пред Народното събрание министърът на икономиката Емил Караниколов. Според сегашното законодателство земеделска земя в България могат да купуват само физически лица и фирми, които имат петгодишна уседналост в страната. \"Защо не започнем да продаваме земя? попита риторично министърът като подчерта, че \"европейците ще дойдат, ще инвестират и ще изнасят продукцията, защото имат пазари и канали за дистрибуция\". Той поясни, че правителствени експерти в момента проучват практиката в Чехия и Унгария, които имат, по думите му, перфектни механизми за уреждане на въпроса за собствеността на земеделските си земи. Караниколов каза, че идеята е при поръчване на сертификат по Закона за насърчаване на инвестициите чуждата компания да може да купува земя, а ако не изпълни заявената инвестиция в 3-годишен срок, собствеността и да може да се отнема, макар и пред съда. Министърът на икономиката разви идеята по време на изслушването си за състоянието на бизнес - климата. Това не е първият опит за промени в законодателството по темата. Миналото лято з емеделското министерство беше подготвило такъв законопроект  заради наказателна процедура срещу България. Тогава обаче измененията не получиха подкрепа, включително от \"Обединените патриоти\", които са част от управляващата коалиция. Караниколов е в правителството по тяхно предложение.", "date": "2018.05.10", "title": "Чужди инвеститори да купуват земеделска земя под условие, ще предложи кабинетът"}
{"url": "https://www.dnevnik.bg/politika/2018/05/10/3176533_deputatite_se_obediniha_okolo_ideiata_za_poveche/", "text": "Идеята за повече регулация на медийното съдържание обедини управляващи и опозиция в парламента днес, където депутатите приеха отчета на Съвета за електронни медии (СЕМ) за 2017 г. Въпреки че правомощията на съвета са единствено върху радиото и телевизията, депутатите влязоха в спор има ли свобода на словото в България и застъпиха идеята за специална регулация за онлайн средата, лансирана от председателя на  СЕМ София Владимирова по-рано днес . Въпрос на БСП за 111-ото място на България в класацията на \"Репортери без граници\" подразни ГЕРБ. \"Колегите от БСП възложиха на СЕМ свръхотговорности и свръхочаквания - очакването СЕМ да каже нещо за свободата на словото, за класацията на \"Репортери без граници\"\", заяви Тома Биков. \"Една класация, направена от НПО, на която аз не вярвам. Ще ви кажа как се прави тази класация - избират се едни репортери, правят се с тях интервюта, питат се има ли свобода на словото, а те казват - няма. В същото време Малта е на 37-о място, Словакия - на 26-о, а там убиха разследващи журналисти, разследвали правителствата. А тук един депутат държал 7 вестника. И затова България е на 111-о място\", посочи депутатът, явно визирайки колегата си в парламента Делян Пеевски от ДПС. В деня на доклада на \"Репортери без граници\" се разбра, че  той продава 50% от медийния си бизнес на филмовата компания \"Ню Имидж\". Подкрепи го Диана Саватева, журналист от \"24 часа\", а сега депутат от ГЕРБ и член на ресорната законодателна комисия за култура и медии. Според нея няма проблем със свободата на словото - напротив, имало твърде много информация, която била интелектуално предизвикателство за читателя. \"Уважавам всички организации, но не съм видяла методологията (на \"Репортери без граници\"), доколкото знам, са интервюта с хора\", посочи тя и се обяви за регулация на новинарските сайтове. Контра на ГЕРБ игра депутатът от БСП и също журналист Александър Симов. Анкетата на \"Репортери без граници\" е сред действащи журналисти, които виждат проблем със свободата на словото. Ние няма да гласуваме този отчет, защото той го игнорира\", заяви Симов. Думата взе и Антон Кутев от БСП, според когото медийното законодателство е остаряло и трябва да се осъвремени в посока регулация на съдържанието и в частния сектор. \"Обществените медии БНТ и БНР обхващат само 30% от аудиторията, какво правим с останалите 70 процента? Имат ли частните медии обществена функция също?\", запита той. Кутев повдигна и въпроса за ограничения рекламен пазар, който според него не е достатъчен да издържа независими медии и държавата трябва да помисли за допълнително финансиране. \"Ние не сме решили проблема с финансирането, с прозрачността му и с тази на собствеността на медиите, за каква свобода на словото говорим?\" Идеите на Кутев намериха подкрепа от депутата от ГЕРБ Тома Биков. \"За\" се изказа и ексминистърът на културата Вежди Рашидов, понастоящем председател на ресорната комисията за култура и медии. За пореден път той показа, че не разбира проблема с репликата си към водещ от БНТ  \"да не иронизира често държавата, на чиято ясла е и неговата заплата\"  от времето си като министър. \"Наруших ли свободата на словото, колеги? Това е държавна медия\", каза Рашидов за случая и обясни, че тогава срещу него скачали \"едни определени грантаджии\", политиците също трябвало да имат свобода на словото, а \"медийни империи\" ги ползвали като техни \"боздугани\". \"Аз жаби сам няма да ям, ако всички сме готови, ще работим в посока на повече регулация\", заяви Рашидов. Законотворчеството му започва още днес с обсъждане в комисията на поправки в Закона за радиото и телевизията, които касаят  кога президентът ще може да назначи нов член на СЕМ от своята квота. Депутатът от ДПС Велислава Кръстева използва случая да призове законопроектът \"Пеевски\" за прозрачността на медиите да влезе най-сетне в парламента. В паралелен сюжет Таско Ерменков и депутат от \"Атака\" спориха за това кой е по-голям русофил, във връзка със сблъсък между Ерменков и журналист от телевизията на \"Атака\" \"Алфа\" на  вчерашното шествие на Безсмъртния полк. В края на краищата отчетът на СЕМ бе приет с 85 гласа \"за\" срещу 38 против и 38 въздържали се.", "date": "2018.05.10", "title": "Депутатите се обединиха около идеята за повече регулация на медиите, ще се борят с \"грантаджии\""}
{"url": "https://www.dnevnik.bg/sviat/2018/05/10/3176608_vietnam_osudi_muj_na_4_g_zatvor_zaradi_za_publikaciia/", "text": "Съд във виетнамския град Хошимин осъди мъж на 4 години и половина затвор за противодържавни публикации в социалните мрежи, предаде ДПА, позовавайки се на съобщения от днес на виетнамски медии. Петдесет и шест годишният Буй Хю Во беше признат за виновен вчера по обвинение за \"пропаганда срещу Социалистическа република Виетнам\". Тя се изразява в негови публикации във \"Фейсбук\", в които критикува управляващата Комунистическа партия и правителствени служители, съобщава агенция \"Виетнам нюз\". Публикациите от 2016 г. са съдържали оплаквания по въпросите за компенсация за права върху земя и за разлива на химикали през 2016 г. в морето до виетнамския бряг от тайвански завод за стомана, убил стотици тонове риба. По време на претърсване на дома на осъдения през 2017 г. полицията е намерила 70 файла на компютъра му, като 49 от тях съдържали, както се посочва в обвинителния акт, \"невярна\" антиправителствена информация. Прокуратурата твърди, че той е изпратил информацията на намиращ се в САЩ активист с помощта на антикомунистическата Партия за реформа на Виетнам (\"Виет Тан\"), която виетнамската власт определя като \"терористична организация\", посочва новинарският сайт \"Виенекспрес\". Виетнам е държава с еднопартийно комунистическо управление, където политическото инакомислие е забранено от закона. Според виетнамското законодателство противодържавната пропаганда се наказва с до 20 години затвор. /БТА", "date": "2018.05.10", "title": "Виетнам осъди мъж на 4 г. затвор за публикация във \"Фейсбук\""}
{"url": "https://www.dnevnik.bg/bulgaria/2018/05/10/3176627_igumenut_na_chiprovskiia_manastir_e_osvoboden_zashtoto/", "text": "Игуменът на Чипровския манастир е освободен от длъжността, считано от 8 май, съобщиха от Видинската света митрополия. На 6 май вечерта иеромонах Спиридон е хванат да кара пил в Монтана, припомня агенция \"Фокус\". Според публикации в медиите уредът на пътните полицаи е отчел 2.69 промила алкохол в кръвта на свещеника. Освен това иеромонах Спиридон е бил и без книжка, защото няма такава. На бившия вече игумен му е наложено запрещение от свещенослужение в срок от 15 дни, като срокът на тази мярка предстои да бъде обсъден на заседание на Видинския епархийски духовен съвет, се казва още в съобщението. Досега иеромонах Спиридон беше най-младият игумен в страната, като пое длъжността едва на 20 години преди почти две години.", "date": "2018.05.10", "title": "Игуменът на Чипровския манастир е освободен, защото е карал пил"}
{"url": "https://www.dnevnik.bg/sport/2018/05/10/3176632_bostun_spria_ustrema_na_filadelfiia_i_otnovo_e_na/", "text": "Бостън селтикс\" се класира за финала в Източната конференция на НБА за втора поредна година. \"Келтите\" измъкнаха драматична победа срещу \"Филаделфия 76\" със 114:112 и спечелиха серията с 4:2. В oпит да стигне до големия финал в НБА за пръв път от шампионския сезон 2009-2010 г. \"Бостън\" ще се изправи срещу \"Кливланд кавалиърс\".  \"Кавалерите\" отстраниха лидера в конференцията  през редовния сезон \"Торонто раптърс\" след 4:0 победи. \"Бостън\" и \"Филаделфия\" изиграха много оспорван и интригуващ шести мач, който премина през десет равенства и 21 смени на водачеството. През първото полувреме разликата нито веднъж не надхвърли четири точки до заключителните секунди на втората четвърт, когато \"келтите\" поведоха с 61:52. Домакините продължиха силната си серия и след почивка. Авансът им достигна върховите 12 точки при 75:73. Играчите на \"Филаделфия\" обаче се вдигнаха и успяха да стопят изоставането си само до една точка преди последната четвърт - 82:83. В нея първо \"сиксърс\" отвориха разлика от четири точки, след това \"Бостън\" поведе с шест, за да се стигне до равенство 109:109 при 60 секунди до финалната сирена. Успешен пробив на Джейсън Тейтъм, последван от два точни наказателни изстрела на Тери Розиър, доведоха резултата до 113:109 в полза на \"келтите\". Джей Джей Редик върна надеждите на \"Филаделфия\" с тройка за 112:113 при 4.7 секунди до края. В ответната атака Маркъс Смарт беше фаулиран. Градът на \"Бостън\" пропусна първия наказателен изстрел, а при умишлен пропуск при втория щеше да остави \"сиксърс\" без време за последна стрелба. Той обаче го отбеляза и 2.4 секунди преди края резултатът стана 114:112. Последва отчаян опит за пас на Бен Симънс през цялото игрище, но Смарт го пресече и сложи край на серията. Тейтъм беше най-резултатен за победителите с 25 точки. Джейлън Браун изигра страхотен мач и добави 24 точки, след като вкара три тройки от четири опита и общо десет коша с 13 стрелби от игра. Тери Розиър се отчете със 17 точки, а Смарт и Ал Хорфорд също имаха огромен принос за успеха. Първият се включи с 14 точки, шест борби, шест асистенции и три откраднати топки, а вторият се отличи с 15 точки, осем борби, пет откраднати топки и три асистенции. Центърът Арън Бейнс допринесе с 13 точки и девет борби. За \"Филаделфия\" Джоел Ембийд записа 27 точки, 12 борби, четири асистенции и четири чадъра. Дарио Шарич също вкара 27 точки, към които добави десет борби и четири асистенции. Симънс завърши с 18 точки, осем борби и шест асистенции. Младият състав на \"Филаделфия\" беше сочен за фаворит в серията, след като влезе в плейофите със серия от 16 поредни победи, а в първия кръг на директните елиминации беше най-убедителен измежду отборите на изток - 4:1 срещи \"Маями хийт\". \"Бостън\" започна сезона с огромни надежди, след като привлече две големи звезди в състава си - Кайри Ървинг и Гордън Хейуърд. Хейуърд обаче получи ужасяваща фрактура на глезена  още в дебютния си мач за \"келтите\", а през март и Ървинг отпадна от сметките до края на сезона. Това даде шанс на младите играчи в състава на Брад Стивънс - новобранеца Тейтъм, играещия втори сезон в НБА Браун и каращия третата си година в лигата Розиър - да излязат на преден план. Те се възползваха от получената възможност и с помощта на опитните Хорфорд и Смарт осигуриха на своя отбор втори пореден финал в Източната конференция. Това не се беше случвало на \"Бостън\" от петте поредни финала между 1984 и 1988 г., когато отборът беше сформирал първото голямо трио в историята на НБА - Лари Бърд, Кевин Макхейл и Робърт Париш. Първият мач от битката за титлата в Източната конференция е в неделя вечерта. \"Бостън\" е домакин в първите две срещи, след което серията се мести за два мача в Кливланд. Преди година двата отбора отново бяха един срещу друг във финала, като \"кавалерите\" спечелиха с 4:1. Финалът на Западната конференция между  шампиона \"Голдън стейт уориърс\" и най-добрия отбор в редовния сезон - \"Хюстън рокетс\" , започва във вторник сутринта. \"Ракетите\" са домакините в първите две срещи.", "date": "2018.05.10", "title": "\"Бостън\" спря устрема на \"Филаделфия\" и отново е на финал в Източната конференция"}
{"url": "https://www.dnevnik.bg/zelen/2018/05/10/3176618_za_sluchai_s_otroveni_divi_jivotni_v_rila_signalizirat/", "text": "За случаи на отровени диви животни в Рила предупредиха о т сдружението за дива природа \"Балкани\"  в социалната мрежа. В края на април е бил отровен вълк, на когото екип на организацията е бил поставил GPS предавател с изследователски цели. На 100 метра от него е открита и мъртва лисица, за която също се предполага, че е отровена. В подобни случаи опасността от отровата е не само за дивите животни, но и за хората, предупреждават еколозите.  От сдружението сигнализират до отговорните институции в тези случаи - МВР, Българска агенция по безопасност по храните, Регионалната дирекция по горите и екоинспекцията в Благоевград. От проверката и работата им става ясно, че липсва протокол, според който институциите да знаят кой е отговорен в подобна ситуация и как трябва да се действа. За този сериозен проблем обяснява и Елена Цингарска от сдружението пред БНР. \"Дневник\" изпрати въпроси по случая до всички отговорни институции при подобни инциденти. При предишен подобен  случай с отровена цяла колония лешояди в Кресненското дефиле,  проверка на \"Дневник\" установи, че  в България няма нито един заловен виновен за отравяне на хищни животни. Опасността за хората идва от прекия контакт с отровено животно, но има и друга заплаха, която може да е невидима за нас – тази отрова може да бъде пропита в почвата, след което да премине чрез корените на растенията и хифите на гъбите – билки и гъби, които хората след това събират. \"На хората трябва да им стане ясно и най-вече на тези, които вършат подобни неща, че това е изключително важно за нас и за нашите деца, не само за животните\", подчертава Елена Цингарска. Проблемът с отровите  Използването на отровни примамки за хищници е забранено със закон, но на практика забраната не се прилага. Защото не се действа бързо и ефективно на място, за да се заловят виновните, съответно няма санкционирани и наказани. Убиването на дивеч без разрешително или със забранени средства, както и противозаконното унищожаване на защитени видове са престъпления по Наказателния кодекс и се наказват с глоби, пробация или лишаване от свобода. Залавянето на извършителите на тези деяния е трудно. Въпреки това правораздавателните и разследващи органи трябва да направят необходимото за установяване на виновните. Ключова роля за спазване на забраната за използване на отровни примамки имат горските стопанства и дирекциите на националните паркове, защото те разполагат с охрана на тези територии. Всички отговорни органи могат да работят за превенцията на проблема, за разясняване на определени групи, но най-вече на местното население, за вредата и незаконността на използването на отровни примамки и произтичащите от това санкции за нарушителите. Обикновено местните хора са наясно с тази безнаказана ситуация. Доста животновъди намират отровата като логично решаване на проблема им с вълка, са установили специалистите. Целта на животновъдите е да опазят животните си от хищници, но има други начини за това освен отровата, която е опасна за всички – електропастири  и финансови компенсации от държавата при щети от вълци. За да има реален резултат от действията на институциите, полицията трябва веднага да отиде на място, да разпита хората в региона и да предприемат разследване. Случаят с отровата в Рила От сдружение \"Балкани\" разказват, че са открили животното благодарение на GPS системата, която отчита, когато животното не се движи дълго време. Техен екип е отишъл на мястото, откъдето предавателят изпраща координати и открива безжизненото тяло на вълка. Според тях от начина, по който е настъпила смъртта на животното и мястото, където е умряло животното – обширни ливади с човешко присъствие, \"недвусмислено става ясно, че е погълнало отрова\". Впоследствие на 100 м от вълка откриват и лисица, за която предполагат, че също е умряла от отравяне. След сигнала от МВР и Регионаланта дирекция по горите изпращат екипи от най-близките си подразделения и макар да си вършат работата, липсва какъвто и да е протокол за действие и за отговорностите на различните институции при такива случаи.  БАБХ обясняват, че нямат финансиране за изследване за наличие на отрови в телата на животните и определянето им. РИОСВ - Благоевград не са реагирали на сигнала на сдружението. Екипът на \"Балкани\" взима проба от стомашното съдържание на вълка за изследване и смятат да информират БАБХ за резултатите.  Целта на отровните примамки Смята се, че с отровни примамки може да се ограничи броят на хищниците в природата. Основната цел е намаляване на броя на вълците, лисиците и чакалите. Освен че е пагубно за животните, подобно безотговорно и престъпно действие може да доведе и до смърт на човек, напомнят институциите. Ограничаването на броя на вълците, лисиците и чакалите с отровни примамки е противозаконно, неморално и неефективно. Основната причина за почти пълното изчезването на лешоядите в България е именно масовото и безразборно ползване на отровни примамки за хищници и бракониерството.", "date": "2018.05.10", "title": "За случаи с отровени диви животни в Рила сигнализират еколози"}
{"url": "https://www.dnevnik.bg/bulgaria/2018/05/10/3176619_kratki_novini_zamestnik-kmetut_na_lovech_e_bil_prebit/", "text": "Кратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Трима бивши началници искат да станат върховни прокурори Бившият градски прокурор на София Христо Динев, бившият районен прокурор Петър Белчев и бившият апелативен прокурор на София Вичо Вичов са сред допуснатите участници в конкурсите за върховни прокурори, предаде  news.lex.bg  . Имената им се виждат в списъците с допуснатите и недопуснати кандидати в конкурса за места във Върховната административна прокуратура (ВАП) и в този за Върховната касационна прокуратура (ВКП). Свободните места във ВАП са пет, а във ВКП – три. За ВКП са допуснати 85 кандидати, от които 22 са районни прокурори, а недопуснати заради изискването за три годишна уседналост са четирима. До конкурса във ВАП в са допуснати 87 кандидати и също 22 са районни прокурори. Съдебният съвет изпрати на правосъдното министерство идеи за промени в съдебния закон  Висшият съдебен съвет (ВСС) е изготвил пакет от предложения за промени в Закона за съдебната власт (ЗСВ), които ще бъдат изпратени на Министерството на правосъдието. Те са свързани с разпоредби за конкурсните процедури и атестирането, за командироването, за уеднаквяване на сроковете за обжалване на решения, свързани с конкурсите и други. Борисов обсъдил готовността на България за еврозоната с шефа на ЕЦБ Премиерът Бойко Борисов обсъди готовността на България за членство в еврозоната с управителя на Европейската централна банка Марио Драги. Двамата се срещнаха в Аахен на церемонията по връчването на годишната международна награда \"Карл Велики\", съобщи правителствената пресслужба. По време на срещата, според съобщението, са били отбелязани добрите макроикономически, фискални и финансови показатели на страната, както и отличното сътрудничество между ЕЦБ, Министерството на финансите и БНБ. Заместник-кметът на Ловеч е бил пребит Заместник-кметът на Ловеч Цветан Георгиев е бил пребит пред дома си тази сутрин малко след 7 часа, съобщи Би Ти Ви. Той е настанен в болница с множество счупвания. Кметът на града Корнелия Маринова определи нападението като опит за убийство и го свърза с работата на своя заместник. Според нея вероятно нападението е заради сигнали до прокуратурата за нарушения в сектора на дърводобива. \"За мен вероятността е на 90%, че нападението идва поради стриктно изпълнение на служебните задължения\", каза Маринова, цитирана от агенция \"Фокус\". КФН отне лиценза на клон на кипърски застраховател Причината е, че надзорният орган върху застраховането в Кипър е отнел лиценза на \"Застрахователна компания Олимпик\" АД, която извършва дейност и в България. Клонът на \"Олимпик\" не може да сключва нови застрахователни или презастрахователни договори, да удължава срока на съществуващите и да разширява покритието по тях, както и да се разпорежда с активи на българска територия. За вече сключени договори ще отговаря специален администратор - \"Мазарс ООД\" (Mazars Limited), назначен от Никозия.", "date": "2018.05.10", "title": "Кратки новини: Борисов обсъдил готовността за еврозоната с шефа на ЕЦБ"}
{"url": "https://www.dnevnik.bg/sport/2018/05/10/3176651_iranska_televiziia_e_cenzurirala_kadri_sus_sudiikata/", "text": "Двубоят от Бундеслигата межди \"Кьолн\" и  \"Байерн\" (Мюнхен)  през изминалия уикенд влезе в историята, след като иранска телевизия цензурира кадрите от двубоя. Според ARD в Иран не са били показвани близки кадри на съдийката на срещата Бибиана Щайнхаус. Във всеки момент, когато камерите са давали близък на план на Щайнхаус за определяне на съдийско решение или спиране на играта, в Иран са се давали общи планове или кадри с публиката на трибуните \"Рейн Енерги щадион\". Информацията е на коресподента на ARD в Техеран Натали Амири. Бибиана Щайнхаус  е най-известната жена съдия в Германия. Тя ръководеше мачове във втора Бундеслига от 2007 г., а през настоящия сезон беше повишена и попадна сред арбитрите, които свирят в елита. Щайнхаус е първата жена, която ръководи срещи в Бундеслигата. Телевизията, която излъчва мачовете от Бундеслигата в Иран, е BeIN Sport Arabia. Катарската компания се излъчва на територията на над 60 държави, като има няколко различни подразделения - за Франция, Испания, останалата част от Европа, Близкия изток и Северна Африка, Азия, както и САЩ. BeIN Sport в Иран получава сигнал част от международния фийд на Бундеслигата и няма собствени камери на двубоите. Режисьорите за територията на Близкия изток обаче са цензурирали пристигащите кадри. В Иран присъствието на жени на стадионите е забранено. Наскоро президентът на ФИФА Джани Инфантино беше критикуван, защото беше на мач в страната. Той обаче контрира, че работи по въпроса допускане на иранските жени на стадионите. През февруари 35 жени бяха арестувани, след като се опитаха да гледат на живо дербито на Техеран между \"Естеглал\" и \"Персеполис\", което се игра пред 95 хиляди души. По-късно  Инфантино обеща, че в близко бъдеще  жените в Иран ще бъдат допуснати до футболните стадиони. За разлика от Иран  Саудитска Арабия вече \"отвори\" стадионите и за жените . През януари срещата между \"Ал Ахли\" и \"Ал Батин\" влезе в историята, като първият мач в страната, на който можеха да присъстват жени.", "date": "2018.05.10", "title": "Иранска телевизия е цензурирала кадри със съдийката на мача между \"Кьолн\" и \"Байерн\""}
{"url": "https://www.dnevnik.bg/analizi/2018/05/10/3176603_problematichna_ideia_bulgarskiiat_danukoplatec_da/", "text": "Скоро това може да стане факт: данъкоплатците да поемат издръжката на религиозните институции, а православните и мюсюлманските свещенослужители да станат нещо като държавни служители. Идеята е доста спорна. В анализ за \"Дойче веле\" Ясен Бояджиев се аргументира защо: \"Опитваме се да помагаме и мисля, че ако с този темп се ремонтират църкви и се строят нови, много скоро няма да има какво да ремонтираме.\" Това каза на 24 май преди три години тогавашният и днешен български министър-председател. И даде за пример отделените за ремонта на \"Св. Александър Невски\" 20 милиона, които щели \"да му се видят много\", ако не бил \"дълбоко вярващ човек\". Както винаги, тогава не стана ясно дали премиерът се шегува или говори сериозно под въздействие на вълнението от празничната литургия. Така или иначе, три години по-късно има още много какво да се ремонтира. Може би затова разходите ще стават повече. Като към отпусканите досега ad hoc (целево, за специални случаи) средства се добави и редовна годишна субсидия. Идеята е освен капиталовите им разходи данъкоплатците да поемат и текущата издръжка на религиозните институции. Така свещенослужителите ще минат на бюджетна заплата и ще станат нещо като държавни служители. Но не всички, а само православните и мюсюлманските. Такъв ще е ефектът от внесените паралелно два конкурентни проекта за промени в Закона за вероизповеданията. За това няма да се говори Пътьом да отбележим, че има опасност този ефект да остане незабелязан, защото във вече надигащата се шумотевица около двата законопроекта за него най-вероятно въобще няма да стане дума. Вместо това ще се говори много за поредния \"раздор\" в управляващото мнозинство - понеже единият законопроект е на \"патриотичното\" крило в управлението (ВМРО), но кой знае защо председателят на парламентарната група на ГЕРБ се е подписал като вносител на алтернативния законопроект на опозицията (ДПС). Освен това основната цел, прокламирана и в двата законопроекта, е друга - да се защити националната сигурност, като се \"предотврати намеса на чужди държави, институции и лица в делата и дейността на вероизповеданията\" и се \"елиминират възможностите за радикализация\" на религиозна основа. Затова ще чуете да се спори за чуждите дарения (да се забранят изобщо или само да се ограничат), какво да се прави с даренията от чужбина за вероизповеданията, които по принцип са част от международни структури (като католическото и протестантското), за Ислямския институт в София (автоматично да се признаят дипломите му или първо да се регистрира по Закона за висшето образование), дали проповедите да са само на български език, да има ли чужди проповедници, да могат ли завършилите образованието си в чужбина български граждани да проповядват тук, ако не са легализирали дипломите си... Тези въпроси със сигурност са много важни, но са тема за друг коментар. Бих изразил единствено съмнение, че борбата срещу чуждите влияния и радикализацията едва ли може да успее само с тези средства. Идеята за субсидиите Както казах, покрай тази шумотевица има голяма опасност идеята за държавните субсидии да остане незабелязана. А тя е доста спорна и проблематична. И двата законопроекта предвиждат да се финансират само вероизповеданията, към които принадлежи поне 1% от населението. На това изискване отговарят само православните християни и мюсюлманите. Размерът на субсидията ще зависи от броя на самоопределилите се към съответното вероизповедание при последното преброяване на населението (но не повече от 15 милиона лева). Темата е по-детайлно разработена в проекта на ГЕРБ, БСП и ДПС. Той предвижда по 10 лева за всеки самоопределил се вярващ, което към днешна дата би означавало 15 милиона годишно за Българската православна църква и около 5,7 милиона лева за мюсюлманското вероизповедание. Но въпросът не е в размера на парите - бюджетни средства се харчат за какво ли не и двайсетина милиона повече едва ли са проблем. А и както стана дума, пари са се давали и ще се дават целево за ремонт и строителство на религиозни храмове. Цивилизованата международна норма за свободата на вероизповеданията из исква равнопоставено отношение към тях независимо от големината им. От тази гледна точка предложеното в законопроекта е очевидно дискриминационно спрямо католиците, протестантите, юдеите, арменската църква. Твърде спорно е и използването на преброяването на населението като база за изчисляване. По сполучливото определение на доцент от Богословския факултет на СУ това е все едно \"да се раздават пари на база казаното на улицата\". Така например при последното преброяване 28% не са посочили никакво вероизповедание (при 3% обявили се за атеисти). В социологически проучвания пък 80 на сто от българите твърдят, че са православни християни, но само половината от тях казват, че вярват в Бог, а само 5% - че ходят на църква поне веднъж седмично. (Твърде вероятно е и при обявилите се за мюсюлмани да има подобни разминавания.) Някои предлагат за база да се вземе броят на кръщелните свидетелства, но и това решение изглежда съмнително - повечето кръщенета се правят на възраст, когато човек не може да направи свободен и съзнателен избор. Очевидно има нужда от по-обективна методология - например нещо като активна регистрация на вярващите. Не е ли анахронизъм? Така стигаме до въпросите, които имат не толкова практически, колкото фундаментално принципен характер. Доколко (и дали въобще) идеята за субсидията е съвместима с принципите на светската държава, в която по конституция има ясно разделение между църква и държава? Няма ли това да бъде един доста странен анахронизъм в XXI век? А и редно ли е вероизповеданията да стават зависими от политическата власт, която се мени от избори до избори? И още: справедливо ли е такава субсидия да се плаща от данъците на всички - включително от онези, които не са вярващи и не принадлежат към никаква религия и религиозна общност? Не искам да накърня ничии чувства и убеждения. Пък и без това, както стана дума, всички плащаме и ще плащаме за ремонтите, което е нормално, когато става дума за общо, национално културно-историческо наследство. Но ми се вижда далеч по-справедливо, морално и редно в една светска държава вярващите сами да плащат за издръжката на съответната религиозна институция. Могат например като в Германия да се регистрират по ясно регламентиран начин и да плащат църковен данък. Той може да е пропорционален (8-9% върху доходите като германския) или плосък - да кажем, същите 10 лева на човек годишно. А държавата да помогне, като администрира и събира този данък. Отсега чувам контрааргумента, че \"религиозните също плащат данъци и имат права\". Да, но религиозността не е право, от което произтичат някакви привилегии, а свобода да избереш в какво да вярваш или не. Като всяка свобода и тази носи съответните отговорности. Тя няма нищо общо с правото на социална помощ или, да кажем, със солидарния модел в здравеопазването (всички плащат, а се лекува който има нужда). Чувам и силни упреци като тези: \"безбожници\", \"гадни атеисти без морал\". Сякаш моралът е нечий монопол - включително на мутрите биячи, накичили се със златни кръстове, и на поповете с ролекси, които си позволяват да назидават и проклинат всеки несъгласен с тях. Така че: Какво лошо има да се измери пламенността и предаността към вярата чрез въвеждането на църковен данък? Така може и да се съберат много повече от въпросните двайсетина милиона.", "date": "2018.05.10", "title": "Проблематична идея: българският данъкоплатец да издържа църквата"}
{"url": "https://www.dnevnik.bg/detski_dnevnik/2018/05/10/3176715_pravodach_-_v_uchilishte_i_onlain/", "text": "Васил Стойнов, на 28 години, е практикуващ юрист и докторант по административно право. Завършил е Софийския университет \"Св. Климент Охридски\" и Свободния университет в Берлин. Всичките му детски мечти са свързани с хуманитарни професии и науки, така че юридическата професия е естествена еволюция на детските му представи за работата му.  Той е автор на  приложението \"Праводач\" , което под формата на игра развива и насърчава правната култура и гражданското образование на младите хора (а и на всеки друг, който реши да го изтегли). Мотото на приложението е    Как работи \"Праводач\" Всеки потребител минава през шест нива, в които чрез въпроси, казуси и задачи научава за идеята на принципа на разделение на властите, практическата роля и проявления на всяка от трите власти (законодателна, изпълнителна и съдебна), както и за правата и задълженията на детето.  Например в нивото за законодателна власт играчът преминава цялата процедура на законодателния процес и приема и обнародва закон, който сам си е избрал, като може да му наложи и президентско вето. В нивото за основни права пък играчът влиза в ролята на съветник към училищния съвет и решава различни казуси, в които трябва да прецени дали има нарушение на някое от правата на детето, на кое точно, и да разбере как може да постъпи в случай на нарушение на неговите права. Приложението е безплатно Мобилното приложение е естествено продължение на дейността на екипа на сдружение \"Праводач\", който в продължение на вече пет години посещава училища и преподава право по иновативен начин на учениците от 10, 11 и 12 клас. Участниците в сдружението решават, че могат да прехвърлят идеите си за достъпно, интересно и ефективно представяне на юридически теми и в дигиталния свят. И така да достигнат до много повече млади хора и да им помогнат да повишат правната си култура. Приложението е напълно безплатно и съвместимо с операционните системи Android и iOS. Може да бъде изтеглено от  тук  и от  тук . Може да се използва от деца и от възрастни Макар да е предназначено за деца на възраст 10-14 години, според Васил то може да бъде полезно за всеки, който иска да научи повече за конституцията, държавните институции и основните ни права. Практиката показва, че хора от всякакви възрасти изиграват играта с интерес, научават нови неща и намират отговорите на въпроси, които всеки член на гражданското общество следва да познава. Работата с ученици Опитът на Васил от класните стаи и дискусиите с ученици, на които преподава основни правни теми показва, че има дефицит в познаването както на конкретни права и задължения, така и на механизмите, по който основните права се реализират в една демократична и правова държава. \"Именно този дефицит ни мотивира да започнем посещенията си в училищата, защото вярваме, че всеки гражданин трябва да познава конституцията, своите права и отговорности, избирателната система, както и компетентностите на основните държавни институции\", казва той.  \"Защитата на основните права и спазването на съпътстващите ги задължения изискват не само познаването им, но и възпитание и определен модел на мислене, които трябва да се изграждат в продължение на години в училищата. Ние се радваме чрез посещенията си в клас или чрез приложението \"Праводач\" да допринесем колкото можем към този фундаментален процес\", допълва. Съдебната система у нас  Като практикуващ юрист Васил твърди, че Съдебната система не само в България, а и в другите държави, е по дефиниция консервативна система, която търпи промени бавно и трудно. Според него това нейно качество не е непременно негативно, защото е необходимо правораздаването да бъде устойчиво, изградено върху приемственост и на дистанция от динамичните ежедневни промени. Той казва: \"В тази връзка българската съдебна система трябва да извърви определена еволюция, която да я освободи постепенно от натрупаните структурни проблеми и да я адаптира към формираното в обществото изискване за повече справедливост и независимост. Според мен обновяването на служителите в съдебната система е един от аспектите на тази еволюция и вече виждам реализацията му в лицето на колегите си от университета, които облякоха магистратските тоги.\" Не е трудно да се постигне правна грамотност  Младият юрист вярва, че всяка инициатива, независимо дали е на НПО, на учител или на съдия, която поставя младите хора в центъра на образователния процес, ги мотивира да мислят критично и възпитава у тях определени умения. И има потенциала да внесе малка, но качествена промяна в обществото. \"Например една седмица след първото ни посещение във Варненската търговска гимназия научих от учителката, че всеки от учениците е прочел конституцията, която им подарихме, открай докрай. Това за мен е малка революция в областта на гражданското образование\", казва още Васил. ", "date": "2018.05.10", "title": "\"Праводач\" - в училище и онлайн"}
{"url": "https://www.dnevnik.bg/politika/2018/05/10/3176531_ikonomicheskiiat_ministur_obiavi_che_ne_poluchava/", "text": "За да има ефективна борба с корупцията, бизнесът трябва да подава конкретни сигнали, а такива не постъпват в Министерството на икономиката. Това заяви пред депутатите в Народното събрание министърът на икономиката Емил Караниколов, който беше изслушан за състоянието на бизнесклимата и отговори на депутатски въпроси. Караниколов припомни за сигнал от трима бизнесмени за \"странно поведение на един от чиновниците в звеното, занимаващо се с еврофондовете. Само един от тримата се съгласил да подаде сигнала официално, след което чиновникът бил арестуван. \"Винаги искам конкретни факти, за да предприемем действия. Нямам конкретни факти за някой, който действа в сивата икономика. Бизнесът трябва да ни подава такава информация, за да иска действия от нас. Отправям апел от тази трибуна - който има сигнали за контрабанда, сива икономика, да ги дава, а не само да ги твърди, това не ни помага\", каза Караниколов. Министърът заяви пред депутатите, че интересът към България като инвестиционна дестинация се повишава, подобрява се бизнесклиматът, растежът се ускорява, безработицата е на исторически най-ниските си нива и се предприемат мерки за намаляване на административната тежест за бизнеса. Караниколов каза, че сегашното управление е констатирало, че каненето на инвеститори в индустриалните зони преди там да има инфраструктура, ток и вода, не е добър вариант и затова засилва инвестициите в инфраструктурна свързаност на зоните. Закритите преди време регионални поделения на Агенцията за малки и средни предприятия ще бъдат възстановени, за да не се губи връзката между предприемачите и администрацията. Нараства броят проекти, сертифицирани по Закона за насърчаване на инв естициите, каза министърът. Той изнесе данни за това, че от началото на годината са издадени 10 сертификата за 600 млн. лв и 1000 нови работни места, 6 от които са във високотехнологични производства и услуги. Други 20 проекта за 400 млн. лв. и 2000 работни места са в процес на сертифициране. През първата година управление са издадени 32 сертификата за 890 млн. лв. и близо 3000 работни места. Караниколов допълни, че са договорени 1.853 млрд. лв. или 74.6% от общия бюджет на европейската оперативна програма \"Иновации и конкурентоспособност\", над 3000 компании ще се възползват от помощ по програмата и няма риск от загуба на финансиране, увери той. До края на годината ще бъдат обявени процедури за 400 млн. лв. Изплатените досега средства са 635 млн. лв. или 25%, но само през последната година са платени половината от тях, тоест усвояването се ускорява, каза министърът. Депутатът от БСП Румен Гечев коментира, че данните на министъра са коректни, но България губи \"състезанието\" с останалите бивши социалистически държави, които сега са членки на ЕС. Икономическият растеж на България е крайно недостатъчен, и ако не вземем извънредни мерки, ще станем още по-последни, защото другите народи се движат по-бързо, каза Гечев. Той нарече чуждите инвестиции двигател на икономиката - показател, по който България изостава дори и от Сърбия и Албания, привлекли над три до четири пъти повече инвестиции като дял от БВП. Караниколов се съгласи, че има и добри, и лоши неща в икономиката, а държавите, посочени като пример от Гечев, имат по-голям вътрешен пазар, но България черпела от положителния им опит.", "date": "2018.05.10", "title": "Икономическият министър обяви, че не получава сигнали за корупция"}
{"url": "https://www.dnevnik.bg/evropa/2018/05/10/3176746_es_ne_moje_da_spasi_iadrenoto_sporazumenie_obiavi/", "text": "Европейските страни са безсилни да спасят ядрената сделка с Иран след  решението на САЩ да се оттеглят от нея , заяви заместник командващият иранския елитен Корпус на гвардейците на Ислямската революция, цитиран от \"Ройтерс\" и БТА. \"Европа не може да действа независимо по ядреното споразумение\", каза бригаден генерал Хосейн Салами според иранската осведомителна агенция \"Фарс\". По-рано Великобритания, Франция и Германия  заявиха, че остават обвързани със сделката . \"Враговете на Иран не се стремят към военна конфронтация. Те искат да упражняват натиск върху страната ни чрез икономическа изолация. Единственият начин да се даде отпор на тези врагове е съпротивата, а не дипломацията\", подчертал Салами. Иранският президент Хасан Рохани каза, че Техеран ще остане в споразумението от 2015 г., макар Европа да има само \"ограничена възможност\" да го запази. Европа се опасява, че евентуален провал на сделката може да създаде риск от задълбочаване на конфликти в Близкия изток. След като Тръмп обяви решението си, върховният представител на ЕС за външната политика и политиката за сигурност Федерика Могерини подчерта, че \"заедно с останалата част от международната общност ще запазим ядрената сделка\". Тя каза, че е обезпокоена особено от обявяването на нови санкции . ЕС е \"решен да запази\" ядреното споразумение, увери Могерини, като призова международната общност да се придържа към него въпреки изтеглянето на САЩ.", "date": "2018.05.10", "title": "ЕС не може да спаси ядреното споразумение, заяви революционната гвардия на Иран"}
{"url": "https://www.dnevnik.bg/politika/2018/05/10/3176754_ninova_vidia_razkol_sred_upravliavashtite_zashtoto/", "text": "Ситуацията в държавата е странна – управляващи партии търсят плаващи мнозинства, а не се излиза с обща програма на кабинета, каза лидерът на БСП Корнелия Нинова след срещата си с вицепремиера Валери Симеонов в парламента. БСП ще подкрепи ограниченията на рекламата на лотарийни игри по телевизията, а за връщането на стария режим за пушене в заведенията депутатите на Корнелия Нинова щели да гласуват по съвест. По нейни сметки разположението на силите било 50:50. Нинова е казала на Симеонов, че трябва да се увеличи ДДС за хазартните игри, които в момента се облагат с 15% върху залозите, докато ДДС за всички останали стоки и услуги (без туризма) е 20%. Преди това Симеонов се срещна с Цветан Цветанов и групата на ГЕРБ. Цветанов също  обеща подкрепа за закона за хазарта , но не и за тютюнопушенето, както и да бъдат обмислени останалите законодателни инициативи на Симеонов. БСП е втората голяма партия, която подкрепя Закона за хазарта, което означава, че има категорична позиция сред политиците и обществото по него, каза Симеонов, след като излезе от стаята на БСП. Във вторник Нинова се  срещна и с другия вицепремиер  Красимир Каракачанов (ВМРО/\"Обединени патриоти\"), който търсеше подкрепа за проектите за модернизация на армията и законопроекта на ВМРО за вероизповеданията. \"Ние сме ясни – в опозиция сме. Впечатлението ми е, че в момента се излиза извън принципите на парламентарната държава, всяка партия в управляващото мнозинство не излиза като програма на правителството, а тръгва със самостоятелни законодателни програми и търси плаващи мнозинства. Това е нова ситуация\", коментира Нинова. Според нея отделните партии от мнозинството не могат да се разберат помежду си, а става нещо различно. \"ВМРО, а сега НФСБ тръгват със собствени проекти, които очевидно не срещат подкрепа в управляващото мнозинство и търсят такава извън себе си\", каза Нинова. Симеонов няма да се среща с ДПС. Това означавало да ги легитимира като политическа сила. \"За нас те са мафиотска структура\", каза вицепремиерът и лидер на НФСБ.", "date": "2018.05.10", "title": "Нинова видя разкол сред управляващите, защото \"патриоти\" търсят подкрепа от БСП"}
{"url": "https://www.dnevnik.bg/sport/2018/05/10/3176764_guardiola_iska_siti_da_stane_purviiat_otbor_spechelil/", "text": "Манчестър сити\" спечели отдавна титлата във Висшата лига и подобри някои от рекордите в английския футбол, но мениджърът на тима Хосеп Гуардиола не иска играчите му да се отпускат. Испанският специалист си пожела \"гражданите\" да станат първият отбор, който ад спечели 100 точки в един сезон в Англия. До момента \"Сити\" има 97 точки. След  победата с 3:1 над \"Брайтън\"  \"гражданите\" подобриха досегашния рекорд за най-много точки на \"Челси\" (95 от сезон 2004-05). В неделя в последния мач за сезона \"Сити\" гостува на  \"Саутхемптън\", който се бори за своето оцеляване  във Висшата лига. \"Честно казано, искам да достигнем до 100 точки, щом имаме подобна възможност. Направихме почти перфектният сезон и това ще бъде голяма награда за момчетата\", каза Гуардиола. Ако спечели на \"Сейнт Мери\" новият шампион ще има 100 точки. Освен това \"Сити\" ще запише и 16-а победа в 19-те си гостувания през сезона, което ще бъде нов рекорд. До момента \"гражадните\" са равни с рекордьорите \"Челси\" (отново от сезон 2004-05). \"Англия е място, където историята се уважава много. Като погледна назад, виждам \"Ливърпул\", който доминираше през 80-те години, след това дойде сър Алекс и качи \"Юнайтед\" на върха. Последва епохата на Венгер с Анри и други класни играчи в \"Арсенал\", когато те спечелиха титлата, без да загубят нито един мач. Разбира се, и Жозе Моуриньо с \"Челси\" и двете поредни титли\", каза още  Гуардиола . Според него \"Сити\" още не може да бъде определян за най-добрия отбор в ерата на Висшата лига, но мениджърът е на мнение, че показателите на тима му говорят сами за себе си. \"За да си определян за най-велик, ти е нужно постоянство в продължение на няколко години. Според мен в рамките на един сезон ние доказахме, че сме по-добри от отборите, които изброих. Сега обаче ни предстои още по-голямо предизвикателство\", завърши мениджърът на \"гражданите\".", "date": "2018.05.10", "title": "Гуардиола иска \"Сити\" да стане първият отбор със 100 точки в един сезон във Висшата лига"}
{"url": "https://www.dnevnik.bg/sviat/2018/05/10/3176763_bosnenskiiat_prezident_shte_e_gost_na_erdogan_na/", "text": "Председателстващият ротационното президентство на Босна и Херцеговина Бакир Изетбегович ще е заедно с турския президент Реджеп Тайип Ердоган на митинга му в Сараево на 20 май. Това потвърди самият Изетбегович след среща с германския канцлер Ангела Меркел, предаде босненският сайт Klix.ba. Според Изетбегович, който оглавява президентството от средата на март, темата за отношенията с Ердоган и посещението му е била сред засегнатите теми. Ердоган ще проведе митинг в спортната зала \"Зетра\" (договорът с организацията, подготвяща митинга, и бе подписан вчера), за да говори пред хиляди турски граждани и членове на неправителствена организация на турците в Европа. Решението му - за което босненските власти  твърдяха 2 седмици, че не знаят  - идва след забрани от Германия, Холандия и Австрия за агитация на турски политици преди извънредните избори за парламент и президент на 24 юни. \"Отговорих ѝ, че става дума за събрание на Съюза на турските европейски демократи (UETD - регистрирана в Германия организация, към която формално ще се обърне Ердоган - бел. ред.). Казах на Меркел, че Ердоган е приятел на Босна и Херцеговина, че Турция и Ердоган нищо лошо не са направили според Босна и Хецеговина\", обясни Изетбегович. \"Ние също сме искали гласове в Германия\" Той припомни, че \"ние (босненските партии) също сме идвали в Германия да лобираме за гласове, това важи и за SDA (партията, оглавявана от Изетбегович). В Босна са идвали и сръбският президент Александър Вучич, и хърватският премиер Андрей Пленкович\", предава Klix. \"И (президентът на Република Сръбска) Милорад Додик ходи в Сърбия на предизборни срещи.\" В посещението освен това \"може да има и нещо добро за Босна и Херцеговина. Не виждам защо посещенията на Ердоган трябва да са спорни за Германия. Нито Меркел, нито Ердоган са шефове в Босна и Херцеговина, а са добре дошли\", каза Изетбегович. Според турски медии - а и  по заявки на самия Ердоган  - се очаква той да агитира пред турски граждани от  цяла Европа , включително от Германия, Холандия и Австрия.", "date": "2018.05.10", "title": "Босненският президент ще е гост на Ердоган на митинга му в Сараево"}
{"url": "https://www.dnevnik.bg/bulgaria/2018/05/10/3176802_blizo_100_profesionalni_gimnazii_shte_poluchat_novo/", "text": "Близо 100 професионални гимназии ще получат учебно техническо оборудване на стойност около 10 млн. лева. Това обяви министърът на образованието Красимир Вълчев на представянето на новия учебен център по диагностика на електрически и конвенционални автомобили в Професионална гимназия по транспорт и енергетика \"Хенри Форд\", цитиран от агенция \"Фокус\". \"Професионална гимназия \"Хенри Форд\" е училището, в което са направени най-много инвестиции през последните години\", коментира министърът и добави, че новооткритият център \"олицетворява партньорството, което ние имаме като институции от една страна и партньорството между професионалните училища и бизнеса от друга\". Вълчев обяви още, че с кмета на София са изготвени промени в Закона за професионалното образование и обучение, които вероятно ще бъдат публикувани утре. \"Тези промени имат за цел да улеснят въвеждането на дуалното обучение в повече училища. Няма съмнение, че обучението чрез правене ще бъде предпочитана опция и това е, което ние трябва да развиваме през следващите години. За това е необходима добра материална база. Национална програма, по която се финансира този център, изисква партньорство с бизнеса. С всички инструменти, които имаме като министерство, ще насърчаваме това партньорство\", каза министърът на образованието.", "date": "2018.05.10", "title": "Близо 100 професионални гимназии ще получат ново учебно техническо оборудване"}
{"url": "https://www.dnevnik.bg/video/2018/05/10/3176650_video_da_otkriesh_fontan_ot_lava_krai_zadniia_si_dvor/", "text": "Кийт Брок се връща в дома си в жилищния район Лейлани на остров Хавай, за да събере вещите си. Тогава забелязва, че на метри от двора му блика фонтан от лава и решава да снима. Застава на около 30 метра от мястото, а после споделя клипа и във \"Фейсбук\", разказва австралийската телевизия Ей Би Си. Вулканът Килауеа е заплаха за стотици хавайски домове, особено в този район. Най-малко 2 хил. души са били евакуирани досега. Част от тях имаха възможност да се завърнат, за да се погрижат за собствеността или домашните си животни, пише Би Би Си. Те обаче бяха предупредени, че трябва да са готови да напуснат отново дома си незабавно, ако бъдат помолени. Междувременно във вулкана Килауеа избухна силна експлозия, която според Геофизичния институт на САЩ е първата от поредица по-големи, при които може да бъдат изхвърлени камъни и пепел от кратера. Леко земетресение може би е причинило свличане на камъни в кратера и експлозията от повърхността на езерото от лава, при която са изхвърлени отломки, каза Тина Нийл от Хавайската вулканична обсерватория на института, цитирана от \"Ройтерс\" и БТА. \"Това е първото от навярно повече подобни събития, които предстоят\", заяви тя. \"Твърде рано е да се каже дали ще се наблюдава спиране на активността в по-долната източна пукнатинна зона\", заяви Нийл, имайки предвид цепнатините от източната страна на вулкана, от които изтича магма, унищожила 36 постройки и причинила евакуацията на около 2000 жители. \"Все още има доста магма под земята, която е готова да изригне\", каза тя.", "date": "2018.05.10", "title": "Видео: Да откриеш фонтан от лава край задния си двор"}
{"url": "https://www.dnevnik.bg/evropa/2018/05/10/3176813_portugalskiiat_prezident_naloji_veto_na_zakon_za/", "text": "Президентът на Португалия Марсело Ребелу наложи вето на закон, който би улеснил хората, искащи да сменят пола и името си в документи, предаде Би Би Си. Законът,  одобрен миналия месец от парламента , щеше да позволи на гражданите да направят законовата промяна при навършени 16 години, без да е необходим медицински документ. В момента хората, които искат да направят такава промяна, трябва да са навършили поне 18 години и да представят медицинска оценка. Президентът призова депутатите да обмислят необходимостта от медицински тест за тази, които нямат 18 години. Според предложения закон промяната на пола на хората на възраст между 16 и 18 години ще трябва да бъде одобрена от техните родители или настойници. Какво предстои За да влезе в сила, законът трябва да бъде подписан от държавния глава. Парламентът може или да внесе поправки в закона в съответствие с предложенията на президента, или да потвърди сегашното законодателство с одобрението на абсолютно мнозинство на депутатите. В този случай президентът ще бъде задължен да подпише закона. Държавният глава настоя да се включи клауза за предварителна медицинска оценка за гражданите, които са под 18 години. Според него, ако има възможност даден човек да се подложи на операция за смяна на пола в бъдеще, то би било \"разумно\" да се потърси медицинско мнение на по-ранен етап. Реакциите Когато на 13 април законодателството бе прието със 190 гласа \"за\" в 230-местния парламент, депутатите го посрещнаха с овации. Активисти приветстваха \"новаторския\" закон и заявиха, че той зачита правото на самоопределение. Критиците обаче се обявиха против разрешаването на промените без медицински документ и намаляването на минималната възраст. Депутат от дясната партия CDS-PP заяви: \"(Тези, които са) на 16 години не могат да сключват брак, да пият алкохол или да шофират, така че не трябва да могат да взимат и решения с толкова окончателни и сериозни последици.\" По данни на Международната асоциация на лесбийки, гейове, бисексуални, транс- и интерсексуални хора само пет европейски страни имат модел, основан на самоопределянето. Това са Малта, Норвегия, Дания, Ирландия и Белгия. Във Великобритания, хората, които искат да сменят пола си, трябва да са на 18 г., а процесът може да отнеме до пет години и изисква оценка от страна на психиатър.", "date": "2018.05.10", "title": "Португалският президент наложи вето на закон за по-лесна смяна на пола в документи"}
{"url": "https://www.dnevnik.bg/biznes/2018/05/10/3176845_gimnaziia_henri_ford_se_s_dobi_s_centur_za_diagnostika/", "text": "Aвтомобилният сектор в България продължава да расте с устойчиви темпове, като произвежда продукция за около 1 млрд. евро годишно, а брутната му добавена стойност е нараснала 4 пъти пред последните 10 години. Това е съобщил зам.-министърът на икономиката Александър Манолев, цитиран от пресцентъра на ведомството, при откриването на нов учебен център по диагностика на електрически и конвенционални автомобили в Професионална гимназия по транспорт и енергетика \"Хенри Форд\" - София. В България има един завод за асемблиране на автомобили и около 120 предприятия за производство на автомобилни компоненти като поддоставчици на водещи компании в автомобилостроенето. Те създават заетост на 23.4 хил. души. Водещи пазари на автомобилния бранш са Германия, Турция, Румъния, Франция. Новооткритият учебен център е първи по рода си, даващ възможност за изучаване устройството на електроавтомобили и хибриди, както и за диагностика на всички видове автомобили на съвременно технологично ниво. Акцентът в обучението е поставен върху все по-широкото навлизане на електрическите превозни средства в съвременния живот, както и повишаване на екологичните показатели на двигателите с вътрешно горене в съответствие с европейските стандарти за вредни емисии. Зам.-министърът е пожелал на учениците на професионалната гимназия да започнат работа в едно от десетките предприятия в автомобилния сектор в България и е изразил надежда, че няма да е далеч времето, когато в България ще заработи завод за производство на цели автомобили.", "date": "2018.05.10", "title": "Гимназия \"Хенри Форд\" се сдоби с център за диагностика на електромобили и хибриди"}
{"url": "https://www.dnevnik.bg/sviat/2018/05/10/3176861_pochti_vsichki_obekti_na_iran_v_siriia_sa_zasegnati_ot/", "text": "Израелската армия и министърът на отбраната на страната обявиха, че почти цялата иранска инфраструктура на Иран в Сирия е била засегната от ракетните удари тази нощ, съобщи \"Гардиън\". Атака - най-мащабната след войната от 1973 г. - последва  предполагаем ракетен обстрел  от революционната гвардия на Иран. Ако информацията бъде потвърдена, това би бил първият пряк удар, извършван срещу Израел от сили на ислямската република. За държавната телевизия в Дамаск говорител на сирийската армия казва, че трима души са убити, а няколко други са ранени, предаде \"Ройтерс\". Базираният в Лондон Сирийски център за наблюдение на човешките права пък съобщи в профилите си в социалните мрежи, че най-малко 23-ма души са били убити, сред които петима сирийски войници и 18 бойци, сражаващите се на страната на правителството. Не се споменават ирански граждани. Израелските въоръжени сили, които преди дни обявиха повишена готовност заради засилена иранска активност по границата със Сирия, казаха, че са засегнати логистични обекти, както и такива, свързани с разузнаването и складирането на оръжия и боеприпаси. \"Ударихме почти цялата иранска инфраструктура в Сирия... Трябва да помнят поговорката, че ако при нас вали, при тях ще има буря\", каза министърът на отбраната Авигдор Либерман по време на конференция по въпросите на сигурността. Той обаче даде да се разбере, че Израел не желае по-силна конфронтация с Иран, за която предупреждава в последните месеци. \"Надявам се, че приключихме с този епизод и всички разбраха... Не искаме ескалация, но няма да позволим на никого да ни атакува или да изгражда инфраструктура, с която да ни атакува в бъдеще.\" Противоречия В англоезичния си профил в \"Туитър\" въоръжените сили също така предупредиха Дамаск да не се намесва в действията им срещу ирански цели. Според сирийската държавна агенция SANA обаче противовъздушната отбрана на Дамаск е прихванала десетки ракети. Руското министерство на отбраната, цитирано от РБК, обяви, че Сирия е свалила над половината от \"около 70\" изстреляни от Израел ракети. Дамаск настоява и че сред целите на Израел са били и позиции на сирийската противовъздушна отбрана. Израел многократно е предупреждавал, че  няма да позволи на Иран  - съюзник на режима на президента Башар ал Асад в продължаващата 7 г. война - да има трайно военно присъствие в Сирия. Не закъсняха реакциите от европейски лидери. Германският външен министър Хайко Маас изтъкна правото на Израел да се отбранява, а британският му колега Борис Джонсън обяви, че е Техеран трябва да спре да дестабилизира Близкия изток. Руският първи дипломат Сергей Лавров същевременно предупреди и двете страни да се въздържат от действия, които могат да усилят конфликта.", "date": "2018.05.10", "title": "Почти всички обекти на Иран в Сирия са засегнати от ракетните удари, обяви Израел"}
{"url": "https://www.dnevnik.bg/bulgaria/2018/05/10/3176862_asociaciiata_na_evropeiskite_jurnalisti_sudut_moje_da/", "text": "Съдебните решения, както и всеки акт на публичната власт не са и не бива да бъдат защитени от критики. Нещо повече - медиите имат дълг да насочат общественото внимание всеки път, когато властта - съдебна, изпълнителна и законодателна, действа противоречиво. Тези критики обаче трябва да са аргументирани и съобразени с правилата на журналистическата етика и професионални стандарти. Това е част от  позицията  на Асоциацията на европейските журналисти в България (АЕЖ) във връзка с продължаващата медийна атака от страна на сайта ПИК към съдия Силвия Хазърбасанова от Софийския районен съд заради постановено от нея решение срещу изданието по иск на историка Емил Джасим. Във връзка с нападките на сайта, чиито репортери вече преследват магистрата в сградата на СРС и пред дома й, първо реагира  ръководството  на съда, а съдийската колегия към Висшия съдебен съвет (ВСС)  реши , че ще изготви и приеме декларация. Това ще се случи в началото на следващата седмица. От АЕЖ изразяват \"своето притеснение от целенасочената медийна кампания\" и напомнят, че \"не е защитен и от персонална критика и представителят на публичната власт - бил той и магистрат, ако неговата личност - професионална биография, професионални и лични обвързаности, кариерно израстване и т.н., има отношение към коментираните факти\". Организацията отбелязва, че серията от публикации в сайта ПИК, който е страна, загубила делото, ярко се отдалечава от тези стандарти. \"В нито една от публикациите не се критикуват аргументите на съда по фактите и правото, а се правят лични нападки към съдията, без да се привеждат каквито и да било аргументи, които биха поставили под съмнение нейното вътрешно убеждение\", пише още в позицията. От организацията напомнят, че търсенето на възмездие по съдебен път срещу публикации е легитимно и гарантирано право на всеки. \"В същото време АЕЖ-България следи дела срещу журналисти, особено в случаите, когато има съмнения, че упражняването на това право може да се превърне в инструмент за сплашване и цензура\".", "date": "2018.05.10", "title": "Асоциацията на европейските журналисти: Съдът може да бъде критикуван, но не и с лични нападки"}
{"url": "https://www.dnevnik.bg/skorost/2018/05/10/3176884_fotogaleriia_eto_go_purviia_visokoprohodim_rols-rois/", "text": "Първият високопроходим модел на \"Ролс-Ройс\" е факт, като днес беше официалното му представяне. Както вече е известно,  .", "date": "2018.05.10", "title": "Фотогалерия: Ето го първия високопроходим \"Ролс-Ройс\""}
{"url": "https://www.dnevnik.bg/evropa/2018/05/10/3176885_s_priziv_za_ambiciozna_evropa_emanjuel_makron_poluchi/", "text": "Френският президент Еманюел Макрон повтори призива си еврозоната да има свой собствен бюджет и подчерта, че Европа се нуждае от по-амбициозно финансиране, за да защитава интересите си и да постигне икономическо и фискално сближаване сред държавите членки, предаде \"Ройтерс\". \"Затова вярвам в една по-силна еврозона, по-дълбоко интегрирана, със свой собствен бюджет, който да позволява инвестиции и сближаване\", заяви Макрон в германския град Аахен, след като стана вторият действащ френски президент, получил престижната награда \"Карл Велики\". Тя му бе връчена в знак на \"признание за визията му за нова Европа\". Отличието се присъжда ежегодно от 1950 г. за ангажираност към Европа. С наградата са били удостоявани германският канцлер Ангела Меркел и  папа Франциск . Френският президент призова Германия да бъде смела в амбициите си за обновление на ЕС и посочи, че съюзът не може да си позволи да проявява слабост и разделение пред лицето на външни заплахи и възраждащ се национализъм в границите му. Той посочи, че е време Берлин да изостави манията си за бюджетния излишък – постижение, което по думите му е за сметка на други. Германският канцлер Ангела Меркел изнесе реч, в която похвали усилията на Макрон за засилване на европейската интеграция. \"Скъпи Еманюел, поздравявам те от дъното на сърцето си. Твоят ентусиазъм, твоята ангажираност, твоят кураж са заразителни. Ти кипиш от идеи и успя да съживиш европейския дебат\", посочи Меркел. Макар да бе щедра на похвали към 40-годишния Макрон, който  дойде на власт преди година , германският канцлер се оказва най-голямото препятствие за амбициите му за по-политически и икономически интегрирана Европа. Тя  не споделя идеите на Макрон  за съживяване на ЕС, включващи отделен бюджет за еврозоната, неин финансов министър и други стъпки за подсилване на икономическия и валутен съюз. Макрон косвено разкритикува склонността на американския президент Доналд Тръмп да решава вместо европейците, посочва \"Франс прес\", цитирана от БТА. Ако приемем други велики сили, включително съюзници и наши приятели от най-тежките моменти историята ни, да се поставят в положение да вземат решения вместо нас за дипломацията или сигурността ни, принуждавайки ни понякога да поемаме големи рискове, значи вече не сме независими, отбеляза той в речта си след церемонията. \"Ние избрахме да градим мир и стабилност в Близкия изток. Други сили, също суверенни като нас, решиха да не спазят собствената си дума.Трябва ли обаче да се отречем от собствения си избор, попита президентът. Да не бъдем слаби, да не се подчиняваме, да придобием европейски суверенитет, който ще даде възможност да направим Европа истинска сила в геополитически, търговски, климатичен, икономически, продоволствен и дипломатически план, призова Макрон.", "date": "2018.05.10", "title": "С призив за амбициозна Европа Еманюел Макрон получи наградата \"Карл Велики\""}
{"url": "https://www.dnevnik.bg/sport/2018/05/10/3176649_vseki_chetvurti_futbolist_v_evropa_e_chujdenec_sochi/", "text": "Всеки четвърти футболист в европейските първенства е чужденец, показва проучване на Mеждународния център за спортни изследвания (CIES Football Observatory). Анализът обхваща 2235 клуба от 142 първенства в 93 държави по целия свят. Към 1 май броят на регистрираните чуждестранни футболист е 12 435. Това включва всички чужденци, които са били част от групата в поне един мач за даден отбор през сезон 2017/18. В проучването не влизат чужденците, които са преминали през школата на даден клуб. От всички футболисти в изследването 21.2% играят в чуждестранни първенства. Увеличението им е с 1.2% в сравнение с година по-рано. Най-голям е дялът на легионерите в Европа - 24.9%. Следват Северна и Централна Америка с 22% и Азия с 18.6%. Най-много местни футболисти използват отборите от Южна Америка, където чужденците са само 9.6%. Проучването показва, че европейските отбори се стремят да привличат млади и талантливи играчи, от които да извлекат финансова изгода на по-късен етап. Именно в Европа е най-ниската средна възраст на чуждестранните футболисти - 26.3 години. Футболът в Азия и Южна Америка е притегателна сила за чужденците в напреднала част от кариерата. Средната им възраст там е съответно 29 и 28.3 години. Очаквано най-голям брой сред чужденците са бразилците. 1236 от футболистите в проучването играят извън родината си. Броят им се е увеличил с 42-ма в сравнение със сезон 2016-17. Две трети от бразилците играят в Европа, а най-предпочитаната им дестинация е Португалия (240). Другите два най-чести дестинации за футболисти са от Англия в Шотландия (110) и от Аржентина в Чили (106). Като дял от чужденците след бразилците се нареждат французите, аржентинците и сърбите. Броят на сърбите в чуждестранни първенства е 465, като най-голяма част от тях играят в Босна и Херцеговина. Най-много чуждестранни футболисти на глава от населението има в Исландия, където се падат по 180 на 1 млн. жители. В класацията следват Черна гора, Уругвай и Хърватия, като в десетката преобладават държави от бивша Югославия.", "date": "2018.05.10", "title": "Всеки четвърти футболист в Европа е чужденец, сочи проучване"}
{"url": "https://www.dnevnik.bg/sviat/2018/05/10/3176894_kitaiskiiat_tehnologichen_gigant_zte_spria_osnovnite/", "text": "Китайската компания Зет Ти И (ZTE) обяви, че е \"спряла основните си оперативни дейност\" след санкция на САЩ, с която й се забранява да купува американски електронни компоненти, предадоха световните агенции и БТА. ZTE е обект на един от търговските спорове между САЩ и Китай, които напоследък са се изострили, допълва АФП. Основните дейности на групата са прекратени след решението на Вашингтон, взето в средата на април, посочи ZTE в комюнике, разпространено днес. ZTE, заедно с Huawei - лидер в развитието на инфраструктурите  за петото поколение (5G) мрежи  в Китай, до голяма степен зависи за бизнеса си в сектора на мобилните телефони от американски технологии като чипове и операционната система \"Андроид\". Така че оцеляването на ZTE е застрашено от ембаргото, наложено от САЩ. Китайската компания уточни, че продължава активно комуникацията си с американската администрация, за да издейства промяна или отмяна на решението и да стигне до положителен край. За \"Блумбърг\" източници, запознати с проблемите на компанията, уточняват, че ZTE, вторият най-голям производител на телекомуникационно оборудване в страната, има три основни подразделения, сред които производство на мрежово оборудване и мобилни устройства, и те на практика ще спрат работа, тъй като не носят достатъчно приходи. Мерките на САЩ В средата на април министерството на търговията на САЩ забрани на американски компании да продават части на китайския производител на телекомуникационно оборудване ZTE за срок от 7 години заради нарушения на американските санкции. Миналата година ZTE се призна за виновна пред федерален съд в Тексас в тайно съглашение, целящо нарушаване на американските санкции, като нелегално се доставят американски стоки и технологии на Иран. Компанията плати 890 млн. долара глоби, но може да ѝ бъде наложена и допълнителна глоба от 300 млн. долара. В постигнатото споразумение ZTE обеща да освободи от длъжност четирима високопоставени служители и да накаже 35 други, като намали бонусите им или им наложи дисциплинарно наказание. Китайската компания призна през март, че макар да е уволнила четирима високопоставени служители, не е наказала или намалила бонусите на 35-имата други сътрудници. Федерално разследване, продължило пет години, установи миналата година, че ZTE е участвала в съглашение за заобикаляне на американското ембарго, като купува американски части, използва ги в оборудване на ZTE и незаконно ги доставя на Иран. Миналия месец \"Уолстрийт джърнъл\"  съобщи, че има подобно разследване  и срещу Huawei. Компанията обяви, че работи, за да се справи със забраната на САЩ и да уреди въпроса с властите. В съобщението тя уточнява, че следващите две седмици ще бъдат \"ключови\" за бъдещето ѝ. Според \"Блумбърг\" ZTE би имала най-голяма надежда, ако Пекин реши да ѝ помогне, но подобна стъпка е под въпрос заради напрежението между САЩ и Китай и заплахата за наказателни вносни мита за над сто милиона долара, която отправи американската администрация. ZTE предлага милиони смартфони на американския пазар всяка година и е на четвърто място по брой продадени устройства в Съединените щати след \"Епъл\", \"Самсунг\" и Ел Джи И по данни на Джеф Фийлдхак от консултантската организация Counterpoint Research.", "date": "2018.05.10", "title": "Китайският технологичен гигант ZTE спря основните си дейности след санкции на САЩ"}
{"url": "https://www.dnevnik.bg/bulgaria/2018/05/10/3176926_zadurjanite_vchera_v_plovdiv_sa_obvineni_v_iztochvane/", "text": "Задържаните вчера в Пловдив служители на Регионалната здравно-осигурителна каса и свързани с тях лица за източили от НЗОК 1.1 млн. лева за година половина. Това съобщи на пресконференция окръжният прокурор на Пловдив Румен Попов, цитиран от радио \"Фокус\" - Пловдив. Задържаните са общо четирима, като двама са служители на касата, има фармацевт и подставено лице. Те остават в ареста за 72 часа. \"Мозъкът\" на схемата е фармацевтът Иван Деспотов, който е собственик на верига аптеки в Пловдив, твърдят от прокуратурата. Чрез закриване и разкриване на дружества, притежаващи аптеки, той е успявал да заблуди системата за контрол в НЗОК. В същото време, вместо да осъществяват контрол, директорът на Дирекция за контрол на аптеките в звеното на здравната каса в Пловдив и началник на отдел на същото място са подпомагали измамната схема срещу пари. В резултат проверки на аптеките на Десподов въобще не са били правени. За последните две седмици чрез схемата са изтеглени 89 000 лева и още толкова само във вчерашния ден. Парите са били разпределени между четиримата участници в схемата. При вчерашната операция парите са били открити при всеки един от задържаните. На всички са повдигнати по две обвинения, единствено подставеното лице е с едно обвинение за документна измама. Наказанията, които са предвидени в закона за тези престъпления, са лишаване от свобода от 10 до 20 години за документни измами и от 3 до 15 години затвор за даване и получаване на подкуп в особено големи размери.", "date": "2018.05.10", "title": "В Пловдив са задържани четирима души за източване на 1.1 млн. лева от здравната каса"}
{"url": "https://www.dnevnik.bg/sport/2018/05/10/3176895_obshtinskiiat_suvet_v_plovdiv_udulji_koncesiiata_na/", "text": "Общинският съвет в Пловдив прие промяна в  концесионния договор на футболния клуб \"Ботев\"  за стадион \"Христо Ботев\". На редовното си заседание общинските съветници приеха с 43 гласа \"за\" и двама въздържали се удължаване на срока с 18 месеца. В решението е записано, че минималната инвестиция, която ще бъде вложена, е в размер на 14 милиона лева. Възможно е да бъдат вложени шест милиона повече. Съветниците от Реформаторския блок Пепа Деведжиева и Божидар Здравков бяха двамата, които не подкрепиха предложението. Първоначално те поискаха решението да бъде оттеглено. Деведжиева настоя да има по-обстойно разглеждане от специална комисия, докато от трибуната Здравков обяви, че \"Ботев\" няма пари да довърши стадиона. Стигна се до остри спорове най-вече между съветници от ГЕРБ и БСП с тези от Реформаторския блок. В крайна сметка Деведжиева и Здравков оттеглиха исканията си и така се пристъпи към гласуване. До промяна на концесионния договор се стигна, след като през март ръководството на \"Ботев\" изпрати писмо до общината с искане за продължаване на срока. Настоящата концесия изтече в края на март, а кметът инж. Иван Тотев обясни, че при ново споразумение е възможно още 7-8 декара земя да влязат в обхвата на концесионния договор. \"Ботев\" започна ремонт на стадиона, известен като \"Колежа\", през 2013 г. По това време кубът беше собственост на банкера Цветан Василев и благодарение на средствата от КТБ изгради стабилен отбор, и развиваше проекта си за базите. След фалита на КТБ през 2014 г. реконструкцията на стадион \"Христо Ботев\" спря, а футболният клуб започна да играе домакинските си мачове на изградената тренировъчна база в Коматево. В началото на април  кметът Иван Тотев имаше среща с бизнесмена Георги Самуилов , който издържа \"Ботев\". Тогава собственикът на \"Инса ойл\" обясни, че \"Ботев\" е близо до това да има нов стадион.", "date": "2018.05.10", "title": "Общинският съвет в Пловдив удължи концесията на стадион \"Христо Ботев\""}
{"url": "https://www.dnevnik.bg/bulgaria/2018/05/10/3176913_sudebnata_sistema_shte_stava_energiino_efektivna/", "text": "Соларни панели върху съдебните сгради и електрически служебни автомобили - това са част от мерките за намаляване на разходите на съдебната система, които бяха обсъдени на заседанието на пленума на Висшия съдебен съвет днес. На него беше приета стратегия за подобряване на енергийната ефективност, а членът на съдебния съвет от прокурорската колегия Георги Кузманов бил изчислил, че горивото на дизелов автомобил от София до Бургас излиза 80 лева на посока, а с електрически автомобил би струвало 16 лева. Сред другите идеи, с които той се е запознал и които са включени в стратегията, е и изграждане на зарядни станции за електроавтомобили, както и фотоволтаични станции, които да се монтират на покривите на съдебните сгради. Той получи подкрепа от представляващия Висшия съдебен съвет (ВСС) Боян Магдалинчев, който приветства идеята и изтъкна, че по този начин ще се стигне до намаляване на замърсяване на околната среда и подобряване на качеството на енергийните услуги. Той дори призова съдебният съвет да бъде първият, който прави политика в тази област. Кузманов отбеляза, че за нуждите на съдебната система най-добре ще отговарят хибридните автомобили, които били с пробег от до 1000 км, докато при електрическите пробегът е над 200. Съдебният съвет прие стратегията с 18 гласа \"за\" и шестима против. Беше решено да бъде създадена и работна група, в чийто състав ще влязат Кузманов и Боян Новански, която ще има за задача да изготви и конкретни предложения за мерки за енергийна ефективност.", "date": "2018.05.10", "title": "Съдебната система ще става енергийно ефективна"}
{"url": "https://www.dnevnik.bg/bulgaria/2018/05/10/3176624_asociaciia_shte_pomaga_na_suzdatelite_na_avtorsko/", "text": "Как един авторски продукт може да бъде продаден на външния пазар и да бъде конкурентоспособен. В търсене на отговора на този въпрос продуцентът Биляна Траянова създава заедно с малък екип Асоциацията на създателите на авторско съдържание (АСАС). Най-общата цел на проекта е да помага на български автори от всеки жанр да подготвят свой продукт и да могат да го продават и представят в чужбина, така че България да има винаги свой щанд на международните изложения. Това разказа за \"Дневник\" в аванс Траянова, която заедно с екипа си ще представят по- подробно инициативата и целите на асоциацията на 11 май в зала \"Вяра\" на Столичната библиотека на площад \"П. Р. Славейков\". Креативност и творчески успехи не може да има, когато се мисли за оцеляване \"Аз като продуцент виждам колко е тесен пазарът в България и колко ограничава каквато и да била креативност. Медиите не подкрепят български формати, купуват чужди и голямата инвестиция отива за плащането на лицензи на чужди формати. Така се ощетява българският автор, както и всички хора в индустрията - сценаристи, режисьори, оператори, хора, които генерират самите формати и идеи, аниматори, визионери и др. Изключително трудно се оцелява в България, ако си творец и имаш динамична креативност. Идеите не могат да стигнат до реализация, защото няма къде. Пазарът е много малък, бих казала много опорочен и той всъщност не е реален пазар\", обяснява Траянова, която е автор на тв предаване, 51 документални филма, игрални филми, други телевизионни формати и на книги за деца. Според нея много от нейните колеги буквално оцеляват. \"А креативност и творчески успехи не могат да се постигнат, когато се мисли за оцеляване.\" По думите ѝ тази индустрия е изцяло подценена в България и така е дошло решението за създаване на асоциация, с която да променят тази нагласа. Траянова и екипът ѝ пътуват от години не само за да снимат, а и за да опознаят чуждите пазари - как работят, какво се случва с медиите, особено в аудио-визионалната сфера. \"Има голям глад за нови предложения във всички възможни жанрове и медийни ниши. Създават се много нови платформи, които инвестират гигантски суми и много държави вече си променят политиките. Като например Китай - те са изключително целенасочени и видимо успяват. Промениха законодателството си и вече съвсем рестриктивно забраниха да се инвестира в чужди проекти и формати. Сложен е лимит на часовете чужда продукция в телевизионния им ефир. Инвестират се милиарди в създаване на собствени формати, които се продават много успешно\", разказва Траянова. По думите ѝ не може да бъде подценена индустрия, която се развива с толкова сериозни темпове. \"Те имат приходи, които касаят икономиката на държавата дори. Много голям потенциал се крие в тази индустрия, който в България не само е подценен, а заметен под килима.\" \"Това е и идеята на АСАС - да покаже възможностите, да помогне на членовете си - хората, които имат потенциала да изкарат продукта си навън - да знаят какво изискват тези чужди пазари, защото са много различни\", разказва продуцентът. Трябват общи усилия, а не да продължаваме играта всяка кокошка за своя крак В края на май Траянова ще замине отново на път - първо в Москва, след това в Китай, Сингапур и Африка, за да продължи проучването на чуждите пазари. \"Има много какво да се консултира, анализира, даде, тепърва да се проучва, много е динамично всичко като информация. АСАС е създадена за това - да създаде обединение от хора, които разбират, че в това имат потенциал, имат хъса и амбицията да работят модерно. Като се започне с историята в продукта и се стигне до дистрибуцията, чието положение в България е много лошо. АСАС ще работи за консултация в много сфери - юридическа, по отношение на авторски и сродни права, както и как се разглеждат случаите според различните законодателства в другите страни, как да се позиционира маркетингово един продукт навън, за да е респектиращо видим\", разяснява Траянова. По думите ѝ чуждите пазара дават много възможности, а България не присъства никъде с щанд. \"Другите страни имат общи щандове, те подкрепят групата си от създатели на авторски продукт, нас просто ни няма\", продължава тя. След първата среща ще бъде дадена информация как всеки може да стане член на асоциацията и след това ще започнат индивидуални срещи с членовете на АСАС, за да се прецени кой от какво се затруднява, къде не му достигат възможности и контакти. \"Целта е да покажем, че с общи усилия нещата ще се случат. Иначе може да продължим играта всяка кокошка за своя крак - няма проблем, но така не става, поне това видяхме\", казва за финал Траянова. ", "date": "2018.05.10", "title": "Асоциация ще помага на създателите на авторско съдържание да продават извън България"}
{"url": "https://www.dnevnik.bg/razvlechenie/2018/05/10/3176893_roishin_murfi_e_zvezdata_v_programata_na_festivala/", "text": "Ексцентричната ирландска певица Ройшин Мърфи, бивша вокалистка на бандата Moloko, ще е звездата в програмата на фестивала \"Франкофоли\" в Благоевград, съобщават организаторите. Тазгодишното издание е на 22 и 23 юни в парк \"Македония\", а българската публика ще може да чуе и Венсан Винел - младият французин, роден в България, който финишира трети в шоуто \"Гласът на Франция\" миналата година. Мърфи ще пее в първата нощ на фестивала - петък, 22 юни, от 22.30 часа. Другите водещи имена в програмата са германско-нигерийската изпълнителка Ayo, която ще излезе на сцената преди Мърфи, и френския рапър Метр Гимс, хедлайнер на втория ден. Ексцентричният стил и глас на Ройшин Мърфи е познат от синглите на Moloko като Sing It Back и The Time Is Now. След разпадането на групата тя продължи успешно сама с албума си Ruby Blue и хита Overpowered и до момента има четири албума. Преди дни певицата представи и първия си от общо 12 предстоящи сингъла, озаглавен All My Dreams / Innocence. Останалите имена, които ще се качат на сцената, са младата френска звезда с български произход Венсан Винел, френските DJ Федер и DJ Aslove и най-успешната извън родината си млада румънска изпълнителка Инна. 21-годишният Венсан стана популярен като финалист във формата \"Гласът на Франция\", а талантът и личната му история, която разбива редица социални стереотипи, достигнаха и до публиката у нас. Винел е роден в България, но осиновен от френско семейство. Едва 19-годишен, той завърши трети в шоуто миналата година, въпреки че е самоук музикант - поради силно намаленото си зрение му е трудно да изучава музика.", "date": "2018.05.10", "title": "Ройшин Мърфи е звездата на фестивала \"Франкофоли\" в Благоевград"}
{"url": "https://www.dnevnik.bg/sviat/2018/05/10/3177041_nai-vuzrastniiat_uchen_na_avstraliia_sloji_krai_na/", "text": "Под звуците на \"Ода на радостта\" от Девета симфония на Бетовен и в обкръжението на близки Дейвид Гудол, най-възрастният учен в Австралия, сложи край на живота си в клиника в Швейцария. Ден по-рано 104-годишният професор се шегуваше с журналистите на последната си пресконференция. В Швейцария евтаназията е законна, докато в Астралия е забранена. Ролята на медицинските лица днес е била ограничена единствено до това да поставят абокат на ръката на Гудол, а той сам е отворил системата, по която във вените му се е излязла специална смъртоносна течност. Организацията  , която помогна за еднопосочното му пътуване до алпийската страна, заяви, че е несправедливо \"един от най-възрастните и известни граждани на Австралия да бъде принуден да отиде на другия край на света, за да умре с достойнство\". \"Мирна и достойна смърт е нещо, което би трябвало да се полага на всеки, който я желае. Човек не бива да бъде принуждаван да напуска дома си, за да я получи.\" Но д-р Майкъл Ганън, президент на Австралийската медицинска асоциация, заяви, че е притеснен от това, че едва ли не се празнува \"самоубийството на столетник\". \"На каква възраст смятаме, че хората не е естествено да се радват на живота? Хора като доктор Гудол вземат решение, основана единствено на това, че не виждат за какво повече да живеят, но мисля, че това е граница, която е имного опасно да се прекрачва. Изключително съм загрижен за едно общество, в което взимаме произволни решения за това кой живот си струва да продължи и на кой трябва да се сложи край съгласно одобрен закон.\" Гудол, който е ботаник и еколог, водеше кампания в Австралия за узаконяване на евтаназията, не страдаше от неличимо заболяване, но през последните години зрението и подвижността му се влошиха значително. Неотдавна той заяви, че животът спрял да му носи радост \"преди 5-10 години\". Волята му е тялото му да бъде дарено за медицински цели, а ако това е невъзможно, праха му да бъде разпръснат в Швейцария. Гудол не поиска погребение или опело, защото не вярваше, че има задгробен живот.", "date": "2018.05.10", "title": "Най-възрастният учен на Австралия сложи край на живота си с евтаназия"}
{"url": "https://www.dnevnik.bg/detski_dnevnik/2018/05/10/3177040_vuprosite_i_otgovorite_na_vunshnoto_oceniavane_po/", "text": "Днес се проведе националното външно оценяване по български език и литература за учениците от четвърти клас. Изпитът се състоеше от диктовка и текст за четене с разбиране, към който имаше 11 задачи. Текстът на диктовката, въпросите, отговорите и начинът на оценяване вече са качени на сайта на образователното министерство (виж  тук ). \"Дневник\" ги публикува в прикачения файл по-долу. Пет от 11-е задачи са с избираем отговор. Те са 2 - В, 3 - А, 6 - В, 8 - А и 9 -А.", "date": "2018.05.10", "title": "Въпросите и отговорите на външното оценяване по български език за 4 клас"}
{"url": "https://www.dnevnik.bg/biznes/2018/05/10/3177037_angelkova_predlaga_vizite_za_sezonni_rabotnici_da_se/", "text": "До две седмици се очаква да бъдат предложени законодателни промени, с които да може да се удължава валидността на визите на сезонни работници в България. Ако бъдат приети, може да влязат в сила още през този летен сезон. Това се разбира от изказване на министъра на туризма Николина Ангелкова пред участниците в Междуведомствения съвет за кадрите в туризма, който е консултативен орган към министъра. Недостигът на квалифицирани кадри през активните сезони създава необходимост да се намери решение на казуса как наетите вече у нас чуждестранни служители да могат да получат това разрешение, обяснява Ангелкова, цитирана от пресцентъра си. По думите й промените трябва да са такива, че работниците да могат да изкарат целия летен сезон, без да се налага да се връщат в страните си, за да кандидатстват за нова виза, която според срока на валидност в момента, изтича в разгара на сезона. Ангелкова е провела работна среща с Екатерина Захариева, заместник министър-председател по правосъдната реформа и министър на външните работи, на която е коментирано това предложение, както и възможностите за получаване на разрешение за пребиваване от сезонни работници от трети страни в туризма без наличие на виза тип \"Д\". Министърът посочи още, че за да се преодолее дълготрайно проблемът, от изключителна важност е дуалното обучение и връзката между бизнес и образование. В момента се проучват възможностите за създаване на Център за квалификация и преквалификация. Поставили сме си за цел от 2019 г. година заедно с Министерство на образованието и науката да създадем този център и считаме, че това ще бъде положителна стъпка в развитието на кадрите, смята Ангелкова.", "date": "2018.05.10", "title": "Ангелкова предлага визите за сезонни работници да се удължават в България"}
{"url": "https://www.dnevnik.bg/evropa/2018/05/10/3177010_orban_prizova_es_da_se_otkaje_ot_koshmarite_za/", "text": "Унгарският премиер Виктор Орбан изложи консервативна визия за страната си в реч, след като парламентът го преизбра за трети пореден мандат на поста, предаде \"Ройтерс\". \"Ние заменихме разрушената либерална демокрация с християнскатa демокрация на XXI век, която гарантира свободата и сигурността на хората\", каза Орбан пред парламента. \"Тя подкрепя традиционния семеен модел на един мъж и една жена, държи настрана антисемитизма и дава шанс за растеж\", добави той. По думите му Европейският съюз трябва да се откаже от \"заблуждаващите кошмари\" за Съединени европейски щати. \"ЕС трябва да се върне към реалността. Като първа стъпка трябва да промени мисленето си за миграцията\", каза още премиерът. Той обеща да подсили растежа и конкурентоспособността и да обърне демографския спад. \"Ще се противопоставим на задължителните квоти за разселване на мигранти... и ще се борим за защитата на границите\", подчерта Орбан. Той представи широки планове за следващите 12 години, включващи икономически и социален напредък при консервативна идеология. Съкрушителната изборна победа на Орбан миналия месец осигури на неговата партия \"Фидес\" мнозинство от две трети в парламента. Петдесет и четири годишният Орбан заздрави финансите на страната с мащабни икономически реформи след световната финансова криза, но си навлече критики, че подкопава демокрацията заради оспорвани реформи в съдебната система и медиите.", "date": "2018.05.10", "title": "Орбан призова ЕС да се откаже от \"кошмарите\" за Съединени европейски щати"}
{"url": "https://www.dnevnik.bg/sviat/2018/05/10/3177061_trump_i_kim_chen-un_shte_se_sreshtnat_v_singapur_prez/", "text": "Американският президент Доналд Тръмп ще се срещне със севернокорейския лидер Ким Чен-ун в Сингапур на 12 юни. Това съобщи самият Тръмп в профила си в \"Туитър\". \"Ще опитаме и двамата да превърнем (срещата) в много специален момент за Световния Мир,\"  продължи президентът . Сингапур беше и най-вероятното място на дългоочакваната среща според американски представители, които говореха пред медиите в последните дни. Друга възможност беше демилитаризираната зона между Северна и Южна Корея, за която източници от американската администрация  говореха като приемлива  за Ким. Срещата  ще е историческа  - за пръв път действащ американски президент ще разговаря на четири очи със севернокорейски лидер. Поканата за нея дойде от Ким, а  Тръмп изненадващо прие  след месеци остри нападки и заплахи срещу Пхенян. Вчера  Тръмп съобщи , че мястото и датата са били договорени при посещението на държавния секретар на Съединените щати Майк Помпео в Пхенян. В същата публикация в \"Туитър\" той каза, че Северна Корея се е съгласила да освободи трима американски затворници, а  часове по-късно ги посрещна , когато кацнаха със самолета на Помпео.", "date": "2018.05.10", "title": "Тръмп и Ким Чен-ун ще се срещнат в Сингапур на 12 юни"}
{"url": "https://www.dnevnik.bg/video/novinite_na_bnt/2018/05/10/3177069_video_drugite_novini/", "text": "Астрономи откриха необичаен астероид Търси се компромисен вариант за находките на АМ \"Струма\" Предлагат солени глоби за замърсяване на Венеция Роман Полански ще съди Академията \"Оскар\" \"Обичайните заподозрени\" откриват лятото", "date": "2018.05.10", "title": "Видео: Другите новини"}
{"url": "https://www.dnevnik.bg/bulgaria/2018/05/10/3177076_ivan_kristov_-_choveka_paiak_dariava_100_hil_lv_za/", "text": "Известният като Човека Паяк специалист по катерене на небостъргачи Иван Кристоф дарява 100 хил. лв. за издирването и спасяването на българския алпинист Боян Петров. \"Ето банкова сметка с депозирани 100 07743 лв., от която може да се изтеглят парите $50,000, за да се платят за хеликоптерната застраховка за издирването и спасяването в Хималаите на човека, когото не познавам, но разбрах, че е имал мечти и дете\", написа Иван Кристоф във \"Фейсбук\" и публикува извлечение от сметка в \"Алианц България\". Пред \"Дневник\" той поясни, че парите са пазени за неговия проект за \"школа за оцеляване\", но в спешната ситуация с Боян Петров е готов да действа, като така отговаря и на въпросите на малкия си син. \"Смятам, че не е редно държавата да плаща от данъците ни. Като любител на екстремните спортове, смятам, че е редно ние сами да се поддържаме\", добави той. Решението на Иван Кристоф е продиктувано от призива на жената на Петров Радослава Ненова, която обяви в профила си във \"Фейсбук\", че е  открила дарителска сметка , на която събира пари за спасителната операция.", "date": "2018.05.10", "title": "Иван Кристоф - Човека Паяк дарява 100 хил. лв. за спасяването на Боян Петров"}
{"url": "https://www.dnevnik.bg/sviat/2018/05/10/3177060_zalovihme_petimata_nai-turseni_lideri_na_isliamska/", "text": "Петимата най-издирвани лидери на \"Ислямска държава\" току-що бяха заловени!\" Това написа американският президент Доналд Тръмп в профила си в \"Туитър\", с което потвърди публикации от последните часове за успешния финал на операция на разузнаването на Ирак и САЩ със съдействието на Турция. Държавната телевизия на Ирак съобщи, че ислямистите са били подмамени от Сирия и ги описва като \"някои от най-търсените\". \"Ню Йорк таймс\" разпространи новината под заглавие, че са пленени петима лидери без уточнение, че са от най-издирваните. Това са Садам ал Джамел, Мохамед ал Кадир, Исмаил ал Ейтауи, Омар ал Карбули и Есам ал Завбауи. Иракската телевизия ги показа в жълти затворнически гащеризони. \"Ню Йорк таймс\" описва, че сред заловените е високопоставен помощник на предводителя на терористите Абу Бакр ал Багдади. Източници от иракското разузнаване твърдят, че става дума за четирима иракчани и един сириец (Ал Джамел), отговарял в управлението на \"Ислямска държава\" за провинцията около Деир аз Зор, както и човек с прякор Абу абдел ал Хак - за вътрешната сигурност и за администрацията по религиозните въпроси. Операцията е продължила 3 месеца и е проследявала движението им в Сирия и Турция. Иракчанинът Исмаил Алуаан ал Итхауи, известен с прякора Абу Заид ал Ираки е бил проследен от иракчаните от Сирия до турския град Сакария на около 160 км източно от Истанбул. Именно той е представян за особено близък до Ал Багдади и отговарящ за издаването на фатви в т.нар. халифат на \"Ислямска държава\". Ал Ираки е отговарял още за това какво да съдържат програмите на училищата в подконтролната им територия и е участвал в съвета, определял ръководителите на административните структури и сигурността в отделните части в Сирия и Ирак. Един от източниците на \"Ню Йорк таймс\" казва, че той е живеел в Турция със сирийската си съпруга, използвайки самоличността на брат си. След като получили досието му от Ирак, турските спецслужби го задържали на 15 февруари и го екстрадирали. В Ирак той е бил разпитван от американци и иракчани в продължение на седмици и е разкрил подробности за местонахождението и къде се крият други лидери на групировката. Благодарение на тази информация в средата на април предвожданата от САЩ коалиция е нанесла въздушен удар край сирийския град Хаджин, в която се смята, че са били ликвидирани 39 членове на \"Ислямска държава\". Итхауи е използван и за капана за лидерите, като се е свързал с тях, за да ги примами в Ирак, където са били арестувани, малко след пресичането на границата. Съобщението за операцията бе разпространено броени дни преди започващите в събота оспорвани парламентарни избори и се смята, че може да помогне за увеличаване популярността на премиера Хайдер ал Абади.", "date": "2018.05.10", "title": "Заловихме петимата най-търсени лидери на \"Ислямска държава\", обяви Тръмп"}
{"url": "https://www.dnevnik.bg/bulgaria/2018/05/10/3177078_sudiiskata_kolegiia_predupredi_che_atakite_na_saita/", "text": "Говорителят на съдийската колегия към Висшия съдебен съвет (ВСС) Цветинка Пашкунова предупреди в отворено писмо, че медийните атаки от сайта ПИК към съдия Силвия Хазърбасанова от Софийския районен съд (СРС) могат да доведат до саморазправа спрямо нея и \"подбуждат към омраза чрез внушения за антибългарско, неморално и недостойно отношение на съдията към националната ни история и изконни български символи и ценности\". \"Изразяваме своята тревога от създалата се ситуация и отправяме към Вас, и всички български медии апел да не допускаме постановяването на съдебен акт, невлязъл в сила и подлежащ на инстанционен контрол, да се превръща в повод за неконтролируеми обществени настроения, които ескалират през последните дни\", се казва в писмото. Повод за реакцията на Пашкунова, която се обръща към ПИК и всички медии, и от името на цялата колегия, са продължаващите публикации в изданието с главен редактор Недялко Недялков, срещу съдия Хазърбасанова, която осъди сайта по дело заведено от историка Емил Джасим. \"Недопустимо е упражняването на правомощия от български съдия, в съответствие със законовите изисквания и по силата на вътрешното му убеждение, да се превръща в повод и средство за личностна разправа, доколкото съдът е държавен орган, призван да пази върховенството на закона и да съхранява създадения обществен ред\", се казва за финал в писмото, подписано от говорителя на съдийската колегия. Във връзка с нападките на сайта, чиито репортери вече преследват магистрата в сградата на СРС и пред дома й, първо реагира  ръководството  на съда, а съдийската колегия към Висшия съдебен съвет (ВСС)  реши , че ще изготви и приеме декларация. Това ще се случи в началото на следващата седмица. По-рано днес Недялко Недялков обяви протест пред сградата на ВСС във вторник, когато ще заседава съдийската колегия. Позиция по въпроса изрази и  Асоциацията на европейските журналисти , според която съдът може да бъде критикуван, но не и с лични нападки.", "date": "2018.05.10", "title": "Съдийската колегия предупреди, че атаките на сайта ПИК могат да доведат до саморазправа със съдия"}
{"url": "https://www.dnevnik.bg/sport/2018/05/10/3177092_manchestur_junaited_ostava_nai-cennata_marka_vuv/", "text": "Рекордьорът по титли на Англия \"Манчестър юнайтед\" остава най-ценната марка в света на футбола. \"Червените дяволи\" оглавяват класацията на  Brand Finance  за четвърта поредна година. Стойността на \"Манчестър юнайтед е оценена на 1.551 милиарда. евро, което е със 186 милиона повече от 2017 г. Втори в класацията за тази година е европейският клубен шампион \"Реал\" (Мадрид) с 1.288 млрд. евро., следван от големия си съперник \"Барселона\" с 1.237 млрд. евро. Испанските грандове заемаха същите позиции и преди година. Германският хегемон \"Байерн\", който оглавяваше класацията през 2013 и 2014 г., се изкачва от пета на четвърта позиция. Клубът от Мюнхен е оценен на 1.151 млрд. евро и изпреварва английския първенец \"Манчестър сити\" (1.090 млрд.). \"Ливърпул\" прави най-голям скок в топ 10 - от девето до шесто място. Финалистът в Шампионската лига е оценен на 986 млн. евро. \"Челси\" губи три позиции и вече е седми в класацията с 978 млн. евро. В класацията попадат още два английски клуба. \"Арсенал\" (873 млн.) е осми, а \"Тотнъм\" (626 млн.) затваря челната десетка. Между тях е френският шампион \"Пари Сен Жермен\", който е оценен на 748 млн. евро. Докладът отчита, че парижани бележат най-голям спад в стойността на бранда сред клубовете в топ 10 - 17%. В цялата класация, която обхваща 50 отбора, най-драстичен спад се наблюдава при \"Саутхемптън\" - с 57% до 108 млн. евро. Те отреждат на \"светците\" 45-ата позиция. Най-голям ръст в стойността на бранда бележи германският \"Лайпциг\" - 120%. Клубът на \"Ред бул\" е оценен на 285 млн. евро, които му отреждат 16-о място. Другият голям скок е на \"Интер\" - със 100% до 389 млн. евро. В топ 10 няма нито един представител на италианската Серия А. Шампионът \"Ювентус\" е 11-и в класацията, като е оценен на 495 млн. евро. В топ 15 влизат още \"Борусия\" (Дортмунд) (481 млн.), \"Интер \"(389 млн.), \"Атлетико\" (Мадрид) (357 млн.) и \"Шалке\" (315 млн.).", "date": "2018.05.10", "title": "\"Манчестър юнайтед\" остава най-ценната марка във футбола"}
{"url": "https://www.dnevnik.bg/bulgaria/2018/05/10/3177098_cenko_chokov_beshe_osuden_ot_specializiraniia_sud_na_4/", "text": "Бившият кмет на врачанското село Галиче Ценко Чоков беше осъден на 4 години и половина затвор от Специализирания съд. Той беше признат за виновен за отвличане, побой и палеж на кола, но беше оправдан за лихварство и ръководене на организирана престъпна група, съобщава БНР. Чоков чу присъдата си в болнично легло, с което беше докаран в съда от специална линейка от Централния софийски затвор. Пак заради него финалните пледоарии по делото се проведоха в специално пригодена зала в Централния софийски затвор, а той ги изслуша на легло. Синът на Чоков – Мартин, беше осъден на 4 години затвор, обществено порицание и глоба от 5000 лв. Той е признат за виновен за закана за убийство. Освен това съдът той прие, че той е осъществявал незаконна банкова дейност, отпускайки кредити с високи лихви на свои съселяни и заради това получил неправомерно над 11 хил. лв. Останалите трима от подсъдимите бяха оправдани напълно, след като съдът реши, че няма организирана престъпна група. Бившият кмет на Галиче трябва да остане в затвора още 2 години и половина, тъй като финалът на делото идва 2 г. след задържането му. През целия период той беше в ареста или в затвора. Адвокатът на Чоков Иво Найденов уточни, че присъдата ще бъде обжалвана.", "date": "2018.05.10", "title": "Ценко Чоков беше осъден от Специализирания съд на 4 години и половина затвор"}
{"url": "https://www.dnevnik.bg/sviat/2018/05/10/3176966_zashto_putin_durji_kljucha_kum_mira_v_siriia/", "text": "За разлика от американския президент Доналд Тръмп, който няма отношения с Иран и е в трудни с Турция, руският му колега Владимир Путин сега има ключова роля в Сирия. Това отбелязва в анализ  в. \"Джерузалем пост\"  след ракетния огън между  Израел и ирански сили  от двете страни на границата със Сирия снощи. \"Ролята на Москва става все по-централна за това, което ще последва. Защо? Защото Русия е направила значителни инвестиции в оцеляването на съюзника си в Сирия и се надява на стабилност,\" пише изданието. Премиерът на Израел Бенямин Нетаняху беше сред гостите на празненствата на Деня на победата в Москва, а междувременно ролята на Русия нараства с решението на Тръмп да изтегли Съединените щати от ядреното споразумение между шестте сили и Иран. Според в. \"Джерузалем пост\" Нетаняху е планирал пътуването си още докато Тръмп е взимал решение и не е знаел със сигурност, че изявлението на американския президент ще е вечерта преди пътуването. \"Гореща линия\" След срещата с Путин в Москва израелският премиер Бенямин Нетаняху каза, че Русия едва ли ще опита да ограничава военните действия на Израел в Сирия. Откакто се намеси в гражданската война в Русия на страната на президента Башар ал Асад през 2015 г., Русия в общи линии  си затваря очите за израелски атаки  по сили на Иран и съюзниците им от \"Хизбула\", както и за конвои с оръжия, превозвани в Сирия за бойците, подкрепящи Асад. Същевременно фактът, че Москва осъди удара на 9 април, убил 7 ирански граждани, доведе до спекулации в Израел, че търпението на Русия може да се изчерпва, пише \"Ройтерс\". Преди да отпътува за Москва, Нетаняху каза, че предвид случващото се в Сирия в момента \"е нужно да гарантираме продължаващата военна координация между руската армия и въоръжените сили на Израел\". Той имаше предвид \"гореща линия\", целяща да избегне случаен сблъсък между руски и израелски сили. И след срещата той беше оптимист и каза, че \"няма основание\" да мисли, че Русия има намерение да \"ограничава свободата на действията или да вреди на други интереси\" - по думите му при предишни срещи е имало изказвания в този дух, но те никога не са се осъществявали. Няколко плана Путин и Нетаняху имат топли отношения независимо от различията си в Сирия. Отделно от тях Москва, съюзник на Асад в конфликта, има и \"втори план\" на действия чрез формата на \"гарантите\" за деескалация в Сирия от Астана. Заедно с Иран и Турция тя търси начини за уригулиране на конфликта и за целта Путин се срещна с лидерите на двете държави, президентите Хасан Рохани и Реджеп Таийп Ердоган, два пъти за половин година - през ноември 2017 г. и миналия месец. Отделно от това Путин сключи споразумение за прекратяване на огъня в южна Сирия през юли 2017, страни по което са Съединените щати и Йордания. Разликата между Путин и Тръмп е във възможностите му да разговаря и с Израел, и със Сирия и Иран, пише \"Джерузалем пост\". Москва цели да не навлиза в нови конфликти със САЩ и партньорите им в Източна Сирия, Йордания и сирийските бунтовници или с Турция и бунтовниците на север. Тя не желае и война между Иран и Израел в Сирия (външният министър Сергей Лавров призова и двете страни да са сдържани малко след последните инциденти). В следващите 180 дни Иран ще наблюдава, докато Вашингтон взима решение кои санкции да наложи повторно на ислямската република - във време, в което икономиката ѝ се задъхва, но и предупреждава, че са възможен агресивен военен отговор срещу Израел. Тук Москва може да е конструктивна, а и \"за разлика от целите на администрацията на Тръмп в Сирия, колебаещи се между оставане и напускане, (тези) на Русия са ясни, продължава \"Джерузалем пост\".", "date": "2018.05.10", "title": "Защо Путин държи ключа към мира в Сирия"}
{"url": "https://www.dnevnik.bg/sport/2018/05/10/3177106_kolumbiec_specheli_shestiia_etap_v_djiroto_a_negov/", "text": "Мичълтън Скот\" нанесе сериозен удар по конкурентите си в  Обиколката на Италия , след като записа двойна победа в шестия етап от надпреварата. Естебан Чавес спечели изкачването на вулкана Етна, а съотборникът му Саймън Йейтс завърши втория. Двойният етапен успех позволи на Йейтс да оглави генералното класиране, обличайки розовата фланелка. 25-годишният британец има преднина от 16 секунди пред шампиона от 2017 г.  Том Дюмулен . Чавес пък се изкачи с 11 позиции и вече е трети. Той изостава с 26 секунди от съотборника си. \"Джирото започва перфектно за нас, така че съм много доволен. Посвещавам етапната победа на моята скъпа приятелка Диана, която загина трагично през миналата година, докато бях в Тура. Убеден съм, че тя ме гледа отгоре и ми помогна\", каза Чавес. През миналата година Диана Хименес, която работеше като физиотерапевт за Чавес, беше блъсната от автомобил докато кара велосипед. В нейна памет колумбиецът вдигна шпайка си на почетната стълбичка след шестия етап. Победата е втора за Чавес в Джирото, след като той триумфира и в 14-ия етап през 2016 г., спечелвайки изкачването до известния курорт Алта Бадия. Катерачът на \"Мичълтън Скот\" е на трето място по етапни победи от всички колумбийци в историята на Джирото. С четири е Фернандо Гавирия, който спечели всичките през 2017 г., а с три е Луис Ерера. Запитан за това кой е лидер на отбора Чавес отговори, че розовата фланелка определя йерархията в състава на \"Мичълтън Скот\". След шест етапа австралийският отбор е единственият с двама колоездачи в Топ 10. Четвърти е Доменико Поцовиво (+43 секунди) следван от Тибо Пино (45'), Роън Денис (53'), Пейо Билбао (+1.03 минути), Крис Фрум (1.10), Джордж Бенет (1.11) и Фабио Ару (1.12). Началото на етапа беше много агресивно с поредица от атаки. Много отбори имаха желание да пласират свои състезатели в челната група, което доведе до изключително висока средна скорост в първия час езда. В крайна сметка група от 27 колоездачи успя да се откъсне, а в нея влязоха двама съотборници на Том Дюмулен (Сам Оомен и Чад Хага), двама от \"Скай\" - Давид де ла Крус и Серхио Енао, двама съотборници на Тибо Пино (Себастиен Райхенбах и Жереми Роа), както и двама силни колоездачи от \"Мичълтън Скот\" Естебан Чавес и Джак Хейг. Разликата се задържа около 3-4 минути, като основно ВМС, в чийто редици е носителят на розовото трико Роън Денис, водеше преследването. Тимът имаше човек и в откъсването, където беше Алесандро Де Марки При навлизане в последните 60 километра \"Астана\" наложи високо темпо и прати колоезадчи в челото на основната група. Казахстанският състав беше единственият с претенции за генерално класиране, който не успя да прати свой състезател в откъсването. Малко преди навлизането в последното изкачване Етна се получи падане в края на основната група. Най-силният помощник на Том Дюмулен Лоранс Тен Дам се озова на шосето и повлече със себе си лдиера на \"Бора\" Давиде Формоло. В същинското изкачване на Етна най-активен беше италианецът Джулио Чиконе от \"Бардиани\". В най-стръмната част обаче Чавес атакува и без проблеми го застигна. Колумбиецът се откъсна сам и се устреми към етапната победа. В групата на фаворитите \"Астана\" подготви атака на Мигел Анхел Лопес с много здраво темпо на Луис Леон Санчес и Танел Кангерт, но колумбиецът не беше толкова свеж. Последваха атаки на Доменико Поцовиво, Джордж Бенет и Том Дюмулен, докато Крис Фрум и Ару стискаха, за да се задържат в групата. В последния километър Йейтс усети, че темпото е ниско и се изстреля, застигайки съотборника си. Британецът обаче предостави етапната победа на Чавес и двамата вдигнаха победоносно ръце. \"Не сме действали само по предварителния план. Началото на етапа беше истинска лудница и в един момент Чавес се озова в откъсналата се група, което ми позволи просто да чакам финала. Усетих, че моят шанс настъпва в края на етапа и реших да атакувам, защото другите се гледаха помежду си\", каза Йейтс след етапа. В петък предстои преходен етап между Пицо и Прая а Маре, който е първи в континенталната част на Италия и преминава изцяло през територията на Калабрия. Отсечката е с дължина от 159 километра и дава добра възможност за спринтьорите да се борят за етапната победа. Единствената трудност е малко по-нагънатия профил в последните 20 километра, но финалът е равен.", "date": "2018.05.10", "title": "Колумбиец спечели шестия етап в Джирото, а негов съотборник облече розовата фланелка"}
{"url": "https://www.dnevnik.bg/bulgaria/2018/05/10/3177107_kitai_e_razreshil_izpolzvaneto_na_dva_helikoptera_pri/", "text": "Китай даде разрешение за използването на два непалски хеликоптера на компания Simrik Air Pvt. Ltd., които да се включат в спасителните действия по издирването на алпиниста Боян Петров, съобщиха от Министерство на външните работи. Разрешителното влиза в сила от днес и ще е валидно до 13 май. До него се стигна, след като в последните дни българските дипломатически мисии в Пекин и Делхи работиха съвместно за осигуряването на цялата необходима информация и документация за осигуряването на разрешението. Почетният консул на България в Катманду, Непал, Бхола Тхапа потвърди, че пилотите на авиокомпанията вече разполагат и с необходимите им китайски визи. Освен това Китай е поел ангажимент да изпрати гранични служители, които ще чакат двата хеликоптера при пристигането им на тяхна територия и така няма да се налага екипажите да летят до странични гранични пунктове, на които единствено има паспортен контрол. По-рано днес се разбра, че лошото време под връх Шиша Пангма (8027 м)  не е позволило на спасителите да излязат да търсят Боян Петров,  който изчезна безследно на 3 май. Това заяви пред \"Дневник\" Деян Петков, който е от екипа на алпиниста в София. Вчера екипът от трима шерпи и шестима професионални спасители  не успя да достигне Лагер 1 заради вятъра. За утре прогнозата е за слънчево, макар и ветровито време, а в следващите дни се очаква условията да се подобряват.", "date": "2018.05.10", "title": "Китай е разрешил използването на два хеликоптера при търсенето на Боян Петров, обяви външното министерство"}
{"url": "https://www.dnevnik.bg/sport/2018/05/10/3177104_cvetan_sokolov_moje_da_propusne_svetovnoto_purvenstvo/", "text": "Един от най-добрите български волейболисти Цветан Соколов е под въпрос за световното първенство, на което страната е домакин съвместно с Италия. Селекционерът Пламен Константинов обясни, че пред контузения диагонал има няколко варианта, един от които е да се подложи на операция. След връщането на Соколов в България треньорът ще говори с него, ще има и консултации със специалисти и тогава ще се вземе решение. \"Добрата новина е, че Боян (Йорданов) е тук. Учиков също е тук. Ще разчитаме и на тях\", каза Константинов на въпрос какви са вариантите пред отбора, ако Соколов пропусне световното. Българските състезатели вече  започнаха подготовката си за сезона . Той започва с променената Световна лига, която вече е Лига на нациите. Кулминацията е през есента, като между 9 и 30 септември ще се проведе световното първенство. Константинов обясни, че опитният Тодор Алексиев сам е преценил да не играе за националния отбор. \"Лично на мен ми каза, че не може да намери тази мотивация - тежък сезон, има си някакви здравословни проблеми. Той никога не е бил икономичен състезател, никога не се е пестил, дори на тренировки. Мисля, че има достойни заместници.\" Селекционерът добави, че в момента в националния отбор няма конфликти. Центърът Виктор Йосифов каза, че най-важната цел пред отбора в Лигата на нациите е запазването на мястото в елита. \"Феновете така сме ги научили, може би в последните десет години - да имат големи очаквания към нас. Но сега реалността е малко по-различна. Без да ги обиждам, но обикновените фенове нямат реална представа за развитието на световния волейбол. Отборите се развиват, постоянно вадят нови, силни състезатели, докато ние в това отношение сме една стъпка по-назад.\" Според него младите български състезатели не са достатъчно добре подготвени.", "date": "2018.05.10", "title": "Цветан Соколов може да пропусне световното първенство по волейбол"}
{"url": "https://www.dnevnik.bg/zdrave/2018/05/10/3177114_zdravnoto_ministerstvo_nameri_nachin_da_pomogne_na/", "text": "Намерен е работещ вариант за подпомагане дейността на болницата във Враца и има готовност да се осигурят консумативи, медикаменти и медицински екипи от други лечебни заведения от областта, както и от София, съобщава Министерство на здравеопазването. След днешното заседание на парламентарната комисия по здравеопазване ресорният министър Кирил Ананиев обяви, че е запознат с проблемите на болницата. Той уточни, че е провел разговори с кредиторите на лечебно заведение, като такива са насрочени и за утре. В понеделник пък зам.-министърът Жени Начева ще посети лично болницата, за да разговаря с персонала и да обясни всички мерки, които министерството ще предприеме за нормалната работа. \"Правим всичко възможно, за да се създаде спокойствие сред медицинския персонал и гражданите да не бъдат лишени от грижи\", каза още Кирил Ананиев. Днес в Министерството на здравеопазването е била проведена среща с изпълнителните директори на МБАЛ \"Христо Ботев\" Враца и МБАЛ \"Проф. д-р Параскев Стоянов\" Ловеч. В момента се подготвят документите за сключване на рамковите договори за 2018 г. за лечебните заведения. Пред журналисти министър Ананиев коментира проекта на Национална здравна карта, който по-рано беше поставен на обсъждане в здравната комисия. \"През 2017 г. българските граждани са лекувани на близо 25 хил. болнични легла. Това е при 100% използваемост. Общият брой на леглата за болнично лечение на територията на страната е около 39 хил., т.е. през 2017 г. усвояемостта е 64%. В проекта на Национална здравна карта ние взимаме 100% от лекуваното през 2017 г. и осигуряваме над 8100 резервни легла\", уточни здравният министър. По думите му чрез броя на леглата ще могат да бъдат засичани свръххоспитализациите и порочните практики няколко пациента да бъдат отчитани по едно и също време на едно легло.", "date": "2018.05.10", "title": "Здравното министерство намери начин да помогне на болницата във Враца"}
{"url": "https://www.dnevnik.bg/razvlechenie/2018/05/10/3177102_r_kelly_e_purviiat_izpulnitel_sankcioniran_ot_spotifai/", "text": "Компанията Spotify Technologies SA, която стои зад популярната платформа за онлайн разпространение на музика \"Спотифай\", обяви, че предприема мерки срещу R&B изпълнителя R. Kelly (Ар Кели) заради новата си политика за борба с поведение и съдържание, разпространяващи омраза. Робърт Силвестър Кели, както е истинското му име, стана световно известен и получи три награди \"Грами\" през 1998г. за хита си  След това той издаде още няколко албума, които се изкачиха високо в американските класации. Изпълненията му остават в каталога на \"Спотифай\", но повече няма да бъдат включвани в списъци от типа на \"Най-доброто от 90-те години\" и няма да бъдат в обхвата на алгоритмите, които препоръчват на потребителите песни според техните предпочитания. Това е първото подобно наказание в историята на компанията и то се свързва с продължаващите години наред обвинения срещу Ар Кели за сексуално посегателство, включително срещу непълнолетни момичета. Няколко жени го съдиха по обвинение, че ги е подмамил да правят секс преди да са пълнолетни, а родителите на няколко други го обвиниха, че е държал заключени дъщерите им против волята им. Той отрича да има нещо вярно в това, но кампанията #MuteRKelly стана особено активна през последните месеци. \"Не налагаме цензура заради поведението на един творец или артист, но искаме редакционните ни решения, включително какво избираме да препоръчваме, да отразяват нашите ценности. Когато някой от тях стори нещо, което особено силно нанася някому щети или разпространява омраза, това може да се отрази на работата ни с него\", обяви най-голямата в света компания за платена музика. Това е втората голяма компания, предприела мерки срещу Ар Кели. Миналата седмица музикалният фестивал \"Питчфорк\" обяви, че повече няма да го кани.", "date": "2018.05.10", "title": "R. Kelly е първият изпълнител, санкциониран от \"Спотифай\" за неморално поведение"}
{"url": "https://www.dnevnik.bg/evropa/2018/05/10/3176674_haosut_okolo_trump_vduhva_jivot_na_otnosheniiata_mejdu/", "text": "Докато САЩ се превръщат във все по-непредвидим световен играч при управлението на президента Доналд Тръмп, игнорирайки международните споразумения и преобръщайки основания на правила световен ред, Европейският съюз и Китай стават все по-големи съюзници в желанието си да запазят многостранния подход в решаването на глобалните въпроси, пише EUobserver. Между ЕС и Китай обаче все още има известно неудобство. Макар двата световни играча все повече да се нуждаят един от друг, между тях продължава да съществува нeдоверие. Това се видя по време на конференция в понеделник в Европейския икономически и социален комитет, посветена на въпроса как ЕС и Китай могат да работят заедно, за да постигнат определените през 2015 г. цели на ООН за устойчиво развитие. Те са насочени срещу бедността и климатичните промени и обхващат също въпроси като здравеопазването, образованието, енергетиката, развиващия се свят и други. След като Тръмп обяви политиката си за \"Америка на първо място\", Китай започна да се представя като защитник на многостранния подход и основаната на световни правила търговия. ЕС насърчи Пекин да заеме централна роля в борбата срещу протекционизма, но настоя, че страната трябва да се реформира, за да бъде честна спрямо европейските инвеститори и търговци. Китай е най-големият източник на вносни продукти за ЕС и вторият по големина пазар за европейския износ. Търговията между Европа и Китай възлиза на 1 милиард евро дневно. По време на конференцията китайският посланик в ЕС Джан Мин подчерта, че трябва да бъде запазена многостранната система за търговия, която е отворена, свободна и недискриминационна и която се бори срещу протекционизма под всяка форма и под всякакъв претекст. \"Китай и ЕС имат съвместна отговорност в това отношение\", посочи посланикът. Условия  Зам.-председателят на eврокомисията Юрки Катайнен се съгласи, че ЕС и Китай трябва да бъдат пример в отхвърлянето на едностранчивостта. Катайнен все пак настоя за нуждата от \"спазване на демократични ценности у дома, на върховенството на закона\". Китайският свръхкапацитет при стоманата и евтиният износ станаха причина за новите  американски мита, обявени от Тръмп . Администрацията на САЩ не пожела да уреди въпроса заедно с европейските си партньори, вместо да въвежда едностранни наказателни мерки. Катайнен все пак посочи, че в \"Китай все още има много бариери пред чуждестранните инвестиции\" и страната многократно е обявявала, че ще ги премахне. \"Важно е тези реформи да се проведат и това да бъде включено в амбициозно двустранно споразумение за инвестиции\", каза още той.", "date": "2018.05.10", "title": "Хаосът около Тръмп вдъхва живот на отношенията между ЕС и Китай"}
{"url": "https://www.dnevnik.bg/sport/2018/05/10/3177007_uein_ruuni_e_pred_transfer_v_sasht_v_tima_na_di_si/", "text": "Нападателят на \"Евертън\"  Уейн Рууни  е постигнал договорка да премине в отбора на \"Ди Си юнайтед\" от американското футболно първенство Мейджър сокър лийг, съобщава \"Скай спортс\". Според информациите 32-годишният играч ще премине зад океана в сделка на стойност 12 милиона паунда. Рууни се завърна в родния си клуб \"Евертън\" през лятото след осем години в \"Манчестър юнайтед\". Нападателят спечели 16 трофея с \"червените дяволи\" и стана голмайстор №1 в клубната история, но изненадващо беше освободен. Вторият му престой на \"Гудисън парк\" вероятно ще продължи само един сезон, въпреки че Рууни има договор с \"карамелите\" до лятото на 2019 г. В неделя \"Евертън\" гостува на \"Уест Хем\", като това може да бъде последният мач на Рууни за тима. \"Ди Си юнайтед\", който е от столицата Вашингтон, не успя да се класира за плейофите в МЛС през миналия сезон. Тимът обаче инвестира много средства чрез собствениците си – Ерик Тохир и Джейсън Левин. Индонезиецът е добре познат, като между 2013 и 2016 г. беше собственик на \"Интер\", докато Левин има дял в \"Суонзи\". Според \"Скай спортс\" именно Левин е основната причина Рууни да избере офертата на \"Ди Си юнайтед\". В кариерата си Рууни има 491 мача и 208 гола във Висшата лига, като е вторият най-добър реализатор след Алън Шиърър (260). През този сезон нападателят записа 40 срещи с 11 гола (10 във Висшата лига) във всички турнири. Евентуалният нов клуб на Рууни строи и новия си стадион \"Ауди фийлд\", който трябва да бъде открит на 14 юли. Инвестицията е на стойност около 195 милиона долара.", "date": "2018.05.10", "title": "Уейн Рууни е пред трансфер в САЩ"}
{"url": "https://www.dnevnik.bg/zdrave/2018/05/10/3177119_nacionalnata_zdravna_karta_predvijda_6_hil_legla_za/", "text": "Проектът за Националната здравна карта (НЗК) е публикуван за обществено обсъждане на интернет страницата на министерството на здравеопазването. Той е изготвен съобразно изискванията на Закона за лечебните заведения, съгласно който се определят и планират нуждите на населението от медицинска помощ, включително и спешна. Това съобщи здравният министър Кирил Ананиев след днешното заседание на ресорната парламентарна комисия. Преди изготвянето на НЗК са изготвени 28 областни здравни карти, показващи използваемостта на болничните легла и необходимия брой лекари, лекари по дентална медицина и професионалисти по здравни грижи, каза още министър Ананиев. Според данните от тях за тази година на 1500 души трябва да има един лекар, а на 1000 души - един лекар по дентална медицина. Анализ на болничната помощ, в който са определени потребностите от легла, показва, че към момента общият им брой е 38 803 с използваемост 64%. С НЗК за тази година се предвиждат с близо 6 хиляди легла за активно лечение по-малко - 32 913. По думите на Ананиев над 8 хиляди легла са оперативен резерв, който ще се използва при необходимост. \"Целта на НЗК е структурите в здравната система да бъдат най-близо до пациентите и да осигурят най-ефективна медицинска практика, за да може населението да получи съответното качествено здравеопазване. Тя е необходима и за планирането на дейността на НЗОК в рамките на бюджета ѝ\", каза още министър Ананиев.", "date": "2018.05.10", "title": "Националната здравна карта предвижда 6 хил. легла за активно лечение по-малко"}
{"url": "https://www.dnevnik.bg/sport/2018/05/10/3177079_fifa_obsujda_nov_multimilionen_turnir_s_evropeiskite/", "text": "Обсъжданията за разширяването на турнирите на ФИФА навлизат в решителна фаза. В опит да убедят европейските клубове да се включат в процеса, в сряда ръководители от световната футболна федерация са се срещнали с представители на най-богатите отбори на континента, съобщава \"Ню йорк таймс\". Според изданието на тайната среща са присъствали представители от \"Манчестър юнайтед\", \"Барселона\", \"Реал\" (Мадрид), \"Манчестър сити\", \"Пари Сен Жермен\", \"Ювентус\" и \"Байерн\" (Мюнхен). Първоначално  Европейските футболни лиги се обявиха против разширяването на турнирите  под егидата на ФИФА. Според организацията евентуални промени ще усложнят международния календар и ще доведат до твърде голямо натоварване за футболистите. \"Следващото еволюционно ниво? Може би ще се видим след няколко години и тогава определено ще има европейска лига през уикендите. Вътрешните първенства ще се играят от вторник до четвъртък. Мисля, че това ще е следващата стъпка, която ще видим\", прогнозира мениджърът на \"Арсенал\" Арсен Венгер. В началото на април \"Ню Йорк таймс\" обяви, че  инвеститори от Близкия изток и Азия са предложили 25 милиарда  долара, за да придобият правата върху два турнира на ФИФА. Предложението е било за разширена версия на Световното клубно първенство и нова глобална лига за национални отбори, чието създаване се обсъжда в момента. По-късно президентът на ФИФА Джани Инфантино излезе с предложение за нова и разширена версия  на Световното клубно първенство, но не коментира информациите за тайните инвеститори. Плановете са първото издание на обновената надпревара да се проведе през лятото на 2021 г., а в него да участват финалистите в Шампионската лига и победителите в Лига Европа в следващите четири сезона. Идеята е Световното клубно първенството да се провежда веднъж на всеки четири години, а в него да участват 24 отбора. ФИФА очаква чрез новия формат, който ще включва 31 мача, турнирът да генерира приходи между 650 милиона и 1 милиард долара.", "date": "2018.05.10", "title": "ФИФА обсъжда нов мултимилионен турнир с европейските грандове"}
{"url": "https://www.dnevnik.bg/sviat/2018/05/10/3177121_iran_premina_chervenata_liniia_obiavi_premierut_na/", "text": "Израелският премиер Бенямин Нетаняху заяви, че Иран е преминал червената линия, като е изстрелял, ракети от Сирия по окупираната от Израел част от Голанските възвишения, съобщава БТА. Този ракетен обстрел, чийто произход още не е потвърден, бе последван от  израелски удари по ирански позиции в Сирия . Нетаняху уточни, че никоя от ракетите не е достигнала Израел. \"Водим продължителна битка. Целта ни е ясна - няма да допуснем Иран да се установи военно в Сирия\", написа Нетаняху в \"Туитър\" в първата си публична реакция след десетките израелски въздушни удари тази сутрин по обекти в Сирия. \"Ще ударим стократно повече всички, които ни нападат. И ще действаме срещу тези, които се готвят да ни нападнат, преди да са го направили. Това сме правили и това ще продължаваме да правим\", заяви Нетаняху.", "date": "2018.05.10", "title": "Иран премина червената линия, обяви премиерът на Израел"}
{"url": "https://www.dnevnik.bg/photos/2018/05/10/3176744_fotogaleriia_svetovnite_snimki_na_denia_-_10_mai_2018_g/", "text": "Участници в 71-те награди на филмовия фестивал в Кан, Франция.", "date": "2018.05.10", "title": "Фотогалерия: Световните снимки на деня - 10 май 2018 г."}
{"url": "https://www.dnevnik.bg/sviat/2018/05/10/3177122_puchdemon_otkaza_da_se_kandidatira_za_lider_na/", "text": "Карлес Пучдемон отказа да бъде издигнат за кандидат за ръководния пост на Каталуня, съобщава БТА. Във видеообръщение той предложи за позицията регионалния лидер Жоаким Тора и Пла, известен като Ким Тора. Каталунските депутати имат срок до 22 май, за да изберат регионален лидер. Ако не бъде избран дотогава, Каталуния отива на предсрочни избори. Ким Тора е депутат от парламентарната група на \"Заедно за Каталуня\". Предстои председателят на каталунския парламент Роже Торен да издигне официално кандидатурата на Ким Тора и да я предложи да обсъждане и избор в законодателния орган. Ким Тора е адвокат, писател и издател. Той е на 55 години", "date": "2018.05.10", "title": "Пучдемон отказа да се кандидатира за лидер на Каталуня"}
