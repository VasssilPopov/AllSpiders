{"url": "https://www.dnevnik.bg/sport/2018/08/16/3297521_zenit_napravi_nevuzmojniia_obrat_i_otstrani_dinamo/", "text": "Петкратният руски шампион \"Зенит\" (Санкт Петербург) направи немислим обрат в Лига Европа и продължи към плейофите в турнира, въпреки че изоставаше с 0:4 след първата среща с \"Динамо\"(Минск). Питерци стигнаха до успех с 4:0 в редовното време, а в продълженията на стадион \"Петровски\" паднаха още пет попадения. В крайна сметка с резултат 8:1 и общ от двете срещи 8:5, \"Зенит\" продължава напред. Първата част завърши при резултат 1:0 след гол на Паредес в 22-ата минута. След почивката обаче аржентинецът получи червен картон, като това се случи в 72-ата минута, а резултатът беше 2:0 след нов гол на Кристиян Нобоа. Тогава дойде моментът на Артьом Дзюба, който се разписа в 75-ата и 78-ата минута, с което прати двубоя в допълнителни 30 минути. В продълженията Яхая се разписа за \"Динамо\" в 99-ата минута, но питерци не се отказаха. С човек по-малко руснаците вкараха още четири гола всички във второто продължение. Дриуси вкара в 109-ата, а Артьом Дзюба се разписа още веднъж от дузпа в 115-ата. В продължението на добавеното време Роберт Мак отбеляза два пъти за 8:1.", "date": "2018.08.16", "title": "\"Зенит\" направи невъзможния обрат и отстрани \"Динамо\" (Минск)"}
{"url": "https://www.dnevnik.bg/sviat/2018/08/16/3297372_zashto_sblusukut_s_talibanite_stava_vse/", "text": "По улиците на Газни тази седмица войниците на правителството се биха с талибаните за бъдещето на Афганистан. Битката беше жестока. Няколкостотин талибански бойци атакуваха града в петък и в един момент го завладяха почти целия, като отблъснаха афганистанските сили за сигурност и те успяха да задържат само няколко ключови позиции, а местните жители трепереха от страх по домовете си. В сряда талибаните заявиха, че се изтеглят от града, но правителството съобщи, че при атака срещу намираща се наблизо военна база са били убити най-малко 44-ма полицаи и войници. Ако талибаните бяха успели да превземат Газни, това щеше да е първата им сериозна победа на градска територия след краткотрайното превземане на Кундуз през 2015 г. Но те за пореден път демонстрираха ограничените си възможности. Бойците им продължават успешно да извършват свирепи еднократни атаки, да влизат в новините и да установяват контрол над земеделските местности. Тази седмица те превзеха няколко селски района в провинция Газни. Пролича обаче неспособността им да завоюват ключовите градове на едно правителство, разчитащо на американската и западната военновъздушна мощ и разполагащо с все по-способни собствени служби за сигурност. Сега това има огромно значение, защото действията на талибаните на бойното поле имат не само военни, но и политически цели. Атаката тази седмица приличаше не толкова на опит за превземане на територия, колкото на преднамерена демонстрация на силата и възможностите на групировката. Целта за вече започналите тихомълком преговори. Във вторник представители на талибаните заявиха, че групировката обмисля прекратяване на огъня следващата седмица за празника Exд ал Адха (Курбан байрам - бел.прев.) по аналогия с безпрецедентното споразумение през юни. Ето така се води войната в Афганистан - седемнадесет години след 11 септември и последвалата инвазия. Единичните битки са важни, но най-вече от гледна точка на начина, по който се отразяват на голямата политическа схватка. И за талибаните, и за правителството насилието и преговорите са част от един и същ процес. Динамиката е много различна от времената, когато САЩ и съюзниците им разположиха десетки хиляди войници на НАТО с надеждата да смажат бунта веднъж и завинаги. Тази стратегия бе обречена на провал не на последно място защото талибаните през цялото време знаеха, че чуждестранните сили не могат да поддържат вечно натиска. \"Може всички вие да имате часовници\", казал един симпатизант на талибаните на висш американски служител в Кабул, \"но ние разполагаме с цялото време\". Оказа се прав, но само донякъде. Сблъскал се с все повече жертви и все по-скромен резултат и Западът изтегли основните си военни части през 2014 г. Тогава обаче започна истинската афганистанска война между новата, обучена и подкрепяна от Запада Афганистанска национална армия и талибаните, които вече знаят, че сега може би те са тези, които в дългосрочен план губят конфликта. По данни на Организацията на обединените нации до 2050 г. половината от населението на Афганистан ще живее в градовете. През 2016 г. градското население е 27% от населението на страната. Населението на столицата скочи от 1.5 млн. през 2001 г. до 6 млн. днес и така Кабул излезе на пето място в класацията на градовете с най-бързорастящо население в света. Афганистан все повече се урбанизира и обществото му неизбежно възприема по-либерални и лишени от предразсъдъци възгледи, а средновековните разбирания на талибаните стават все по-непривлекателни. Бунтовниците го знаят и този факт явно ги вбесява. Между април и юни атентатори самоубийци убиха с бомби десетки хора в поредица атентати в Кабул и околностите му. Талибаните поеха отговорност за повечето нападения. За други това стори афганистанският клон на \"Ислямска държава\", която все по-усилено се съревновава с по-популярните в Афганистан талибани чрез своя собствена серия от смъртоносни атаки. Нападенията бяха извършени на фона на цялостната пропагандна борба между афганистанското правителство и талибаните. Освен това през февруари президентът Ашраф Гани отправи предложение за мирни преговори без предварителни условия. Заради раздробеността на талибанското движение проследяването на този процес е изключително трудно, но е ясно, че групировката прави плахи стъпки към преговорите. През юни те отхвърлиха предложението на президента Гани въпреки безпрецедентното прекратяване на огъня за Рамазан байрам. Неофициалните контакти обаче продължават. През юли представители на талибаните с американски служители. Миналата седмица делегация на групировката посети Узбекистан за обсъждане на различни въпроси, включително мира в Афганистан, което е още един ясен знак за подновените дипломатически връзки. Както стана ясно и от сраженията през уикенда, тази дейност не изключва възможността за бъдещи кръвопролития. Афганистанското правителство в общи линии също продължава офанзивата си. Войската му ще бъде подсилена с нови чуждестранни специалисти и оборудване. Много правителствени войници почти не си спомнят времената преди военната интервенция начело със САЩ и нямат желание да се връщат към дните на талибанското управление. Бъдещето на Афганистан ще се реши чрез дипломатически и политически преговори, както и на бойното поле. Ситуацията остава изключително сложна. Продължават интервенциите на съседни държави, най-вече Пакистан, а в страната се шири огромна корупция. Войната продължи изключително дълго и създаде цели икономически и делови структури. Това само по себе си я прави трудна за контролиране и още по-трудна за прекратяване. По-просто казано, като се имат предвид корумпираните военни договори и рекетьорската дейност, някои силни хора биха предпочели сегашният конфликт и нестабилност да продължат. Има и някои непредсказуеми фактори, не на последно място това е американският президент Доналд Тръмп. В изказванията си преди встъпване в длъжност даде да се разбере, че от Афганистан. Впоследствие обаче нареди броят на военнослужещите на САЩ там да бъде увеличен, зачестиха и ударите на американската военна авиация. Международната подкрепа продължава да е жизненоважна за афганистанската армия, но е също толкова важно страната да разчита повече и сама на себе си. В крайна сметка представата, че конфликтът в Афганистан може да е на някой - на САЩ, на Великобритания или на някоя друга страна - винаги е била погрешна. Конфликтът сега се връща към това, което може би винаги е бил - конфронтация между основните сили в страната. Външният свят може единствено да се опитва да насочва нещата в правилната посока. Ако афганистанското правителство спечели сегашната битка, това може да се окажат първите му стъпки към успеха. /БТА", "date": "2018.08.16", "title": "Сблъсъкът с талибаните става все по-афганистански"}
{"url": "https://www.dnevnik.bg/sviat/2018/08/16/3296926_ne_si_plashtash_vodata_-_poluchavash_betonna_piramida/", "text": "Компанията за комунални услуги в руския град Самара прибегна до оригинален начин за публична демонстрация кои са някои от най-големите ѝ длъжници за питейна вода. От няколко седмици пред домовете им тя поставя бетонна пирамида с тегло 3 тона и надпис \"Тук живее длъжник\". Целта е натрупалите неплатени сметки да се засрамят и най-после да започнат да ги погасяват. В няколко случая има ефект - длъжниците първо покриват надписите с подръчни средства и на следващия ден си плащат сметката, достигаща десетки хиляди рубли. През 2016 г. в цяла Русия задълженията към комуналните компании са надхвърлили 1 трилион рубли и жителите на Москва са лидер в това отношение. В някои райони на Урал например сметките на големите длъжници са били придружавани със заплашителни стихчета от типа на \"Вашият дълг ще си върнем на всяка цена, каква ще е тя, решете сами.\" Пирамидите се оставят както пред къщи, така и пред блокове и дори има случай, когато една от тях е била издигана по за 1 час сутрин и вечер точно пред терасата на нередовния клиент. Черният бетонен къс нарочно е 3 тона - за да е достатъчно малък да не пречи на движението и достатъчно тежък, за да не може да бъде преместен с подръчни средства. Освен това отстраняването или повреждането на пирамидата се преследва от комуналната фирма със съдебни дела и заплаха от затвор до 2 години. РКС - Самара, използва пирамидата като крайна мярка - първо предупреждават писмено, после намаляват подаваното количество и пломбират крана за вода, макар че клиенти твърдят, че са им спирали водата няколко дни след поставянето на бетонния блок. От ръководството разказват за изданието \"Медуза\", че не извършват акции пред всеки дом. Първо проверяваме в какво имуществено и финансово състояние са хората, как имат средства за такава къща и две коли, но не и за вода, описва един от директорите. Собствениците на луксозни имоти не вярват, че това е кампания на РКС - Самара, и твърдят, че това е платено от конкурентите им, за да ги злепоставят. Още повече че почти всяко монтиране на пирамида е съпроводено от журналисти, камери и фотоапарати.", "date": "2018.08.16", "title": "Не си плащаш водата - получаваш бетонна \"пирамида на позора\" пред входа"}
{"url": "https://www.dnevnik.bg/bulgaria/2018/08/16/3297396_novata_finansova_podkrepa_za_horata_s_uvrejdaniia/", "text": "Новият вид финансова подкрепа за хората с увреждания, която ще е обвързана с линията на бедност, трябва да влезе в сила от началото на следващата година. Това обявиха социалният министър Бисер Петков, омбудсманът Мая Манолова, изпълнителният директор на Агенцията за хората с увреждания Минчо Коралски и представители на протестиращите майки на деца с увреждания след последното заседание на работната група по изготвянето на законопроекта за хората с увреждания, съобщава БТА. Това ще е първата промяна в законодателството, която ще влезе в сила, съобщиха пред журналисти. Останалите разпоредби в новия закон за хората с увреждания ще влязат в шестмесечен срок след обнародването на закона вероятно към април. За този период ще се разработи подзаконовата нормативна уредба, ще се структурират и новите органи. Вече има почти финализиран вариант на законопроект, както и сближаване на позициите на различните заинтересовани групи. Финансовата подкрепа ще е обвързана с линията на бедност и ще се отпуска първоначално на база на степента на увреждане. Предлага се тя да е в интервала от 10 до 57 на сто от линията на бедност в зависимост от степента на увреждане. Първоначално парите за хората с увреждания ще бъдат извадени от индивидуалната оценка, а ще се отпускат само на база ТЕЛК решението. Идеята е в бъдеще месечната финансовата подкрепа да се \"отвърже\" от ТЕЛК решението и да е част от индивидуалната оценка, поясни Бисер Петков. По думите му днес се е разбрало, че заинтересованите страни искат някои от промените да се усетят по-скоро от хората с увреждания, затова е постигнат компромис като начало степента на увреждане да определя подкрепата, а не индивидуалната оценка, каквото е искането на протестиращите майки. За новата финансова подкрепа ще са нужни допълнително около 110 милиона лева. Постигнато е и съгласие по-категорично да се формулира това, че индивидуалната оценка ще има задължителен характер за всички органи. Омбудсманът Мая Манолова е предложила индивидуалната оценка да се формулира в три части - информативна, необходимост от подкрепа и заключения и направления, като заключенията и направленията, формулирани в оценката, ще са задължителни. В Закона за хората с увреждания ще има и препратка към Закон за личната помощ, като така се изпълнява едно от основните искания на протестиращите майки на деца с увреждания да има отделен закон.", "date": "2018.08.16", "title": "Новата финансова подкрепа за хората с увреждания трябва да влезе в сила от началото на 2019 г."}
{"url": "https://www.dnevnik.bg/sviat/2018/08/16/3297394_zastreliai_aifona_si_i_drugi_stranni_formi_na_protest/", "text": "Убедени, че Америка води икономическа война срещу страната им, мнозина турци прибегнаха до странни форми на протест - от публично горене на долари до разбиване на смартфони и изливане на кока-кола в тоалетната. След това той рязко вдигна митата върху потребителски американски стоки и някои суровини. В четвъртък негов съветник заяви, че срещу страната е в ход \"икономически опит за държавен преврат\". \"Ройтерс\" разпространи днес снимки на улични певци, които с традиционните си инструменти и в обкръжението на национални знамена протестират срещу САЩ. На друг запис депутатът Джемал Енгинюрт от националистическата партия Турско национално движение купува \"Самсунг\" и кара свой съпартиец да изхвърли айфона си и да го стъпче. Което той прави с декларация \"размазахме САЩ на пода\".", "date": "2018.08.16", "title": "\"Застреляй айфона си!\" и други странни форми на протест в Турция"}
{"url": "https://www.dnevnik.bg/sviat/2018/08/16/3297028_kak_isliamskiiat_ekstremizum_pronikna_i_v_burkina_faso/", "text": "Екстремистите приближиха пастира и стана ясно какво искат: взимат му само добитъка, който е на заместник-кмета на селската община Деу в Буркина Фасо, и оставят останалия. И отправиха послание, каза заместник-кметът Мустафа Савадого: \"Всички държавни служители трябва да напуснат Сахел, иначе ги заплашва смърт\". Ислямският екстремизъм проникна в западноафриканската страна и неплодородният ѝ север стана убежище за бойци от Мали и Нигер. Местните млади мъже, отчаяни от бедността и предполагаемите безчинства на войниците по време на контратерористичните рейдове, се радикализират. \"Те живеят сред нас и знаят къде се намираме\", каза Савадого, който повече от две десетилетия живее в Сахелската част на Буркина Фасо, и добавя: \"В момента районът им принадлежи. Те са го завзели\". Някога мирната  Буркина Фасо , разположена в сърцето на Западна Африка, е разтревожена, защото се озова в центъра на борбата между екстремистите и регионалните усилия за борба с тероризма, за които тя е сравнително неподготвена. По-големите съседи Мали и Нигер от години водят битка с екстремистки групи, заклели се във вярност на \" Ал Кайда \" и групировката \" Ислямска държава \". Сега, след като екстремистката заплаха обхваща и Буркина Фасо, страната се включи в новото регионално контратерористично звено - \"Г-5 Сахел\". Военните разходи скочиха с 24 процента от 2016 до 2017 г. според Стокхолмския международен институт за изследване на мира (SIPRI) . Борбата натовари силите за сигурност и прогони десетки хиляди ученици от училищата.  Когато първите екстремистки атаки започнаха през 2015 г. в западната част на Буркина Фасо, те клон на базирани в Мали екстремисти, за което властите в Буркина Фасо казват, че получава подкрепа от страна на местните жители. Когато започна да се формира локалната джихадистка група, атаките станаха по-дръзки. Столицата Уагадугу бе ударена за първи път през януари 2016 г., когато екстремисти нападнаха популярно сред чужденците бистро и убиха най-малко 30 души. След това през август 2017 г. 18 души бяха убити при атака срещу турски ресторант в столицата. Атаката през март беше срещу щаба на армията и френското посолство и отне живота на осем войници. През 2015 г. известен местен проповедник се превърна в основна заплаха, когато хората му убиха 12 войници в казармите в селската община Барабуле. Ибрахим Малам Дике \"стана толкова радикален, че той и хората му започнаха да осъждат обичаите ни при сватби, раждания или избора на имена на децата\", каза емирът на Джибо Абубакар Дико, най-високопоставеният религиозен и общностен лидер в провинция Сум в Сахелския район. Последователите на Дике обикаляха селата, забранявайки подобни церемонии, наричайки ги \"антиислямски\". Те убиваха онези, които отказваха да им се подчиняват, или които бяха заподозрени, че информират силите за сигурност, каза заместник-кметът Савадого. Последователите му се стремяха да привлекат също младите безработни мъже, които се чувстваха забравени от централното правителство. \"Те не са джихадисти в религиозния смисъл на думата, но отчаянието ги кара да се снабдяват с оръжие и сега се надяват да си върнат самоуважението\", каза Савадого. \"Те откриха в джихадизма лесен начин да се снабдят с оръжие, мотоциклет и нещо от предишния си живот\", когато са отглеждали добитък, каза той. Заради сушите през последните години мнозина в Северна Буркина Фасо да загубят добитък и реколта. Това не е достатъчно\", каза емирът на Джибо. Милионите долари, налети в правителствената Спешна програма за Сахел, започнала преди година за борба с бедността в засегнатия от сушата регион, все още не са донесли резултат. През юли министърът на сигурността на Буркина Фасо за първи път разпространи списък с имената на 146 души, издирвани за подпомагане и участие в екстремистки действия, включително няколко известни местни съветници и търговци. Засега само трима са арестувани. Правозащитни организации се тревожат, че твърдият подход в контратерористичните операции е подтикнал някои млади мъже да се присъединят към екстремистите. През май \"Хюмън райтс уоч\" обявиха, че силите за сигурност са извършили най-малко 14 предполагаеми екзекуции без съд и присъда, а четирима мъже са починали вследствие на малтретиране в ареста. Набирайки повече последователи сред местното население, екстремистите засилват атаките си срещу силите за сигурност и държавни служители. През последните месеци префектът на Урси и кметът на Кудугу, селски общини в департамента Сум, са били убити. В събота петима жандармеристи и един цивилен бяха убити, след като автомобилът им се натъкна на взривно устройство между селата Бунгу и Угару в най-източната част на страната. Атаки срещу училища и отвличания на учители предизвикаха затварянето на повече от 200 училища главно в провинция Сум, а 20 000 ученици не са могли да се явят на матурите си тази година. Губернаторът на Източната област предупреди, че някои млади мъже, които са заминали за Мали, сега се връщат и се опитват да сформират \"катиба\", или бригада. \"Много изследвания показаха, че бедността е фактор за радикализация, често дори по-важен от религиозния аспект\", каза Абдул Карим Сайду, преподавател по политически науки в университета \"Жозеф Ки Зербо\" в Буркина Фасо, и допълва: \"Докато силите за сигурност извършват арести и задържания на случаен принцип и малтретират (младежите), някои от тях ще бягат към границата с Мали... и ще се радикализират там\". /БТА", "date": "2018.08.16", "title": "Как ислямският екстремизъм проникна и в Буркина Фасо"}
{"url": "https://www.dnevnik.bg/sviat/2018/08/16/3297393_kak_gugul_sledi_potrebitelite_dori_kogato_te_izrichno/", "text": "Без история на местоположението\" е възможна настройка на смартфони и други устройства, които ползват услуги на \"Гугъл\" за потребители на \"Андроид\" и \"Айфон\". Компанията обаче изглежда възприема избирането ѝ като препоръка, а не като команда. Това сочи  разследване на \"Асошиейтед прес\" , публикувано тази седмица. Според текста решението на потребителите не означава, че \"Гугъл\" спира да записва местоположението. Неработещата настройка е причина американските конгресмени да заплашват компанията със съд, обяснява АП. Изследователи от университета в Принстън са потвърдили написаното от екипа на агенцията. За демонстрация АП е създала  карта  на местоположенията на преподавател от университета, изключил историята на местоположенията си, за няколко дни. Първият тласък за историята дала изследователка от \"Бъркли\", забелязала, че телефонът ѝ поискал да оцени пазаруването си в магазин, макар да била изключила историята на местоположението си. \"Уверяваме се, че потребителите знаят\" Картовото приложение Google Maps например, което не може да работи без достъп до местоположението, всъщност го записва и в реално време, като записва всяко движение. Макар \"Гугъл\"  да твърди , че за нежелаещите това де прави изключването е възможно по всяко време, разследването установява, че това не е вярно - дори при отказ от следенето услуги като търсене или проверка на времето водят до запис на история. И това, и други приложения, които съхраняват данните, дават възможност те да бъдат изтрити, макар  това да изисква  известни усилия. Същевременно информацията, предоставяна от тях, може да се обновява автоматично, ежедневно или на по-малки интервали, при определени настройки и това води до ново запазване на местоположението. За специализирания технологичен сайт Futurism  \"Гугъл\" обяснява,  че \"потребителите имат контрол над редакцията, изтриването или изключването на историята на местоположенията\". Следващото изречение от коментара, изпратен по имейл, обаче гласи: \"Както обяснява историята (на АП), уверяваме се, че потребителите на история на местоположенията зная,т че когато изключат продукта, продължаваме да използваме местоположението, за да подобрим преживяването, когато правят неща като търсене в \"Гугъл\" или използване на \"Гугъл\" за навигация при шофиране.\" Под контрол, но не съвсем В разследването \"Асошиейтед прес\" обяснява, че \"Гугъл\" дава и друга възможност да не се съхраняват маркери за местоположенията чрез функционалността Web and App Activity. Изключването ѝ спира да подава сигнали, подредени във времето, към \"Гугъл\", но не спира напълно потока от информация къде се намират потребителите. АП отбелязва, че запазването на подобна информация минута по минута крие както рискове за сигурността, така и възможности за полицията. Явлението обаче засяга огромна част от населението на Земята - 2 млрд. души, ползващи устройства с операционната система \"Андроид\", и стотици милиони използващи \"Айфон\"., които си служат с картите на \"Гугъл\". Технологичните компании напоследък са под натиск заради начините, по които събират и използват лични данни. Миналата година Quartz написа, че \"Гугъл\" проследява потребителите на \"Андроид\", като събира информация от клетъчни кули дори при изключване на всякакви услуги, свързани с местоположение. \"Гугъл\" промени тази практика, но настоя, че никога не е записвала данните. Проследяването обаче носи на \"Гугъл\" приходи заради по-добрите възможности за рекламодателите - постъпленията нараснаха с 20% до 95.4 млрд. долара миналата година.", "date": "2018.08.16", "title": "Как \"Гугъл\" следи потребителите дори когато те изрично са ѝ забранили"}
{"url": "https://www.dnevnik.bg/bulgaria/2018/08/16/3297406_durjavnoto_hranilishte_za_danni_shte_struva_800_hil_lv/", "text": "До октомври трябва да е готово държавното хранилище за данни, в което ще има резервни копия на информация от всички регистри. Това обяви вицепремиерът Томислав Дончев пред Би Ти Ви. Идеята за \"склада за данни\", както премиерът Бойко Борисов го определи, беше лансирана именно от Дончев и беше обсъдена на заседанието на Министерския съвет. Създаването на хранилището ще струва около 800 хил. лв. Масивът е ще един петабайт. Той ще е разположен физически на едно или повече места. \"И към момента информацията се запазва на два сървъра. Ако се случи проблем с единия, информацията да я има на другия. Това е двойно подсигуряване. Идеята е вече да има тройно подсигуряване и да се създаде централно хранилище\", уточни Дончев. По думите му хранилището ще представлява нещо като трезор, в който всяка институция ще има сейф и ако се получи срив, информацията ще може бързо да бъде възстановена. Дончев оправда краткия период, в който трябва да бъде изградена системата с кризата с Търговския регистър, която доказала, че държавата се нуждае от подобно хранилище. Достъпът до Търговския регистър беше ограничен в края на миналата седмица.  Поетапно бяха пускани различни опции за извършване на справки.  Все още обаче не е възстановен изцяло обемът му на работа. Днес премиерът Бойко Борисов обяви, че  ще търси отговорност на тези, от които зависи управлението на тези системи.  \"Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа\", добави той и увери, че \"няма как да изчезне информация от регистъра\". Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта, основно заради недомислена законодателна промяна, вписването на промени в дружествата започна да се бави с над 30 дни. Директор на Агенцията по вписванията е Зорница Даскалова. Преди да заеме поста тя беше член на Комисията за защита на конкуренцията (КЗК). Докато е там при нея попадат доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". От общо 33 такива 18 са разпределени именно на Даскалова.", "date": "2018.08.16", "title": "Държавното хранилище за данни ще струва 800 хил. лв. и ще е готово през октомври"}
{"url": "https://www.dnevnik.bg/sviat/2018/08/16/3297127_ruhnaliiat_most_v_genua_chislata_zad_tragediiata/", "text": "Трагедията с рухналия  мост \"Моранди\"  в Генуа накара евроскептиците в правителството да се нахвърлят върху ЕС. Часове след  пропадането на съоръжението  вицепремиерът Матео Салвини заяви, че Брюксел трябва да позволи на държавата да включи в бъдещия си бюджет средствата, необходими за осигуряване на безопасността на  инфраструктурата. Тази инвестиция се задава, след като правителството, което взе властта през юни, обеща десетки милиарди за данъчни облекчения, пенсии и основен доход за бедните. Рим иска да отложи и планираното  увеличение на ДДС , което предишното правителството договори с Европейската комисия, за да постигне бюджетните си цели. Междувременно кредиторите се притесняват от финансовата дупка. Инфраструктурата не е била видим приоритет за Рим в последните години, макар Италия отчаяно да се нуждае от тях, коментира икономистът Густаво Пига от университета \"Тор Вергата\". Между 2008 г. и 2015 г. разходите за инвестиции и поддръжка на транспортната инфраструктура са паднали с 58%, показват данните на Организацията за икономическо сътрудничество и развитие (ОИСР). Европейската комисия коментира в сряда, че от известно време насърчава управляващата коалиция в Рим да приоритизира това перо. През април тя одобри план на стойност 8.5 млрд. евро за магистралите, включително и тези в Генуа. Италия ще получи и 2.5 млрд. евро от европейски фондове за периода 2014 – 2020 г. за мрежова инфраструктура. Икономическият министър, който е и бивш преподавател по предмета, също намекна, че разходите за подобряване на пътищата не са в съзвучие с искането на популистите правилата за европейско финансиране да се облекчат. В свое изявление Джовани Триа заяви, че приоритетът му не са само по-големите инвестиции, които вече са предвидени, а че правителството трябва да се фокусира върху способността си да харчи и да предприема мерки. Източник от министерството казва пред агенция \"Ройтерс\", че Триа вече обсъжда с ЕС мащабен план на стойност 140 млрд. евро за десет години, според който Италия няма да има нужда да увеличава дефицита. Аргументите на евроскептиците пред Брюксел няма да минат и по друга причина – мостът е имал проблеми още след завършването си през 1967 г. и е поддържан от частна компания. \"Аутостраде пер л'Италия\" твърди, че е спазвала всички изисквания и редовно е извършвала проверки, както и че между 2012 г. и 2017 г. е харчила над 1 млрд. евро годишно, за да поддържа пътната си мрежа, която се простира на 3000 км.", "date": "2018.08.16", "title": "Рухналият мост в Генуа: числата зад трагедията"}
{"url": "https://www.dnevnik.bg/evropa/2018/08/16/3296923_tova_s_praznite_kushti_e_nacionalna_katastrofa_ili_za/", "text": "В началото авторът Клаус Мартин Хьофер обобщава: \"След края на комунизма младите поколения в България напускат провинцията. Тегли ги към града или към чужбина. Селата западат, населението застарява. Но ниските цени на недвижимите имоти привличат купувачи.\" В обширния репортаж с много добронамереност се разказва за всекидневието в село Бракница, близо до Попово. Авторът ни запознава с неколцина тамошни пенсионери, включително с бившия военен Петър Иванов. Той си вари ракия, отглежда зеленчуци и картофи, дори раздава или разменя част от продукцията си. Дъщеря му живее в Италия, където вече си е купила жилище, тъй че едва ли някога ще се засели в Бракница. Георги Георгиев е наместник на управата в Попово, нещо като кмет на селото. Пред репортера той разказва: \"Навремето в Бракница живееха 800 души в 150 къщи. Имаше две фабрики, където хората работеха. След комунизма повечето заминаха. Сега задачата на кмета е да се погрижи селото да не умре съвсем. Повечето са стари хора тук. Имат нужда от вода, ток, лекарства и транспорт до болницата, когато се наложи. Пътищата трябва да се поддържат. Три пъти седмично ни карат хранителни продукти и лекарства - каквото сме си поръчали.\" Селото обезлюдяло, но интернет работи В центъра на селото репортерът открива следи от някогашните по-добри години: поща, автобусна спирка, магазин. Но всичко това е минало, сега край автобусната спирка висят само некролози. Хората измират, а къщите опустяват, констатира авторът и дава думата на германеца Бен, който се е заселил в Бракница заедно със съпругата и с 12-годишния си син. Бен му разказва, че дошли в Бракница, защото можели да си купят евтино къща с голям парцел. Обичали животните, гледали кози, кучета и котки. Жена му Лена говорела руски, а с този език в едно българско село човек се оправял по-добре, отколкото с немски или английски. \"В Бракница двамата продължават да работят за германски фирми, пишат бюлетини, чертаят графики и оформят интернет сайтове. Инфраструктурата в селото може да се е разпаднала, но интернетът функционира\", пише авторът. По-нататък в обширния репортаж на \"Дойчландфунк\" става дума и за други чужденци, заселили се в околността, включително и англичани, за празнуването на Великден, за опустялата селска черква. Георги Георгиев и други негови съселяни се надяват някой ден Бракница отново да се съживи. Георгиев казва: \"Това с празните къщи – това си е национална катастрофа. И все пак: тук имаме вода, имаме ток, хората могат да се върнат. Младите обаче не се връщат. Дано пък да дойдат хора от съседни страни – от Молдова, от Русия. Те политиците го обмислят, но такава перспектива още няма. Моята мечта е да дойдат повече млади хора. Нека ЕС да се погрижи.\" Преселниците от Запад са \"добре дошли\" Жена му обаче смята, че тези надежди са утопични, твърди авторът. Според него и повечето възрастни хора в селото вече са отписали всякакви надежди и приемат Бракница такава, каквато е. В заключение репортерът обяснява: \"С обикновено оскъдните си пенсии те горе-долу се оправят. Другаде сигурно щеше да им е доста по-трудно с толкова малко пари. Ето защо хората са принудени да преглъщат лошата инфраструктура и различните други неудобства. Кметът Георгиев смята за нещо добро факта, че напоследък тук се заселват чужденци от Германия и от Великобритания: \"Те получават повече пари от хората тук, за тях тукашните къщи са евтини. Всички чужденци, които дойдоха тук, са свестни хора, без значение дали са германци или англичани. Стига да поддържат всичко както трябва, нещата са наред, независимо от коя държава идват.\" А местните хора ги посрещат с гостоприемство – като нови съседи. Макар че особено през зимата в Бракница не е толкова уютно. И човек трябва да проявява повече творческа мисъл – като бившият военен Иванов, който казва: \"Имам достатъчно дърва, имам и ракия – животът е хубав.\"", "date": "2018.08.16", "title": "Празните къщи са \"национална катастрофа\", или за обезлюдените български села"}
{"url": "https://www.dnevnik.bg/sport/2018/08/16/3297421_machovete_na_djenoa_i_sampdoriia_biaha_otlojeni_sled/", "text": "Рухването на моста \"Моранди\" край Генуа във вторник доведе до отлагането на мачовете на местните футболни клубове \"Сампдория\" и \"Дженоа\" от първия кръг в Серия А.  Трагичният инцидент се случи във вторник  и отне живота на 39 души, сред които и три деца. И двата местни тима трябва да играят срещите си в неделя, като \"Сампдория\" е домакин на своя \"Луиджи Ферарис\" срещу \"Фиорентина\", докато \"Дженоа\" трябва да гостува на \"Милан\".  Италианската футболна федерация (FIGC)  обаче взе решение да отложи двата двубоя. Всички срещи от първия кръг за новия сезон ще започнат с минута мълчание в памет на жертвите.", "date": "2018.08.16", "title": "Мачовете на \"Дженоа\" и \"Сампдория\" бяха отложени след рухването на моста \"Моранди\""}
{"url": "https://www.dnevnik.bg/bulgaria/2018/08/16/3297430_bratia_dinevi_shte_sudiat_volen_siderov_za_kleveta/", "text": "Братята Йордан и Динко Диневи ще съдят председателя на парламентарната група на \"Обединени патриоти\" Волен Сидеров за клевета. В разпространено до медиите писмо от основаната от тях през 1989 г. компания \"Диневи груп\" пише, че \"всеки, който е изрекъл клевети, обидни квалификации и неверни твърдения, които ощетяват бизнеса ни, ще отговаря пред закона\", съобщава \"Фокус\". Повод за реакцията на бизнесмените стана  част от изявлението на Сидеров пред два дни , в което разкритикува вицепремиера и негов коалиционен партньор Валери Симеонов, че е затворил две дискотеки по морето заради шумните партита в тях. Без да споменава имена, Сидеров обвини Симеонов, че покровителства бизнеса на братята Йордан и Динко Диневи. \"Има едни местни олигарси, които никой не ги пипа. Аз ще поискам Дирекцията за национален строителен контрол да извърши проверка на цялата конструкция там - територия на \"Марина Свети Влас\", за която имам данни от доста еколози, че е построена в нарушение на екологични правила, има увреждания на морските течения. Защо там заведенията дънят до зори и никой не ги наказва\", каза Сидеров. Собственици на \"Марина Свети Влас\" и на много заведения в курорта са именно братята Динко и Йордан Диневи. \"Други олигарси не са закачани с пръст. Има едни братя, които скоро ги предложиха за орден \"Стара планина\" ли, за \"Нобел\" ли... Всеки, който дойде на власт, получава апартамент в Св. Влас. Там не стъпват спецчасти с маски да плашат хората. Там научавам, че в момента почиват много успешно представители на правителството - при много привилегировани условия\", заяви още Сидеров. \"Твърденията, че наши заведения нарушават закона, а никой не ги проверява, са неверни. Ние сме инвеститори и не управляваме пряко стопански обекти. Отдаваме под наем стотици помещения, в това число и на \"Марина Диневи\"- там развиват дейност ресторанти, клубове, магазини и т.н. Отговорност за тези заведения, по отношение на шум, качество на обслужване и др., носят отделните юридически лица, които са наши наематели\", уточняват в писмото си от \"Диневи груп\". Бизнесмените отричат да са подарявали апартаменти от комплексите си на членове на всички правителства. \"Нито един действащ министър не е почивал и не е искал да почива безплатно досега при нас\", пише още в позицията. \"Твърдението, че \"Марина Диневи\" е построена \"с груби нарушения на екологията и строителните изисквания, а никой не проверява това\", е невярна манипулация. През последните 12 години яхтеното пристанище е проверявано от всички възможни контролни органи – заключението им е, че всичко е законно\", твърдят братя Диневи.", "date": "2018.08.16", "title": "Братя Диневи ще съдят Волен Сидеров за клевета"}
{"url": "https://www.dnevnik.bg/sport/2018/08/16/3297434_kubrat_pulev_i_hjui_fjuri_podpisaha_dogovor_za_mach_na/", "text": "Мачът между  Кубрат Пулев и британският боксьор Хюи Фюри  беше официално обявен от лагера на българина. Срещата, която ще излъчи официален претендент за пояса на Международната боксова федерация (IBF) ще се състои на 27 октомври в софийската зала \"Арена Армеец\". \"Хюи Фюри (21 победи, 11 с нокаут) сложи подписа си под договор, който го превърна официално в следващия съперник на Кубрат Пулев (25 победи, 13 с нокаут). Вече може да потвърдим на 100%, че датата на двубоя е 27 октомври, а мястото - \"Арена Армеец\" в София\", съобщи официалната \"Фейсбук\" страница на Пулев. Съперникът на Пулев е на 23 години и е висок 198 сантиметра. Той има 21 победи в 22 мача на професионалния ринг, а единствената му загуба дойде на 23 септември 2017 г.  по точки срещу Джоузеф Паркър . \"Залогът на срещата е огромен. Който спечели мача ще придобие статут на официален претендент за световната титла и ще получи право да се качи на ринга срещу настоящия шампион на планетата Антъни Джошуа\", се казва още в съобщението. Пулев ще се бие в трети пореден мач на българска земя. На 3 декември 2016 г. той нокаутира нигериеца Самюел Питър за вакантната титла на интерконтинентален шампион на Световната боксова асоциация. На 28 април 2017 г. Пулев победи и Кевин Джонсън. По-рано днес  Пулев обяви, че е прекратил предсрочно  договора си с промотърската компания \"Зауерланд\". Бокьорът е платил неустойка от 150 хиляди евро, за да се освободи от контракта. Отношенията между двете страни се влошиха покрай преговорите за  проваления мач със световния шампион Антъни Джошуа . Пулев обвини \"Зауерланд\", че  води преговори без негово знание  и се интересува единственото от финансовата си изгода.", "date": "2018.08.16", "title": "Кубрат Пулев и Хюи Фюри подписаха договор за мач на 27 октомври в София"}
{"url": "https://www.dnevnik.bg/sviat/2018/08/16/3297425_mis_germaniia_poveche_niama_da_ima_tur_s_banski/", "text": "Организаторите на конкурса \"Мис Германия\" обявиха в четвъртък, че момичетата, достигнали финалния кръг, повече няма да дефилират по бански костюми. От 2019 г. ще има тур \"с лятно облекло\". \"Искаме да разкрием Мис Германия като личност. В този смисъл бикините вече не са релевантни\", казва ръководителят Макс Клемер, цитиран от агенция ДПА. Новите правила ще са в сила и за \"Мистър Германия\", където дефилирането по плувки се заменя с тур по дънки и летни ризи. Въпреки новия дрес код, външният вид на кандидатите, разбира се, ще продължи да има голямо значение, уточнява Клемер. Победителката трябва да дава пример и това включчва здравословен начин на живот, обяснява той. \"Мис Германия\" е най-старият подобен конкурс в страната и се организира още от 1927 г.", "date": "2018.08.16", "title": "На \"Мис Германия\" повече няма да има тур с бански костюми"}
{"url": "https://www.dnevnik.bg/sviat/2018/08/16/3297442_sasht_zaplashiha_turciia_s_oshte_sankcii_zaradi/", "text": "Съединените щати са готови да въведат допълнителни санкции срещу Турция, ако поставеният под домашен арест американски пастор Андрю Брънсън не бъде освободен. Това каза финансовият министър на САЩ Стивън Мнучин, цитиран от \"Ройтерс\". \"Планираме още (мерки), ако не го освободят бързо,\" каза Мнучин след среща на кабинета на президента Доналд Тръмп. Той не уточни за какви санкции може да става дума. Именно  съдбата Брънсън , който лежа 21 месеца в турски затвор по обвинения във връзки с терористични организации и миналия месец бе поставен под домашен арест, стана причина САЩ да наложат санкции на двама турски министри и  да удвоят митата върху алуминия и стоманата , внасяни от страната (вчера  Турция отговори със собствени мерки ). Това допринесе за кризата, към която се бе понесла турската лира от началото на годината. След среща на американски представители с турския посланик във Вашингтон по-рано тази седмица медии в САЩ съобщиха, че от Анкара се очаква решение за Брънсън най-късно до сряда. Вчера обаче искането на Брънсън да бъде освободен и да му се разреши да напусне Турция  бе отхвърлено от съда . Турция \"не се показва като добър приятел\" на САЩ, е казал самият Тръмп по време на заседанието, цитиран от \"Блумбърг\". Според агенцията той се оплакал от поведението на властите в Анкара, след като администрацията му помогнала за освобождаването на турски гражданин от неизвестна страна по искане на президента Реджеп Тайим Ердоган. Американски медии писаха наскоро за задържаната в Израел Ебру Йозкан, обвинена, че опитвала да предостави средства на \"Хамас\". Според няколко издания Тръмп издействал от Нетаняху тя да бъде предадена на Турция по молба именно на Ердоган, но Анкара отрича да е било отправяно такова искане.", "date": "2018.08.16", "title": "САЩ заплашиха Турция с още санкции заради пастора Брънсън"}
{"url": "https://www.dnevnik.bg/sviat/2018/08/16/3297456_polsha_shte_bude_otstranena_ot_evropeiska_mreja_zaradi/", "text": "Организация на съдебните власти на страните от ЕС (ENCJ) обяви в четвъртък, че ще отстрани Полша заради политическа намеса в съдебната система, предаде \"Ройтерс\". Според Европейската мрежа на съвети за съдебната власт това означава, че правосъдната ѝ система вече не е независима от правителството. От ENCJ идва и поредната критика към промените в полския съд, които започнаха, откакто управляващите Право и справедливост (ПиС) дойдоха на власт в края на 2015 г. Бордът на организацията смята, че Националният съдебен съвет на Полша, който назначава съдии и представлява Полша в нея, \"вече не е независима от изпълнителната власт институция... (нито) гарантира отговорността за подкрепа на съдебната власт при независимото правораздаване.\" Срещата, на която решението ще бъде взето окончателно, е насрочена за 17 септември и на нея то ще бъде подложено на гласуване от страните членки. Еврокомисията започна от миналото лято насам наказателни процедури срещу Полша заради реформите в правосъдието, но според ПиС те са необходими за справяне с комунистическото наследство и ефикасно правораздаване.", "date": "2018.08.16", "title": "Полша ще бъде отстранена от европейска мрежа заради спорната съдебна реформа"}
{"url": "https://www.dnevnik.bg/sport/2018/08/16/3296805_atletiko_vdigna_superkupata_na_evropa_sled_golov/", "text": "Атлетико\" (Мадрид) победи \"Реал\" (Мадрид) с 4:2 след продължения и спечели Суперкупата на Европа. В зрелищен двубой, преминал през няколко обрата, \"дюшекчиите\" наказаха грубите грешки в защитата на градския съперник и вдигнаха трофея за трети път в своята история след 2010 и 2012 г. \"Атлетико\" сложи край на серията от пет поредни години, в които победителят в Шампионската лига триумфира със Суперкупата на Европа. Тимът на Диего Симеоне попречи на \"Реал\" да стане първият отбор в историята, който печели отличието три пъти поред. Toва беше първият официален мач на белите, откакто от клуба си тръгнаха Кристиано Роналдо и Зинедин Зидан. Хулен Лопетеги пък стана първият треньор на \"Реал\" от 1948 г., дебютирал с двубой с четири допуснати попадения. \"Атлетико\" имаше нужда от едва 50 секунди, за да отбележи най-бързия гол в историята на надпреварата. \"Реал\" обърне резултата, но \"дюшекчиите\" успяха да се доберат до продължения, в които пречупиха съперника с две попадения в рамките на пет минути. За трети път в последните десет години шампионът в Лига Европа печели отличието, като и в трите случая това е именно \"Атлетико\". Червено-белите грабнаха своя седми трофей под ръководството на Диего Симеоне, който изгледа мача от ложите заради наказание. Мачът започна ударно за \"Атлетико\", който откри резултата още в 50-ата секунда след поредица от грешки в центъра на защитата на \"Реал\". Диего Годин изрита силно топката напред към Коста. Бразилецът с испански паспорт се пребори във въздуха с Рамос, след което премина покрай Рафел Варан и със силен удар в близкия ъгъл преодоля Кейлор Навас. След гола \"Реал\" пое контрола върху топката и се настани трайно в половината на \"Атлетико\". Първата опасност пред вратата на Ян Облак дойде в 17-ата минута. Марсело центрира остро от левия фланг към близката греда, а Марко Асенсио отправи техничен удар с пета. Облак обаче се намеси отлично и изби с една ръка. В 26-ата минута резултатът беше изравнен. Гарет Бейл направи страхотен пробив по десния фланг, след което достави перфектно центриране към далечната греда за Бензема, който от близо разстояние насочи топката с глава покрай Облак. Три минути по-късно белите бяха близо до второ попадение. Асенсио получи топката вляво от наказателното поле, влезе навътре и си отвори позиция за удар. Фалцовият му изстрел по диагонала обаче премина малко покрай страничната греда. След тези силни минути за \"Реал\" \"Атлетико\" успя да изравни играта. До почивката обаче нямаше повече чисти положения за гол. Второто полувреме изненадващо започна с по-активна игра на \"Атлетико\". \"Дюшекчиите\" бяха по-агресивни и владееха топката по-продължително, но без да създадат реална голова опасност пред Навас. В 62-ата минута \"Реал\" стигна до второ попадение. След центриране отдясно Хуанфран загуби баланс при единоборство с Бензема и спря топката с ръка. Реферът Симон Марчиняк отсъди дузпа, която Рамос хладнокръвно превърна в гол. \"Атлетико\" натисна в търсене на изравнително попадение и ги постигна в 79-ата минута. Хуанфран се възползва от грешка на Марсело край тъчлинията, напредна към наказателното поле и комбинира с влезлия като резерва Анхел Кореа. Корея проби технично до аутлинията и върна назад към Коста, който отблизо изпрати топката в опразнената врата. \"Реал\" имаше шанс да измъкне победата в последната секунда на редовното време. Белите организираха мълниеносна контраатака, на върха на която се оказа Марсело. Бразилецът опита изстрел със странична ножица, но изпрати топката в ръката си. Така за четвърти път в последните шест години двубоят за Суперкупата на Европа стигна до продължения. Те започнаха с по-активна игра на \"Реал\". Шампионите на Европа установиха натиск, но защитата на \"Атлетико\" се справяше уверено с честите центрирания на съперника. В 99-ата минута тимът на Диего Симеоне нанесе решаващ удар след поредната груба грешка в защитата на \"Реал\". Варан загуби по нелеп начин топката. Томас Партей я отне и центрира около точката на дузпата, откъдето Саул Нигес направи безпомощен Навас със страхотен изстрел с левия крак от воле. Четири минути по-късно \"дюшекчиите\" довършиха съперника с четвърто попадение. Коста се пребори с Карвахал, задържа добре топката и комбинира с Витоло. Последва отличен пас към Коке, който с едно докосване намери долния десен ъгъл на Навас за 4:2.", "date": "2018.08.16", "title": "\"Атлетико\" вдигна Суперкупата на Европа след голов спектакъл с \"Реал\""}
{"url": "https://www.dnevnik.bg/biznes/2018/08/16/3296622_zalezut_na_zvezdnite_restoranti/", "text": "Отварянето на ресторанта \"Бушон\" (Bouchon) в \"Бевърли хилс\" преди девет години е звездно събитие, където могат да бъдат видяни Пиърс Броснън, Дон Джонсън и Джей Лено. Днес мястото, създадено от готвача Томас Келър, който открива и други популярни ресторанти в САЩ, до чиито маси трудно можеш да се добереш, се дава под наем, след като през декември заведението спря работа. След неразбирателство с наемодателя за нуждата от ремонт и размера на наема, разказва агенция \"Блумбърг\". Тя цитира Келър, който обяснява случилото се с това, че вече не са налице условия да се управлява печеливш ресторант. Изданието посочва, че случващото се с \"Бушон\" съвсем не е единичен случай. Отминала слава Някога процъфтяващите ресторанти, които се свързват с известни готвачи, се подложени на натиск през последните години от покачващите се наеми, твърде голямото си разрастване и промяната във вкуса на клиентите към автентична храна, което не зависи от това колко известен готвач ръководи кухнята. В допълнение за 10 г. някои ресторанти просто се изхабяват, посочва агенцията. Наградите изглежда вече не помагат В такава ситуация участието в телевизионни формати и печеленето на награди може и да не помогне. Звездите от \"Фууд нетуърк\" Боби Флей и Ги Фиери затвориха своя \"Мидтаун Манхатън\" през януари, след поредица негативни отзиви. Двамата не коментират случая. През тази година пък телевизионният канал ABC премахна от дневната си програма готварското си шоу The Chew, въпреки че в него се изявяват известни готвачи като Майкъл Саймън и Марио Батали. Времената са тежки и в казината на Лас Вегас, където оглавяваните от известни готвачи ресторанти бяха до неотдавна препълнени. В комплекса \"Космополитън\" в града, отворен за посетители през 2010 г., е имало три ресторанта, ръководени от базирания във Вашингтон шеф Хосе Андрес. Ресторантите са все още там, но комплексът добавя шест нови, които далеч не са от тази класа. Изпълнителният директор Бил Макбийт коментира, че клиентите предпочитат повече евтина храна и бързо обслужване. Бизнесът не върви по вода  Norwegian Bliss, най-новият круизен лайнер на Norwegian Cruise Line Holdings Ltd., който бе пуснат на вода през май тази година, тръгна по маршрутите си без звездни шефове в ресторантите си. Преди това компанията е работила с Джефри Закариан, чиито ресторант \"Джордж\" в \"Бевърли хилс\" затвори врати през юли, и с Хосе Гарсес, носител на наградата \"Айрън шеф\" (Iron Chef). Групата \"Гарсес\", към която принадлежи неговият базиран във Филаделфия ресторант, обяви банкрут през май. В документите, изпратени до съда, Гарсес посочва, че е взел като заем по-голямата част от нужните му 5.5 млн. долара за отварянето на \"Амада\" в Батъри парк сити през април 2016 г. Увеличаващите се загуби от дейността му се повлекли надолу цялата група. Ресторантът, предлагащ храна, типична за баския регион на Испания, затваря през март като никога не е бил на печалба. Гарсес коментира пред \"Блумбърг\", че като всеки друг и този бизнес е свързан с риск. Казва, че слива компанията си с PJ’s Coffee от Ню Орлиънс и е отворил прототип на ресторант, който смята да превърне във верига за такос под марката \"Буена онда\". Медията отбелязва, че стремежът на шеф готвачите да са представени във високия сегмент и да са на топ локации също им е изиграл лоша шега. Например, \"Бушон\" отваря врати в \"Бевърли хилс\" и е разположен на 12 хил. кв. фута площ на два етажа, има винен бар и тераси отвън. Наемът му започва от 106 хил. долара месечно. Клиентите искат друго В допълнение, някои ценителите на високата кухня, са привърженици на движението MeToo. Заради това на нюорлиънският ресторантьор Джон Беш се налага да напусне собствената си ресторантска верига, в която работят награждавани готвачи, след обвинения в сексуално посегателство. След като Батали е обвинен в същото, групата Las Vegas Sands Corp. затваря четири от ресторантите си в казината й в Лас Вегас и Сингапур тази година. И двамата не са пожелали да коментират. Когато известният нюйоркски ресторант Les Halles наема различни \"странстващи\" готвачи заради раздялата си с Антъни Бурдейн,  който се самоуби тази година , се налага да се бори с ред проблеми, сред които променящите се хранителни навици и съдебни процеси. До 2015 г., разположеният във финансови център на Ню Йорк ресторант, генерира 5 млн. долара приходи годишно. Работещите на Уолстрийт обичат да се отбиват за питие в късния следобед, а младежката аудитория идва да вечеря в 23 ч. Но през първите три месеца на 2017 г. приходите на ресторанта се свиват с 80 хил. долара. Това се вижда от документите при обявяването на несъстоятелност. Затваря пет месеца по-късно - през август 2017 г.", "date": "2018.08.16", "title": "Залезът на звездните ресторанти"}
{"url": "https://www.dnevnik.bg/sport/2018/08/16/3296849_grigor_dimitrov_zapochna_uspeshno_zashtitata_na/", "text": "Григор Димитров започна успешно защитата на титлата в турнира от сериите \"Мастърс\" в Синсинати. Българският тенисист премина през много труден двубой с Миша Зверев от Германия, като показа по-здрави нерви в ключовите моменти и спечели в два сета - 7:6 (5), 7:5. В третия кръг миналогодишният шампион ще се изправи срещу носителя на 13 титли от Големия шлем Новак Джокович.  Сърбинът трябваше да прави обрат в три сета , за да отстрани французина Адриан Манарино - 4:6, 6:2, 6:1. Мачът между Димитров и Джокович е четвърти в днешната програма на централния корт и се очаква да започне около 23.30 часа. Двамата ще се срещнат за девети път, като сърбинът води със 7:1 победи срещу българина. Победителят от деветия им двубой ще се изправи в четвъртфиналите срещу Милош Раонич или Денис Шаповалов. Двамата канадци откриват програмата на централния корт в 18.00 часа. Двубоят между Димитров и Зверев трябваше да стартира в сряда около 22.00 часа, но се забави с няколко часа. Първите две срещи на централния корт -  Александър Зверев срещу Робин Хаазе  и Леся Цуренко срещу Гарбине Мугуруса, продължиха общо около пет часа. След това точно преди Димитров да излезе на корта над Синсинати заваля проливен дъжд. В крайна сметка шампионът започна защитата на титлата около 2.00 часа българско време. Мачът започна кошмарно за световния №5, който допусна пробив на 15 още в първия гейм. Зверев затвърди предимството си и поведе с 2:0. Представителят на Германия показа обичайния си агресивен тенис със солиден начален удар и постоянни излизания към мрежата. Димитров постепенно се нагоди към играта на съперника, започна да посреща по-добре и по-често да пласира минаващи удари. В шести гейм българинът успя да върне пробива и да изравни за 3:3. Зверев спаси четири възможности за пробив, но шампионът стигна до пета и най-накрая се възползва. Последва още един труден гейм, в който Димитров изпусна аванс от 40:15, но все пак успя да затвърди пробива и да поведе с 4:3. В следващото си подаване българинът отново се измъкна от трудна ситуация, като направи обрат от 0:30. Стигна се до тайбрек, в който миналогодишният шампион започна по-добре и поведе с 4:1. Зверев спечели три поредни точки и изравни - 4:4. Димитров отново поведе с минипробив и стигна до два поредни сетбола при 6:4. Българинът се възползва от втория и измъкна първата част. В началото на втория сет двамата сервираха много солидно, като в първите шест гейма нямаше нито един шанс за пробив. Първите възможности се откриха пред Димитров, който поведе с 40:15 в седмия гейм. Българинът обаче не се възползва и Зверев спаси подаването си. Димитров запази концентрация и продължи да притиска съперника, като в същото време не му даваше никакви шансове при свой сервис. В десетия гейм шампионът от финалите на АТП отново поведе с 40:15 и този път се възползва още при първата си възможност за пробив. Българинът не трепна, сервирайки за победата при 6:5, и приключи двубоя след 1.40 часа игра. Участието си в Синсинати с победа започна и миналогодишният финалист Ник Кириос. Австралиецът загуби сет на нула, но въпреки това отстрани хърватина Борна Чорич слeд 7:6 (1), 0:6, 6:3. В третия кръг Кириос ще се изправи срещу Хуан Мартин дел Потро или Хьон Чун. Мачът между аржентинеца и корееца беше единственият от втория кръг, който не се изигра заради дъжда. Мачовете от третия кръг Милош Раонич - Денис Шаповалов Новак Джокович - Григор Димитров Робин Хаазе - Пабло Кареньо Буста Карен Хачанов - Марин Чилич Кевин Андерсън - Давид Гофен Ник Кириос - Хуан Мартин дел Потро/Хьон Чун Мартон Фучович - Стан Вавринка Леонардо Майер - Роджър Федерер", "date": "2018.08.16", "title": "Григор Димитров започна успешно защитата на титлата в Синсинати и стигна до мач с Джокович"}
{"url": "https://www.dnevnik.bg/bulgaria/2018/08/16/3294668_kak_se_razpredeliat_parite_v_akademiiata_na_naukite/", "text": "Разпределянето на парите в Българската академия на науките (БАН) стана повод за недоволство от страна на Националния институт по метеорология и хидрология (НИМХ), който миналата седмица поиска да бъде изваден от структурата на академията и да има статут на самостоятелна научна организация, подчинена на Министерството на образованието и науката (МОН). Основната критика, която метеоролозите отпратят към ръководството на БАН, е, че се дават много повече средства за фундаментални научни изследвания, отколкото за дейности, пряко обслужващи държавата и обществото. Институтът отчита недостиг от 1.2 млн. лв. при бюджет около 8.6 млн. лв. за тази година. От Общото събрание на академията казват, че при разпределянето на средствата е търсен баланс, но решенията се вземат с мнозинство. Позицията на ръководството на БАН е, че има синергия и равнопоставеност между фундаментални, насочени фундаментални и приложни изследвания. Парите все не стигат  В последните години приемането на националния бюджет е съпътствано с протести на учените от БАН с искания за повече средства. След протести миналата зима правителството отпусна за научни изследвания допълнителни 15 млн. лв. на академията, чиято държавна субсидия според бюджета за 2018 г. е около 83 млн. лв. Така през т.г. БАН разполага с 98 млн. лв. от държавата, колко е обявеният през 2009 г. екзистенц-минимум за съществуването на академията. Според отчета на академията за 2017 г. през последните години от бюджетната субсидия не са осигурявани пари за научни и изследователски разходи, а те се покриват от национални и международни програми. Като съществен проблем е отчетена липсата на оборотни средства за изпълнение на проектите до получаването на възстановителните траншове от програмите. През м.г. собствените приходи на БАН от различни договори са около 37.2 млн. лв., сред които 5.1 млн. лв. от Европейския съюз (ЕС) и международни организации. Кой разпределя средствата  Бюджетът на академията на науките се утвърждава от Общото й събрание, в което влизат 104 представители на различни институти. Преди това той е одобрен от Управителния съвет, където е внесен от ръководството. Корекции могат да бъдат предлагани от ресорната комисия към Общото събрание. Първо се отделят средства за централизирани дейности, след което останалите пари се разпределят между 42 института и още 8 специализирани звена. Председателят на Общото събрание на БАН проф. дхн Евелина Славчева обясни пред \"Дневник\", че т.г. за централизирани дейности са дадени 16.2 млн. лв. В тази сума влизат средствата за докторантски стипендии, за пожизнени възнаграждения на академиците и член-кореспондентите, за оперативна дейност на метеоролозите, сеизмолозите и океанографите и за членски внос в различни организации. Така за оперативна дейност на института по метеорология и хидрология са дадени 1.3 млн. лв., а членският внос в Световната метеорологична организация и Европейската организация за експлоатиране на метеорологични спътници (EUMETSAT) е над 3 млн. лв., обясняват от БАН. Останалите средства се разпределят на база на щатни бройки и на научни постижения. За първи път т.г. се разпределят пари на институтите за покриване на част от сметките за ток, парно и вода. Кое постижение е по-важно  На институтите по щатни бройки се разпределят около 80% от средствата спрямо средните заплати за различните степенни. За м.г. професорската е 730 лв., а възнаграждението на специалист с висше образование - 575 лв. Останалите 20% от парите се разпределят спрямо научно-изследователската дейност и постижения, или по думите на председателя на Общото събрание - на конкурентен принцип. Преди това обаче се отделят допълнителните възнаграждения за степени \"доктор\" и \"доктор на науките\", които са съответно по 200 и 300 лв. Най-важният от критериите за разпределянето на средствата по конкурентен принцип са публикации и цитирания в бази данни с импакт фактор като Web of Science и Scopus в последните две години. Тяхната \"тежест\" е най-голяма - общо 80%. Другите критерии са привлечени средства от външни източници за последните пет години (15% тежест) и дейности, пряко обслужващи държавата и обществото (5% тежест), като отчетният период е една година. Изследвания или оперативна дейност  Според директора на НИМХ проф. Христомир Брънзов не е справедливо тежестта на публикациите и цитиранията да е 16 части, а тази на дейности в ползва на държавата, каквато е основно дейността на метеоролозите, само една част. Предложението на института е съотношението между тежестта на публикации и на оперативната дейност да е около 3 към 2, но то дори не е обсъдено от Общото събрание. По думите на проф. Брънзов така се финансира приоритетно фундаменталната наука, а институти с научно-приложна дейност като тези по метеорология, по ядрени изследвания и по геофизика и други са оставени \"на дъното\" (директорът на института по ядрени изследвания е в отпуск, а от геофизичния институт не коментираха темата - б.а.). Друг проблем на института по метеорология е, че учените са 80 от 724 души, т.е. близо една десета от хората могат да се борят за разпределяните на конкурентен принцип средства, докато съотношението в другите институти е 70% към 30% или 50 на 50. Голяма част от щатните бройки в института са на специалисти с висше образование, които вземат най-малко пари, макар и в НИХМ да имат директорки отговорности. \"Наистина учените от НИМХ са заети с оперативна дейност и научната продукция е по-ниска, но решенията в Общото събрание се вземат с висшегласие. Търсен е баланс\", обясни пред \"Дневник\" председателят му проф. дхн Евелина Славчева. Тя обяви, че средното увеличение на средствата за БАН е с 20-22%, а за НИМХ - 12-13%, като има институти с по-малко увеличение на бюджетите. \"Не може публичните средства да се разпределят от хора, които имат пряк интерес върху тях. Нито Общото събрание, нито Управителният съвет не носят отговорност - това е абсурдно\", каза пред \"Дневник\" проф. Брънзов. Къде са допълнителните 15 млн. лв.  Директорът на НИМХ смята, че основният проблем е за избора каква наука да се развива в България - фундаментална или приложна. Според него фундаменталната наука е скъпа, с неясен резултат, а научно-приложната дейност има мигновен ефект върху обществото и икономиката. Ръководството на БАН обаче казва, че такъв въпрос не стои, както и че не е вярно твърдението, че парите отиват основно за фундаментална наука. Приложните изследвания се осъществяват на основата на развита фундаментална база и от своя страна са източник на актуални фундаментални тематики, казват от академията. В позиция на БАН се посочва, че  5.2 млн. лв. от допълнителните 15 млн. лв. от държавата са дадени за стимулиране на висококачествена публикационна и патентна дейност. Научните публикации са резултат както от фундаментална, така и от приложна научна дейност, а патентите са свързани изключително с приложна и иновационна дейност, твърди ръководството на БАН. Около 2.38 млн. лв. са разпределени въз основа на отзвука, който изследванията имат в световната литература, което отново се отнася както за фундаментални, така и за приложни изследвания. С около 1.43 млн. лв. се стимулират договорни разработки, предимно свързани с приложна дейност. Около 480 хил. лв. са дадени за активности от непосредствена полза за обществото, които съпътстват научните изследвания. В тази сума е включено и допълнително стимулиране на оперативни дейности в полза на държавата.", "date": "2018.08.16", "title": "Как се разпределят парите в академията на науките"}
{"url": "https://www.dnevnik.bg/bulgaria/2018/08/16/3296755_v_gradskiia_sud_zapochva_deloto_sreshtu_bivshiia_shef/", "text": "След спор кой съд трябва да гледа делото срещу бившия шеф на пътната агенция Лазар Лазаров, днес в Софийския градски съд (СГС) е насрочено разпоредително заседание по процеса. Първоначално обвинителният акт беше внесен от прокуратурата в спецсъда. Няколко пъти процесът не можа да започне заради отсъствие на някоя от страните. След това съдът прие, че не е компетентен да гледа делото и спорът за подсъдността стигна до Върховния касационен съд. Становището на върховните магистрати беше, че делото трябва да се гледа от СГС. В края на април  бившият председател на управителния съвет (УС) на Агенция \"Пътна инфраструктура\" (АПИ) бе изпратен на съда за умишлена безстопанственост в особено големи размери и представляваща особено тежък случай. Лазаров е обвинен за това, че в периода от 7 август 2014 г. до 30 юни 2015 г. като председател на УС на агенцията умишлено не положил достатъчно грижи за ръководенето и управлението на повереното му имущество при строително-монтажни работи по лот 1 на автомагистрала \"Марица\" и от това са последвали значителни щети за АПИ в размер на 41 630 050.80 лв, аргументира се прокуратурата.", "date": "2018.08.16", "title": "В Градския съд започва делото срещу бившия шеф на пътната агенция Лазар Лазаров"}
{"url": "https://www.dnevnik.bg/sviat/2018/08/16/3296612_starata_pesen_na_nov_glas_-_zashto_kosmicheskite_sili/", "text": "Освен сухопътните сили, военноморския флот, бреговата охрана и военновъздушните сили САЩ ще се сдобият и със собствени космически войски (US Space Command). Това буди ярки спомени за програмата \"Звездни войни\" на Роналд Рейгън. Някои виждат в създаването на космически войски знак, че опасността от звездни войни най-сетне е приета сериозно. В тази връзка Западът навярно ще започне скоро да се въоръжава и в космоса, където ще инсталира противоракетна отбрана, за да се защити от ядрени удари на държави парии или вражески настроени сили, стремящи се към световно господство, като Русия или Китай. Западът брани от вражески сателити-убийци своята все по-разклонена инфраструктура, разположена фактически в орбита около Земята - системите за комуникации, навигация, за наблюдения на земното кълбо. И предотвратява атаки на хакери, целящи да получат контрол върху много важни за обществото стратегически обекти или да ги извадят от строя. Критиците обаче виждат в създаването на космически войски от САЩ опит за милитаризация на космическото пространство. Има риск да пострада образцовото сътрудничество, осъществявано в Международната космическа станция (МКС), а покрай него - и мисията за мирно изследване на космоса, обединяваща страните от целия свят. Противниците на идеята за космически войски предупреждават, че предстои да видим милитаризация, недоверие, шпионаж във Вселената. Формирането на военнокосмически сили само по себе си обаче няма да оправдае нито надеждите на единия, нито подозренията на другия лагер. Решението на Тръмп всъщност няма да промени нищо. В космоса отдавна вече има военна техника Именно милитаризацията става причина да се форсират мирните изследвания на космоса. Цялата днешна ракетна техника се базира на данни от военни изследвания. Всичко започва още от германското \"оръжие-чудо\" Фау-2, създадено по времето на Хитлер в Пенемюнде. Ракетната техника оттам заедно с инженерите - един вид военни трофеи, се изпраща в Съветския съюз. Конструкторите на Фау-2 са търсени и от САЩ. Най-известен сред тях е Вернер фон Браун. Съперничеството в космоса между двете световни сили, СССР и САЩ, технически няма как да се разграничи от разработката и създаването на междуконтинентални балистични ракети, чиято единствена цел е да разрушат с атомни експлозии градове от другата страна на земното кълбо. Първите сателити за наблюдение на Земята също се разполагат в орбита с военни цели - като средства за шпионаж, за следене на врага. Те предават сведения, необходими на разузнаването, доста преди да намерят приложение в мирния живот. Първият полет на Юрий Гагарин малко преди Карибската криза също символизира военното превъзходство на СССР. По сходен начин се развиват нещата и с навигацията. Сателитите, подсигуряващи наземната навигационна система, се проектират по принцип като военни обекти и едва по-късно започва използването им за граждански нужди. Отначало те дори не са твърде точни. Военните обаче и днес могат при спешна нужда да извадят от строя цялата система за сателитна навигация. Овладяването на космоса винаги е обратната страна на \"медала\" на оръжейната надпревара. Разработката и създаването на сателити за мирни изследвания, от една страна, и на балистични ракети за военни цели, от друга, вървят неизменно ръка за ръка. Многобройните мирни операции, провеждани сега в околоземна орбита, са сред последиците от започналата през 80-те години на миналия век надпревара във въоръжаването, която достигна космоса. Стара песен на нов глас До последно време САЩ извършват всички действия в околоземна орбита, насочени към постигане на военни цели, под ръководството на военновъздушните сили. Изключение правят някои елементи от системата за противовъздушна отбрана, разположени на ескадрени миноносци от военноморския флот. И днес още военната авиация на САЩ полага всички усилия да обезопаси военната си инфраструктура, изведена в орбита. Затова единствената промяна след създаването на космически войски ще бъде частичното прехвърляне на пълномощия от ВВС към новата структура. Националното управление по въздухоплаване и изследване на космическото пространство (НАСА), натоварено с мирните космически изследвания, ще продължи дейността си. Чрез него ще се развива и занапред международното сътрудничество с партньори като Роскосмос, Европейската космическа агенция (ЕСА) или японската агенция за аерокосмически изследвания (ЯКСА), а също и работата на МКС. В най-близко бъдеще не се очертава никаква нова програма за \"звездни войни\". Съвременните системи за противовъздушна отбрана все още са проектирани да прехващат само ракети с малък и среден обсег. Израелската тактическа система за ПРО \"Железен купол\" почти винаги се справя с примитивните самоделни палестински ракети \"Касам\". Системите за ПВО могат да прехващат ракети със среден обсег, но не във всички случаи. Ако пък ракетите са твърде много, системите просто не вършат работа. Засега не е изобретено нищо, което да спира междуконтиненталните ракети. И в близко време учените ще трябва да положат още много усилия. Защото е крайно трудно да се ликвидира ракета, летяща във въздуха, дори с помощта на прецизни сателити-убийци. Така че създаването на космически войски няма да промени кой знае какво. Едно е сигурно - че то ще предизвика спор за зоната на отговорност на ВВС, а и повече разходи. /БТА", "date": "2018.08.16", "title": "\"Старата песен на нов глас\" - защо космическите сили на САЩ няма да променят нищо"}
{"url": "https://www.dnevnik.bg/sviat/2018/08/16/3296674_srivut_na_rublata_udari_portfeilite_na_rusnacite_no_ne/", "text": "Алексей Николаев - един от над 56-те милиона руснаци, които преизбраха президента Владимир Путин през март - вече се опитва да пресметне какво вероятно ще му струва отслабването на рублата: по-малка покупателна способност в чужбина, по-високи цени в страната и поредно затягане на колана.  56-годишният Николаев - графичен дизайнер, който обича пътувания в чужбина и вносни вина - обаче обвинява Запада, а не Путин, за тези несгоди и не съжалява, че е гласувал за политик, който според него е правилният човек да преведе Русия през тези трудни времена.  \"Болезнено и неприятно е, но това няма да промени моята политика\", каза Николаев за това, че рублата загуби 10% от стойността си спрямо долара от края на юли, главно в резултат на новите американски санкции срещу Русия. \"Всъщност, колкото и странно да звучи, това само ще затвърди моите убеждения. Те (Западът) се опитват да сломят Русия.\"  Мнението на Николаев, че Путин не е виновен, се споделя масово от руснаците според Степан Гончаров - социолог в центъра за проучвания на общественото мнение \"Левада\". \"Хората наистина не разбират динамиката зад (тези процеси) и президентът традиционно е предпазен от критика\", каза Гончаров пред \"Ройтерс\".  Преобладаващото мнение в Русия, че  сривът на рублата  е резултат от западен заговор, директно отеква в Турция - съюзник на Русия, чиято валута, лирата, спадна до рекордно ниско равнище в понеделник. Турският президент Реджеп Тайип Ердоган казва, че страната му е мишена на икономическа война и че Турция като ответна мярка ще бойкотира вноса на някои американски стоки.  Сриващата се рубла причинява негативи за някои в Русия. Цените на вносните стоки вероятно ще се повишат. Почивките в чужбина също поскъпват. Според Ирина Турина, говорителка на Съюза на руската туристическа индустрия, туроператорите са отчели миналата седмица спад от 10-15 процента на търсенето на ваканционни пакети заради слабостта на рублата. \"Хора, които още не са платили цялата цена за почивката си, бързат да платят остатъка, макар да не са длъжни да го правят\", каза Турина пред \"Ройтерс\", като добави, че те се опасяват от евентуално неблагоприятно за тях преизчисляване на ваканционните пакети в резултат на спада на рублата. \"А други, които все още не са купили ваканционни пакети, решават да изчакат\", казва тя. \"Въпросът не е само да си платиш почивката, а и в това, че ще трябва да харчиш пари, когато пристигнеш там, и хората взимат долари.\"  Оптимистично настроение Въпреки всичко, налице са ранни и анекдотични признаци, че много руснаци, отдавна свикнали с колебанията на националната валута, понасят стоически и дори с предизвикателно пренебрежение срива на рублата. Говорителката на руското министерство на външните работи  Мария Захарова  каза миналата седмица, че санкциите срещу Русия нямат нищо общо с поведението на Москва на места като Украйна или Сирия, а са мотивирани от стремежа на САЩ да притискат икономическите си съперници. Това мнение се споделя от много руснаци, които от години гледат и слушат държавната телевизия и възприемат антизападната риторика на Кремъл.  Други руснаци просто гледат бодро на спада на рублата, който изненада мнозина, защото те знаят и по-лошо.\"Нищо не е вечно, нещата някак ще се променят\", каза московчанинът Генадий Цуркан. \"Нещата винаги се променят към по-добро. Мисля, че няма да чакаме дълго това време, уверен съм.\" Спадът на рублата далеч не е така тежък, както при валутната криза след 2014 г., когато икономическият спад съвпадна с последствията от руската анексия на украинския полуостров Крим. Русия сега е значително по-слабо уязвима от колебанията на рублата, отколкото преди 4 години.  Оттогава руските компании понижиха чуждестранните си заеми, държавата намали сумите които са ѝ необходими от западните дългови пазари, а страната внася по-малко стоки, за които трябва да плаща в долари.  Все още високият рейтинг на одобрение на Путин бележи спад през последните няколко месеца, но социолозите свързват това с непопулярните предложения за пенсионна реформа, а не със слабостта на рублата. Те казват, че слабостта на рублата може да засили зараждащото се чувство на недоволство сред някои руснаци, породено от пенсионната реформа, но не е ясно дали това ще катализира протести и дали ще повлияе върху политическия пейзаж, в който Путин доминира от повече от 18 години.  \"Ако се получи някакъв ефект, той ще бъде непряк, като ще подсили недоволството от влошаващия се жизнен стандарт\", каза Гончаров от \"Левада център\".  Николаев, подкрепящият Путин графичен дизайнер, бе по-философски настроен. \"То е като със слънцето и снега. Не мога да им повлияя. Може би трябва да премина на друга марка вино. Или пък да си купя един вместо два чифта обувки. Това е неприятно, но не чак толкова\". /БТА", "date": "2018.08.16", "title": "Сривът на рублата удари портфейлите на руснаците, но не и подкрепата им за Путин"}
{"url": "https://www.dnevnik.bg/sport/2018/08/16/3296852_cska_i_ludogorec_se_vpuskat_v_bitka_za_miasto_v/", "text": "Лидерът в Първа лига ЦСКА и шампионът \"Лудогорец\" се впускат днес в битка за място в плейофите на Лига Европа. Червените гостуват на \"Копенхаген\" от 19.30 часа, а час и половина по-късно в Мостар започва реваншът между тима от Разград и босненския \"Зрински\". ЦСКА се намира в много по-трудна ситуация. Тимът на Нестор Ел Маестро намали драстично шансовете си да прескочи третия квалификационен кръг, след като допусна обрат в първата среща и загуби с 1:2. Въпреки лошия резултат от отбора изразиха увереност, че могат да отстранят \"Копенхаген\". \"Никой не очаква от нас да продължим напред, защото загубихме вкъщи, но това е нашият коз. Вярвам, че няма да ни подценят, но пък ние трябва да се възползваме от шансовете, които ще ни се открият\", каза Ел Маестро при заминаването за Дания. По думите му настроението в отбора е много добро. \"Надяваме се, че можем да направим нещо. Все още сме живи и ще видим какво ще се случи. Футболистите са дори по-уверени от мен, че е възможно да отстраним \"Копенхаген\". В този мач трябва да играем емоционално, но и в същото време да се контролираме\", допълни треньорът на ЦСКА.  Ел Маестро ще може да разчита на капитана Никола Бодуров, който заради наказание пропусна предишните три мача в Европа. Извън сметките обаче е неговият обичаен партньор в центъра на защитата Божидар Чорбаджийски, който получи червен картон в първата среща. Заради контузии срещата на стадион \"Паркен\" ще пропуснат Жоржиньо, Жеферсон и Енрике Рафаел. В групата обаче попаднаха Едвин Джеси и Станислав Манолев, които доскоро лекуваха травми. Двубоят между ЦСКА и \"Копенхаген\" ще бъде предаван пряко по БНТ1 и БНТ HD. На стадион \"Българска армия\" пък ще бъде разположена видеостена, на която желаещите могат да изгледат мача от сектор \"А\". Победителят от сблъсъка между българския и датския отбор ще срещне \"Аталанта\" или \"Апоел\" (Хайфа) в пелйофите за място в групите на Лига Европа. Италианският отбор на практика е сигурен за участието си в следващия кръг, след като спечели първата среща с 4:1 като гост. \"Лудогорец\" има на пръв поглед доста по-лесна задача срещу шампиона на Босна и Херцеговина \"Зрински\". Българският първенец взе минимален, но добър за турнирните мачове аванс от 1:0, като пропусна доста възможности да спечели по-убедително в Разград. Мениджърът на \"Лудогорец\" Пауло Аутуори обеща, че отборът му няма да излезе да пази крехката си преднина, а ще търси още една победа. \"Всеки отбор има свой стил, а нашият е да играем по-атакуващ футбол. Отиваме с тази цел, независимо че имаме гол аванс\", каза бразилецът.  \"Лудогорец\" няма да може да разчита на контузените  Лукас Саша  и Абел Анисе. Всички останали играчи са на линия. Преди реванша в Мостар \"Зрински\" предприе треньорска рокада, като замени Анте Мишев с местната легенда Блаж Слишкович. Според Аутуори това не бива да успокоява неговите футболисти. \"Винаги при такава смяна има импулс от емоционална гледна точка. Когато има емоция обаче, не се знае дали се тръгва в положителна или негативна посока. Животът на един треньор е много кратък\", каза мениджърът на \"Лудогорец\". Двубоят на българския шампион със \"Зрински\" ще бъде предаван пряко по \"Диема спорт 1\". Ако елиминира босненския тим, \"Лудогорец\" ще се бори за място в групите на Лига Европа с грузинския \"Торпедо\" (Кутаиси) или албанския \"Кукеши. \"Торпедо\" има солиден аванс от 5:2 след първия мач. ", "date": "2018.08.16", "title": "ЦСКА и \"Лудогорец\" се впускат в битка за място в плейофите на Лига Европа"}
{"url": "https://www.dnevnik.bg/evropa/2018/08/16/3296448_obrecheni_na_nelegalnost_migrantite_v_ispaniia/", "text": "Уличните продавачи в големи испански градове попаднаха в центъра на споровете за имиграцията, докато десните политически партии се опитват да наберат подкрепа на фона на намаляващия брой поддръжници за тях, пише \"Гардиън\". След нападките срещу корабите, превозващи мигранти, Народната партия и партия \"Граждани\" се насочиха към уличните продавачи, по-голямата част от които са нелегални имигранти от Западна Африка. Продавачите, наричани manteros защото обикновено разполагат стоката си на одеяла (mantas) на земята, продават пиратски стоки, внесени от Китай, предимно чанти, слънчеви очила и спортни обувки. В понеделник говорителят на Народната партия Игансио Косидо опита да направи връзка между уличните търговци и престъпленията в Барселона. \"Престъпността в Барселона се е увеличила с 20% за година\", каза той. \"Не казвам, че това е единствената причина, а че за да гарантираме съвместното си съществуване и безопасността, трябва да имаме сигурни граници\", допълни Косидо. Думите му последваха тези на Алберт Ривера, лидер на дясноцентристката партия \"Граждани\", който миналата седмица заяви: \"Време е да въведем ред по улиците, ред и сигурност. Ще се борим с мафията и ще гарантираме, че законът се спазва\". Броят на уличните продавачи се е увеличил през последните години. В Барселона има между 1000 и 2 хил., а в Мадрид и крайбрежните курорти – около 500. Най-голяма е концентрацията в Барселона.  По думите на зам.-кмета на Барселона Лая Ортис въпросът е сложен от правна и от социална гледна точка, но основният проблем е заемането на публично пространство от страна на продавачите. Бизнесът се оплаква от нечестна конкуренция, а Ортис посочва, че през миналата година са били конфискувани над 1 милион пиратски стоки. Уличните продавачи обаче настояват, че пазарът за техните фалшиви чанти Michael Kors и слънчеви очила Ray-Ban не е същият като този за оригиналите. \"Не можем да отделим уличните продавачи от туризма, защото туристите са техният целеви пазар. Опитваме да решим това по два начина. Първо, не може да има безнаказаност и трябва да освободим публичните пространства, но в същото време трябва да създадем кооперативи и да помогнем на тези хора да се интегрират\", обяснява Ортис. \"Става въпрос за расизъм\" Говорителят на Съюза на уличните продавачи, който е от Сенегал и от 10 години живее в Барселона, отрича да става въпрос за общественото пространство. \"Ако отидете на \"Ла Рамбла\" или до Саграда Фамилия, публичното пространство е окупирано от туристи. Но когато пространството е заето от бедни черни хора, всички се оплакват. Става въпрос за расизъм\", казва той. Според него решението е създаване на работни места и борба срещу закона за имиграцията. \"Хората, които работят на улицата не искат да бъдат там, но това е въпрос на оцеляване\". Иронията е, че макар  испанците да отварят пристанищата си  за бежанците, според сегашния закон повечето новопристигнали не могат да работят законно и голяма част от тях опират до уличната търговия. Имигрантите от държави извън ЕС трябва да имат трудов договор, ако искат да влязат в страната законно. Ако си намерят работа, след като пристигнат, трябва да се върнат в страната си по произход, за да си набавят необходимите документи. Това е невъзможно за повечето нелегални мигранти в Испания, които бягат с надуваеми лодки от война и преследване. \"Не можем да приемаме тези хора и след това да им отказваме правото да работят\", казва Ортис. \"Трябва да решим проблема от гледна точка на човешките права, започвайки на европейско ниво, защото в противен случай е лицемерно да го принизяваме до конфликт за публично пространство, когато всъщност е много по-сложно\", допълва тя.", "date": "2018.08.16", "title": "Обречени на нелегалност: мигрантите в Испания попаднаха в спор за публичното пространство"}
{"url": "https://www.dnevnik.bg/bulgaria/2018/08/16/3296875_produljava_izdirvaneto_na_dvete_deca_koito_padnaha_v/", "text": "Продължава издирването на двете деца, които паднаха в морето край Варна в четвъртък следобед, съобщава МВР. Заради силното вълнение вчера водолазите не са успели да се приближат до мястото, където децата на 13 и 14 години от село Каменар, изчезнаха. С падането на нощта търсенето е било преустановено. То продължава от днес сутринта и в него ще се включат спасителите от \"Гражданска защита\", катер на спасително-координационния център към Морска администрация, Военноморските сили и водолази. По информация на свидетели момчетата се разхождали по вълнолома без придружител, когато голяма вълна ги е помела след което те изчезнали. Тържествата за празника на Варна на 15 август  бяха отменени  заради инцидента.", "date": "2018.08.16", "title": "Продължава издирването на двете деца, които паднаха в морето край Варна"}
{"url": "https://www.dnevnik.bg/sport/2018/08/16/3296876_kontuziia_v_kolianoto_moje_da_izvadi_de_broine_ot_igra/", "text": "Плеймейкърът на \"Манчестър сити\" Кевин де Бройне e получил контузия в коляното по време на тренировка в сряда. На този етап няма яснота колко сериозна е травмата. Първоначалните опасения са, че белгиецът е увредил кръстни връзки и може да пропусне следващите три месеца. \"Кевин преминава медицински тестове на дясното си коляно, след като получи контузия на тренировка. Все още не е ясно колко сериозен е проблемът. Ще ви информираме за неговото състояние своевременно\", заявиха от клуба чрез официалния си сайт. В началото на 2016 г. атакуващият полузащитник контузи същото коляно. Тогава белгийският национал увреди кръстни връзки и трябваше да се възстановява в продължение на десет седмици. Въпреки дълбочината в състава на \"Манчестър сити\" отсъствието на Де Бройне ще бъде тежък удар за английския шампион. Белгиецът беше с основна заслуга за историческия сезон на \"гражданите\", които подобриха всички рекорди по пътя към титлата във Висшата лига. Плеймейкърът се отчете с 12 гола и 21 асистенции в 52 мача във всички турнири. Той завърши като лидер по брой голови подавания във Висшата лига в последните два сезона - 18 през 2016-17 и 16 през 2017-18. Нито един футболист в големите европейски първенства няма повече асистенции в този период. Де Бройне пренесе силната си игра и на световното първенство в Русия. Той помогна на белгийския национален отбор да спечели бронзовите медали и да постигне най-доброто класиране на голямо първенство в своята история. \"Кевин е страхотен играч и това, което се случи на тренировката, е много жалко. Ние обаче имаме повече от достатъчна дълбочина в състава. Не разчитаме само на един играч. Футболът е отборна игра. Който и да го замени, ще се справи добре. Ясно е, че това е голяма загуба, но имаме достатъчно опции\", коментира десният краен защитник на \"Сити\" Кайл Уокър.", "date": "2018.08.16", "title": "Контузия в коляното може да извади Де Бройне от игра за няколко месеца"}
{"url": "https://www.dnevnik.bg/sviat/2018/08/16/3296878_shtatut_kolorado_sankcionira_sladkar_otkazal_da/", "text": "Сладкарят от Колорадо, който отказа да направи сватбена торта на гей двойка от религиозни убеждения и решението му бе частично подкрепено от Върховния съд на САЩ, отново заведе дело срещу американския щат, предаде \"Асошиейтед прес\". Този път Джак Филипс, собственик на намиращата се в предградията на Денвър пекарна \"Мастърпийс кейкшоп\", е отказал да обслужи клиент, поискал да му бъде направена торта, с която да отпразнува смяната на пола си. Комисията за защита на човешките права в Колорадо е отсъдила, че сладкарят е извършил дискриминация срещу транссексуалния човек, отказвайки да направи торта, с която да отпразнува преминаването си от мъжки в женски пол. Филипс, който казва, че властите в Колорадо са тръгнали на \"кръстоносен поход\" срещу него, е внесъл във вторник жалба във федерален съд. През юни Върховният съд на САЩ се произнесе в негова полза, като постанови, че същата комисия е проявила антирелигиозно пристрастие, когато е санкционирала Филипс, че е отказал да направи сватбена торта през 2012 г. на еднополова двойка. Със седем срещу два гласа съдът реши, че комисията е нарушила правата на Филипс по силата на Първата поправка към Конституцията на САЩ. Но той не взе решение по по-големия въпрос дали търговците могат да изтъкват религията си като мотив да не обслужват гейове и лесбийки, припомни АП. /БТА", "date": "2018.08.16", "title": "Щатът Колорадо санкционира сладкар, отказал да направи торта по повод смяна на пола"}
{"url": "https://www.dnevnik.bg/evropa/2018/08/16/3296880_za_germaniia_e_vajno_turskata_ikonomika_da_e_silna/", "text": "За Германия е важно турската икономика да е силна, заяви вчера германският канцлер Ангела Меркел по време на телефонен разговор с турския президент Реджеп Тайип Ердоган, предадоха световните агенции и турските медии, цитирани от БТА. Президентът Ердоган и канцлерът Меркел обсъдиха двустранните отношения, ситуацията в Сирия и други регионални въпроси. Те също така обсъдиха планираната за края на септември среща на двамата лидери в Берлин, каза източник от турското президентство. По време на разговорите Меркел е подчертала, че \"силната икономика на Турция е важна за Германия\", посочи източникът. Двамата лидери са обсъдили още планове за среща идните дни на турския министър на финансите Берат Албайрак с министрите на икономиката и на финансите на Германия, информира турската телевизия НТВ. В понеделник Меркел подчерта, че  Германия иска икономиката на Турция да се развива  и никой няма интерес от дестабилизацията й. Тя обаче настоя да се направи всичко възможно, за да се осигури независимостта на централната банка. Рязкото поевтиняване на турската лира  през последните дни е свързано с  напрежението в отношенията между Анкара и Вашингтон .", "date": "2018.08.16", "title": "За Германия е важно турската икономика да е силна, заяви Меркел"}
{"url": "https://www.dnevnik.bg/bulgaria/2018/08/16/3296883_premierut_da_dade_garancii_za_razreshavane_na_po/", "text": "Премиерът Бойко Борисов трябва да даде гаранции, че кризата с Търговския регистър ще бъде решена. В момента има \"замитане\" по случая. Това коментира бившият правосъден министър Христо Иванов в ефира на Би Ти Ви. Преди два дни той определи ситуацията като  \"безпрецедентна криза\" на националната сигурност  и поиска премиерът да свика Съвета по сигурността.  \"Изпълнителният директор на агенцията по вписванията Зорница Даскалова трябва да бъде отстранена, защото не може хората, които са допуснали това нещо, да участват в процеса\", смята Иванов. Според него проблемът може да е както от недоглеждане, така и да е умишлен. \"Хората трябва да си проверят фирмите, в момента няма гаранции за нищо. Става дума за огромни суми\", добави той. Според него най-големият проблем е липсата на централна инфраструктура, която да гарантира регулярна проверка на сигурността. \"Дори нямаме наредба за това. По наше време имаше одит от външна фирма, която даде много препоръки, които агенцията изпълни. В края на всяка седмица се правеше проверка на състоянието на системата\", допълни той и добави, че три години по-късно е имало съмнение, че хардуерът не се е поддържал добре. Бил е купен и нов капацитет, но без да се монтира. Според специалисти, цитирани от \"Капитал\", повредата е изключително сериозна и има реална опасност да бъде загубена цялата информация в регистъра от началото на годината насам. Освен че може да блокира търговския оборот, липсата на Търговски регистър отваря врати за измами", "date": "2018.08.16", "title": "Премиерът да даде гаранции за разрешаване на кризата с Търговския регистър, поиска Христо Иванов"}
{"url": "https://www.dnevnik.bg/sport/2018/08/16/3296882_diego_simeone_stana_nai-uspeshniiat_trenyor_v/", "text": "Със спечелването на Суперкупата на Европа  Диего Симеоне се превърна в най-успешния треньор в историята на \"Атлетико\" (Мадрид). \"Дюшекчиите\" победиха градския съперник \"Реал\" с 4:2 след продължения в зрелищен спектакъл и вдигнаха отличието за трети път след 2010 и 2012 г. Това е сeдми трофей за \"Атлетико\" под ръководството на Симеоне. Аржентинецът застана начело на отбора на 23 декември 2011 г., като оттогава мадридчани спечелиха титлата в Ла Лига (2014 г.), Купата на краля (2013 г.), Лига Европа (2012 и 2018 г.), Суперкупата на Европа (2012 и 2018 г.) и Суперкупата на Испания (2014 г.). Симеоне задмина легендарния Луис Арагонес, който има шест трофея начело на \"Атлетико\". Испанецът, който почина в началото на 2014 г, извежда \"дюшекчиите\" до титлата в Ла Лига (1977 г.), Купата на краля (1976, 1985 и 1992 г.), Суперкупата на Испания (1985 г.) и Междуконтиненталната купа (1974 г.). Арагонес, който прекарва и по-голямата част от кариерата си като футболист в \"Атлетико\", има 15 години начело на тима. Той е водил отбора в четири различни периода - от 1974 до 1980 г., от 1982 до 1987 г., от 1991 до 1993 г. и от 2001 до 2003 г. Симеоне успя да задмине постиженията на испанеца за малко повече от шест години и половина. \"Атлетико\" има 234 победи и само 63 загуби в 379 мача под негово ръководство. Освен че спечели седем трофея в този период, отборът игра и два финала в Шампионската лига - през 2014 и 2016 г. И в двата случая тимът на Симеоне беше много близо до трофея, но допусна драматични загуби от \"Реал\". Бившият дефанзивен полузащитник е първият треньор в историята на \"Атлетико\", който е побеждавал градския съперник във финалите на три различни състезания - Купата на краля, Суперкупата на Испания и Суперкупата на Европа.", "date": "2018.08.16", "title": "Диего Симеоне стана най-успешният треньор в историята на \"Атлетико\""}
{"url": "https://www.dnevnik.bg/photos/2018/08/16/3289142_fotogaleriia_madona_na_60_g/", "text": "Една от емблемите на съвременната поп музика - Мадона, навършва днес 60 години.  Американската певица, чието име е Мадона Луиз вероника Чиконе, често е наричана \"кралицата на попа\". Звездната й кариера включва повече от десет албума и множество успешни сингли, участие във филми, както и собствена модна линия, а състоянието й се изчислява на близо 600 млн. американски долара.", "date": "2018.08.16", "title": "Фотогалерия: Мадона - една звезда на 60"}
{"url": "https://www.dnevnik.bg/na_put/2018/08/16/3296672_meksikanskiiat_guanahuato_cufna_v_brjuksel/", "text": "Днес централният площад на Брюксел ще бъде постлан с цветен килим. \"Гран плас\" се покрива с цветове бегонии на всеки две години. През тази килимът ще краси белгийската столица до неделя - 19 август. За тема на композицията е избрано Мексико и по-специално регионът Гуанахуато, известен със своето цветно богатство. Eдноименният мексикански град е вписан в листата на ЮНЕСКО на световното културно наследство през 1988 г. Така се отбелязва и 20-тата годишнина откакто централният брюкселски площад бива вписан в същата листа. Дължината на килима е 77 м, а широчината - 22 метра. Шарката е оформена от 120 доброволци, използвали за целта близо 1 млн. цвята като цялата работна отнема около 4 часа. През тази година инициативата се провежда за 21-ви път. При предишното издание през 2016 г. темата беше  Япони я. Прогнозата за дните на изложението е за променлива облачност и температури през деня между 22 и 27 градуса. За пръв път идеята \"Гран плас\" да бъде покрит с живи цветя е осъществена през 1971 г. , а от 1986 г. това се прави всяка четна година. Белгия е световният лидер в производство на бегонии с над 35 млн. корена всяка година. Основната част от продукцията се отглежда в района на Гент от 1860 г. и се изнася главно в Холандия, САЩ, Великобритания, Франция и Германия.", "date": "2018.08.16", "title": "Мексиканският Гуанахуато \"цъфна\" в Брюксел"}
{"url": "https://www.dnevnik.bg/evropa/2018/08/16/3296885_es_ne_e_sklonen_mei_da_pregovaria_za_brekzit_direktno/", "text": "Европейски официални лица стопиха надеждите на британския премиер Тереза Мей, че ще може да преговаря за Брекзит с други лидери на ЕС през септември, за да излезе от задънената улица около напускането на Великобритания, предаде \"Гардиън\". Дипломатически представители да отхвърлили предложенията Мей  да води директни разговори  за Брекзит с останалите 27 държавни и правителствени ръководители на срещата на върха в Залцбург следващия месец. Преговорите за Брекзит ще бъдат възобновени в Брюксел в четвъртък и петък, с което ще се сложи началото на нов интензивен етап, като целта е да се постигне споразумение през есента. След референдума за излизане на Великобритания от ЕС блокът настоя, че официалните разговори се водят от главния преговарящ Мишел Барние. Мей може да уведомява лидерите на ЕС за плановете си на срещи на върха, но не е в стаята за дискусии. Официални лица очакват този подход да се запази и в Залцбург на неформалната среща на лидерите на 20 септември, която трябва да бъде посветена основно на миграцията. Срещата бе организирана от Австрия,  която в момента е ротационен председател на Съвета на ЕС , но от председателя на Европейския съвет Доналд Туск зависи дали да добави и Брекзит към дневния ред. Разговорите ще се състоят четири седмици преди среща на върха на ЕС в Брюксел, когато според Барние трябва да бъде постигната сделката. В Брюксел обаче много запознати с процеса очакват срокът да бъде удължен до ноември или дори до декември, което ще намали времето за ратификация на текста преди 19 март 2019 г., когато Великобритания трябва да напусне ЕС. Британското правителство се опита да склони Барние като се обърне директно към националните столици за по-голяма гъвкавост - стратегия, продължена от външния министър  Джереми Хънт , който е на тридневна обиколка на континента. Латвийският външен министър Едгарс Ринкевичс каза, преди да се срещне с Хънт, че възможностите за провал или постигане на сделка са 50 на 50. Мандатът на Барние е определен от лидерите на останалите 27 държави членки и няма особено желание за промяна въпреки призивите на Хънт за нов подход.", "date": "2018.08.16", "title": "ЕС не е склонен Мей да преговаря за Брекзит директно с държавите членки"}
{"url": "https://www.dnevnik.bg/sport/2018/08/16/3296897_grigor_dimitrov_imam_dobri_shansove_sreshtu_djokovich/", "text": "Григор Димитров заяви, че е уверен във възможностите си да победи  Новак Джокович  и да продължи защитата на титлата в Синсинати. Двамата ще се срещнат тази вечер в двубой за място в четвъртфиналите. Мачът е четвърти на централния корт и се очаква да започне след 23.00 ч. \"Новак може да направи всичко на корта. Той се е доказал толкова много пъти. В момента отново се намира в страхотен период и играе много добре. Спечели отново \"Уимбълдън\". Няма какво толкова да кажа, освен че трябва да бъда фокусиран върху своята игра\", заяви Димитров след  победата над Миша Зверев в първия си мач в Синсинати. \"В момента правя доста неща по правилния начин. Надявам се да съумея да съчетая всичките тези неща в дълъг период от време. Мачът е във формат два от три сета и имам добри шансове да спечеля\", добави българският тенисист. Световният №5 оцени сезона си до момента като добър, въпреки че през последните месеци записа няколко ранни отпадания в турнирите. \"Не искам да бъда твърде критичен към себе си. В момента се опитвам съм позитивен и да надграждам. Имах някои възходи и спадове през първата половина на сезона, но това е положението. Сега отново съм в Синсинати и съм много развълнуван\", заяви шампионът от 2017 г. \"В началото на сезона имах добри резултати, но не се възползвах от някои възможности, които имах. Това със сигурност се отразява негативно в известна степен. Трябва обаче да останеш позитивен през цялата година, защото сезонът е много дълъг. Никога не знаеш в коя седмица ще покажеш най-добрия си тенис\", каза още Димитров. Българинът ще се изправи за девети път срещу Джокович. Той има само една победа срещу носителя на 13 титли от Големия шлем - във втория кръг на мастърса в Мадрид през 2013 г. Оттогава шампионът от финалите на АТП има пет поредни загуби срещу сърбина. Последната им среща беше през юни на тревните кортове в \"Куинс\", когато Джокович се наложи убедително с 6:4, 6:1.", "date": "2018.08.16", "title": "Григор Димитров: Имам добри шансове срещу Джокович"}
{"url": "https://www.dnevnik.bg/bulgaria/2018/08/16/3296902_211_viadukta_se_nujdaiat_ot_remont_suobshti_ekspert_ot/", "text": "В републиканската пътна мрежа има 211 виадукта, които се нуждаят от ремонт. В момента се избират най-спешните случаи, по които да се работи. Това каза Веселин Димитров, директор на Института за пътища и мостове в Агенция \"Пътна инфраструктура\", в ефира на Нова телевизия. \"Мостовете по пътищата са на 35 – 40 години и не са поддържани, откакто са построени. Профилактиката започна чак през 2013 и до 2017, когато бяха ремонтирани 17 от тях\", добави Димитров. Той съобщи, че е направена инспекция на всички съоръжения по автомагистралите \"Тракия\" и \"Хемус\". В момента има създадена работна група в Министерство на регионалното развие и благоустройството, която ще направи анализ и ще се реши кои от тях да бъдат включени в следващите ремонти. \"Новите съоръжения трябва да бъдат осигурени на земетресение\", заяви той и добави, че причините за трагедията с  паднал мост в Генуа  може да са няколко - поддала основа на единия стълб, влияние на дъждовете, както и прекалено дълга експлоатация.", "date": "2018.08.16", "title": "От ремонт се нуждаят 211 виадукта, съобщи експерт от агенция \"Пътна инфраструктура\""}
{"url": "https://www.dnevnik.bg/evropa/2018/08/16/3296904_keniia_iska_da_se_vuzpolzva_ot_modata_na_avokadoto_v/", "text": "Модерните тостове - филийки с авокадо - предизвикват истински фурор сред младите европейци, които са готови да похарчат десетина евро, за да ги хрупнат, пише \"Франс прес\". Кения възнамерява да се възползва от тази тенденция, като развие производството на авокадо. В полетата на африканската страна, с почва с цвят на охра, все повече кенийци засаждат дървета авокадо, отказвайки се от традиционното отглеждане на кафе или чай, тъй като търсенето на тези плодове в Европа е много силно. В Кения производството на авокадо е организирано в малки стопанства. Земеделците препродават след това реколтата на фирми за износ. В европейските супермаркети, наредено по щандовете заедно с авокадо от Мексико, Израел или Чили, кенийското авокадо се продава за около 1 евро. Кенийското правителство е на мнение, че пазарът на авокадото е доста силен и от това биха могли да се възползват много млади бизнесмени. Кения е на шесто място в света по износ на авокадо, с пазарен дял от 3 процента (63 000 тона през 2017 година спрямо 15 000 тона през 2015 година) и е номер едно в Африка. Авокадото съдържа много витамини, фибри и олигоелементи, има репутацията на много здравословен плод за организма и като такъв се използва в множество хранителни режими в Европа. /БТА", "date": "2018.08.16", "title": "Кения иска да се възползва от модата на авокадото в Европа"}
{"url": "https://www.dnevnik.bg/skorost/2018/08/16/3296913_fotogaleriia_bmv_testva_sedmoto_pokolenie_na_seriia_3/", "text": "Преди серийното производство на седмото поколение на БМВ Серия 3 автомобилът преминава през тестове и настройка на динамиката на управлението, включително и по легендарната Северна отсечка на пистата \"Нюрбургринг\". На популярната като \"Зеленият ад\" отсечка проверка минават технологиите на задвижването и окачването на всички новоразработени модели на баварците.", "date": "2018.08.16", "title": "Фотогалерия: БМВ тества седмото поколение на Серия 3 на \"Зеления ад\""}
{"url": "https://www.dnevnik.bg/bulgaria/2018/08/16/3296914_kratki_novini_trima_mladeji_sa_postradali_pri_puten/", "text": "Мигранти са задържани край Приморско 14 мигранти са задържани край Приморско. Те са били засечени от полицаи в ранния следобед днес. Всички мигранти са без документи за самоличност, не са посочили и от коя държава са. Те са задържани в районното управление в Царево. Бенчо Бенчев ще обжалва гаранцията си от 50 хил. лв. Бенчо Бенчев ще обжалва гаранцията си от 50 хил. лв. Това каза за \"Фокус\" адвокатът на общинския съветник в Бургас Ивайло Найденов. Той определи размера на гаранцията като \"безумна\". Според него сумата е много голяма и за по-тежки дела са били определяни много по-малки гаранции. Бенчев беше задържан в Турция заедно с Димитър Желязков-Митьо Очите. След като беше екстрадиран в България Бенчев беше пуснат от съда под гаранция. Няма замърсяване на въздуха в София Столичната община проверява сигнали за влошаване на качеството на атмосферния въздух в три района - \"Подуене\", \"Оборище\" и \"Сердика\", чиито жители се оплакват от остра миризма на изгоряло, съобщи Би Ти Ви. \"През последните 24 часа не са отчетени отклонения от нормата\", каза Красимир Димитров от дирекция \"Аварийна помощ и превенция\". По думите му мобилни лаборатории и към момента следят за качеството на атмосферния въздух. Той заяви, че за случая са сезирани Регионалната инспекция по околната среда и водите, районната здравна инспекция, столичната полиция и пожарна, а съвместни екипи извършват обходи за установяване на източника. Шофьор удари трима на тротоар в Петрич Инцидентът е станал малко след полунощ. По първоначални данни на ул.\"Цар Борис III\" лек автомобил \"Опел Астра\", управляван от 18-годишен, движейки се с несъобразена с пътните условия скорост, изгубил контрол над колата, качил се на тротоара и блъснал стоящите там трима младежи. Двама от тях - 17-годишно момче и 15-годишно момиче, са настанени в болница с опасност за живота, а друго – 16-годишно момиче – без опасност. Отрицателни са направените на шофьора проби за алкохол и наркотични вещества. По случая е образувано досъдебно производство.", "date": "2018.08.16", "title": "Кратки новини: Бенчо Бенчев ще обжалва гаранцията си от 50 хил. лв."}
{"url": "https://www.dnevnik.bg/sviat/2018/08/16/3296915_turskiiat_finansov_ministur_shte_opita_dnes_da_uspokoi/", "text": "Берат Албайрак, 40-годишният министър на финансите на Турция, се изправя днес пред сериозно предизвикателство, защото за следобедните часове е насрочен конферентен разговор с близо 3000 инвеститори и икономисти. Задачата му е да ги успокои, че страната ще преодолее най-сериозната валутна криза от 2001 г. насам и че институциите, определящи монетарната политика, са достатъчно независими от политическа намеса. Бивш корпоративен директор в близкия до властта \"Чалък холдиг\", с докторат по финанси и открит за изслушване на мнение, различно от неговото, той е смятан в страната си за добре подготвен за поста. Но той изненадващо получи поста през юли благодарение на това, че е зет на президента Реджеп Тайип Ердоган и подобно на него и всички политици в страната твърди, че сегашните събития са резултат на умишлена атака, а не на проблеми в турската икономика. Поредният пример е от тази сутрин, когато Фахретин Алтун, директор по комуникациите на турския президент, заяви в \"Туитър\", че страната се бори с \"опит за икономически държавен преврат\". Лирата изгуби близо 40% от обменната си стойност спрямо долара тази година и в момента се търгува малко под 6 лири за долар. Това е подобряване на позициите ѝ спрямо понеделник, когато тя се обезцени до 7.24 лири за долар. Но лирата не поскъпна повече, защото САЩ обявиха, че наказателните мита срещу Турция няма да отпаднат автоматично с евентуалното освобождаване на пастор Андрю Брънсън. Днес Албайрак трябва да убеди участниците в конферентния разговор, че монетарната политика на Турция ще се определя от икономическата реалност и независима централна банка, а не от личното мнение на тъста си, комуто дължи шеметния си възход във властта, коментира \"Ройтерс\". Досега публичните му изяви са имали малък положителен ефект върху поведението на пазарите. При назначаването му за министър националната валута за минути изгуби 3% от стойността си, включително заради отстраняването от властта на одобряваните от бизнеса вицепремиер Мехмет Шимшек и финансовия министър Наджъ Агбал. \"Това е, защото е зет на Ердоган. Дори да беше най-подходящият за поста, така се постъпва в страни от Третия свят\", коментира Пол Макнамара, директор по инвестициите в GAM London Limited. Вчерашното поскъпване на лирата се обяснява от анализаторите оновно с решението на централната банка да ограничи ликвидността на лирата и така да повиши лихвите за междубанково заемане и да попречи на банки и големи компании да купуват големи обеми чуждестранна валута, без да пипа основния лихвен процент. Не е ясно дали и доколко Албайрак има влияние върху тъст си. Преди три месеца - последният път, когато централната банка спешно повиши лихвения процент, се наложи лично тогавашният премиер Бинали Йълдъръм да уверява президента, че драстичните действия са наложителни.", "date": "2018.08.16", "title": "Турският финансов министър ще опита днес да успокои 3000 инвеститори"}
{"url": "https://www.dnevnik.bg/ot_vas/novini_ot_vas/2018/08/16/3295828_plajovete_na_keramoti/", "text": "Създадени от наносите на река Места, плажовете на Керамоти са притегателен център за летен туризъм и почивка на море. Малкото селище е разположено само на няколко километра от о.Тасос и е най-краткия път за презвоз с ферибот до острова.", "date": "2018.08.16", "title": "Плажовете на Керамоти"}
{"url": "https://www.dnevnik.bg/sport/2018/08/16/3296921_uein_ruuni_vduhnovi_otbora_si_za_obrat_v_mls_video/", "text": "Уейн Рууни продължава с доброто си представяне за отбора си в САЩ \"Ди Си юнайтед\", след като беше с основна заслуга за победата с 4:1 над \"Портланд тимбърс\". Англичанинът вдъхнови тима от Вашингтон, вкарвайки два от головете. Няколко дни по-рано  Рууни напомни за най-добрите си дни  със силни изяви при успеха с 3:2 над \"Орландо сити\". С двете поредни победи \"Ди Си\" вече е на осмо място в Източната конференция, като има шест победи, шест равенства и девет поражения. Столичани обаче са съответно с два и четири мача по-малко от \"Ню Инглънд революшън\" и \"Монреал импакт\", които се явяват и директни съперници за влизане в плейофите. На \"Ауди арена\" във Вашингтон гостите от \"Портланд\" откриха резултата чрез Арментерос в 35-ата минута. Само осем по-късно обаче Рууни изравни. Той получи хубав извеждащ пас от Асад и плъзна топката покрай вратаря – 1:1. Две минути след почивката \"Ди Си юнайтед\" излезе напред с попадение на Фишер, а в 68-ата минута отново дойде времето на Рууни. Той изпълни по перфектен начин пряк свободен удар от около 24 метра и направи резултата 3:1. Четири минути преди края на редовното време Рууни беше сменен от Дарън Матокс, а именно резервата вкара последния гол в мача в добавеното време. Рууни вече има три гола в МЛС в седем мача. Той  премина в САЩ , след като през миналия сезон се завърна в родния си \"Евертън\" от \"Манчестър юнайтед\".", "date": "2018.08.16", "title": "Уейн Рууни вдъхнови отбора си за обрат в Мейджър лийг сокър (видео)"}
{"url": "https://www.dnevnik.bg/sviat/2018/08/16/3296924_nad_350_amerikanski_vestnika_preduprediha_che_trump_e/", "text": "Над 350 американски вестника публикуваха днес редакционни статии в защита на свободата на печата и в отговор на атаките на президента Доналд Тръмп срещу медиите. Свободата на печата не е измислена в САЩ, но са малко страните, в които значението на независимия печат е бил толкова тясно обвързан с историята им. Славната американска традиция на уважение към истината и казване на истината днес е застрашена. Доналд Тръмп не е първият американски президент, който атакува печата или смята, че отношението на медиите към него е несправедливо, но той е първият, който изглежда има пресметната и последователна политика за саботиране, делегитимиране и дори застрашаване на работа на печата, отбелязва редакционният екип на \"Гардиън\". Към инициативата на в. \"Бостън глоуб\" се присъединиха в. \"Ню Йорк таймс\" и редица по-малки вестници, включително от щати, в които Тръмп спечели на изборите през 2016 г. \"Бостън глоуб\" бе вестникът, получил \"Пулицър\", задето разследващото му звено разкри как в продължение на десетилетия Католическата църква е прикривала педофили. В електронната версия на вестника редколегията на \"Бостън глоуб\" обвини Тръмп, че поддържа постоянна кампания срещу свободата на печата. Величието на Америка зависи от функцията на свободния печат да казва истината на силните. Да се слага на печата етикет \"враг на народа\" е колкото неамериканско, толкова и опасно за гражданския пакт, който споделяме повече от две столетия, подчертава вестникът. Вестник \"Канзас сити стар\" в щата Мисури, където Тръмп спечели през 2016 г., сравнява изказванията на Тръмп за медиите с принудителното заглушаване от Сталин на критиците му. Навсякъде в страната всяко нещо, за което даден висш служител не желае да говори или за което читателят не иска да чуе, днес се определя като лъжлива новина, отбеляза вестникът. Антимедийните настроения на някои митинги на Тръмп са плашещи. Използването на тролове в социалните медии, издевателствата и заплахите към журналисти (особено сексуалните заплахи към журналистки) достигнаха небивали равнища. Върховният комисар на ООН за правата на човека предупреди тази седмица, че нападките на президента Тръмп срещу медиите \"се доближават много до подстрекаване към насилие\", подчертава \"Гардиън\". Вестникът припомня, че през юни петима журналисти от в. \" Кепитъл газет \" в Мериленд  бяха застреляни  от недоволен местен жител и предупреждава, че те може да не са последните. Работата на печата не е да спасява САЩ от Тръмп. Работата на печата е да съобщава, да проучва в дълбочина и анализира възможно най-критично и без страх. Печатът далеч не е безгрешен. Той може да е користен. Нещо по-лошо, в Америка на Тръмп някои медии са изразители на пристрастни позиции, демонстриращи безцеремонно незачитане на истината - тях президентът силно одобрява. Свободният печат обаче е длъжен да изважда наяве сплашването и подстрекателството и трябва да прави всичко възможно да съхрани уважаването на фактите и балансираната преценка, накратко - да си върши работата, допълва \"Гардиън\". Проучване на Университета Куинипак показва, че 51% от избирателите на републиканците сега смятат медиите за \"врагове на народа, вместо за важна част от демокрацията\", а 52% от тях не намират за проблем възможността критиките на Тръмп да доведат до атаки срещу медиите.", "date": "2018.08.16", "title": "Над 350 американски вестника предупредиха, че Тръмп е заплаха за демокрацията"}
{"url": "https://www.dnevnik.bg/sviat/2018/08/16/3296950_proizvoditel_na_bira_vlaga_4_mlrd_v_biznes_s_techna/", "text": "Компанията Constellation Brands, която произвежда световноизвестната марка бира Corona, инвестира 4 милиарда долара в канадската Canopy Growth, едно от водещите имена на пазара за напитки, съдържащи марихуана. Една от причините според \"Уолстрийт джърнъл\" е, че като цяло потреблението на бира в САЩ намалява и потребителите се насочват към вино, спиртни и безалкохолни напитки. Constellation не планира да предлага \"течна марихуана\" на американския пазар, докато няма легализация на цялата територия на страната, но може да започне подобен бизнес в Канада през 2019 г. Средствата трябва да бъдат вложени за 3 години - срокът, в който делът на американците в канадската компания ще се увеличи от 9.9 на 38 процента. Сделката включва и опция за бъдещи инвестиции от 5 млрд. долара, което може да увеличи собствеността до повече от 50%. Това веднага повиши цената на акциите на Canopy Growth с над 30%. Canopy Growth е най-големият производител на марихуана за медицински цели в Канада. Със сделката Constellation получава 4 от седемте места в управителния съвет. Брус Линтън, генерален директор на Canopy, коментира на 28 юни, че \"до 2020-2021 г. ще се произвежда твърде много марихуана и ако продължавам да я продавам предимно като съставка, напълно съм изпуснал влака - това трябва да се промени\". Прогнозата му е, че най-перспективните продукти са напитки и приспивателни с марихуана. В Калифорния, която узакони марихуаната за удоволствие, компанията Lagunitas Brewing, притежавана от гиганта Heineken, обяви на 26 юни, че започва продажби на няколко места в щата на газирана вода с канабис.", "date": "2018.08.16", "title": "Производител на бира влага $4 млрд. в бизнес с \"течна марихуана\" в Канада"}
{"url": "https://www.dnevnik.bg/sport/2018/08/16/3296959_toni_kroos_nareche_gluposti_tvurdeniiata_na_iozil_za/", "text": "Германският национал Тони Кроос разкритикува доскорошния си съотборник Месут Йозил за начина, по който халфът обяви оттеглянето си от бундестима. Преди по-малко от месец  футболистът на \"Арсенал\" разпространи отворено писмо , в което обяви че няма желание повече да играе за Германия. Йозил обвини в расизъм част от ръководителите на Германския футболен съюз (DFB), които са показали неуважение към него заради турските му корени. Причина за проблемите беше  снимка на халфа с турския президент Реджеп Ердоган  преди световното първенство в Русия. След шампионата, в който Германия отпадна още в групите, Йозил беше сред най-критикуваните. \"По принцип Месут е един от заслужилите ни футболисти и като такъв заслужаваше да си тръгне по уважителен начин. Но проявата му не беше нормална\", каза Кроос пред германското издание \"Билд\". Двамата бяха съотборници в националния отбор от 2010 г., като бяха част от състава, който преди четири години спечели световното първенство в Бразилия. \"Част от неговото съобщение, което смятам, че е справедливо адресирано, за съжаление е засенчено от голямо количество глупости. Мисля, че той много добре знае, че расизъм в националния отбор и DFB няма\", каза още Кроос. Халфът, който е част от \"Реал\" (Мадрид), изрази желанието си да продължи да играе за националния отбор. Кроос е на 28 години и има 86 мача за бундестима. \"Ще продължа поне до Евро 2020, за което си поставям много високи цели. Искам да продължим да сме дори по-успешни, отколкото в миналото. Имах ползотворен разговор с  националния треньор Льов  и вярвам, че заедно ще намерим причините за неуспеха ни в Русия. Благодарен съм на Йоги за разбирането\", каза още германският национал.", "date": "2018.08.16", "title": "Тони Кроос нарече \"глупости\" твърденията на Йозил за расизъм в Германия"}
{"url": "https://www.dnevnik.bg/bulgaria/2018/08/16/3296960_otkriti_sa_murtvi_decata_koito_izcheznaha_vchera_v/", "text": "Намерено е тялото само на едното от двете изчезнали край вълнолома на Варна деца, съобщи БНР. Това съобщиха от Военноморските сили, опровергавайки излязла по-рано днес информация на общественото радио, че са открити телата и на двете момчета, които вчера бяха пометени от голяма вълна.", "date": "2018.08.16", "title": "Открито е мъртво едно от децата, които изчезнаха вчера в морето във Варна (коригирана)"}
{"url": "https://www.dnevnik.bg/evropa/2018/08/16/3296956_sasht_ostro_kritikuvaha_republika_srubska_za_otkaza_ot/", "text": "САЩ заявиха, че с решението си да отмени доклад, според който силите на босненските сърби са убили около 8 хил. мюсюлмани във и около Сребреница по време на войната през 1992-1995 г., Република Сръбска опитва да отрича историята, предаде \"Ройтерс\".  Държавният департамент на САЩ заяви, че приемането от правителството на Република Сръбска през 2014 г. на доклада за геноцида в Сребреница е било важна стъпка към помирение. \" Заседанието на 14 август  на Народното събрание на Република Сръбска е стъпка в грешната посока\", се посочва в изявление на Държавния департамент. \"Опитите да се отхвърли или промени докладът за Сребреница са част от по-широки усилия да се подменят фактите за войната, да се отрече историята и да се политизира трагедията. В интерес на гражданите на Република Сръбска е да се обърне тенденцията осъдени военнопрестъпници да бъдат почитани като герои, както и да се гарантира, че техните престъпления продължават да бъдат публично отхвърляни\", се казва още в изявлението. Според президента на Република Сръбска Милорад Додик обаче текстът съдържа \"фалшиви данни\" и е изготвен под международен натиск. За него целта на престъплението в Сребреница е да бъдат \"демонизирани сърбите\", обясни той пред събранието. За Додик изготвянето на нов документ е начин за \"обективен подход\" към събитията, тъй като текстът на комисията не включва престъпленията срещу сърбите. Въпросът за терминологията, използвана за клането с над 8 хил. жертви, е зареден с напрежение. По искане на Сърбия и Република Сръбска Русия блокира през 2015 г. гласуване в ООН, което би осъдило случилото се като геноцид. Ден по-късно, на 9 юли (в навечерието на 20-годишнината от събитията), такива резолюции обаче приемат европарламентът и Конгресът на САЩ. Определението се потвърждава и от присъдите, издадени от Международния трибунал за бивша Югославия. Сега докладът ще се изготви от нова международна комисия в срок от година. Възможно е всичко това да отприщи ново напрежение, но и да става дума за мобилизация преди изборите, написаха и международни медии като \"Ройтерс\".", "date": "2018.08.16", "title": "САЩ остро критикуваха Република Сръбска за отказа от доклада за Сребреница"}
{"url": "https://www.dnevnik.bg/bulgaria/2018/08/16/3296933_novinarskite_emisii_na_bi_ai_televiziia_bili_spreni/", "text": "Новинарските емисии на Би Ай Телевизия са спрени поради два технически проблема - необходимостта от пренастройване на цялата система и изгоряло устройство, поради което в телевизията няма интернет, съобщиха от екипа на телевизията пред \"Дневник\" в отговор на запитване, изпратено до редакционния имейл на телевизията. Вчера от същия имейл беше разпространено отворено писмо , подписано с \"Екипът на Би Ай Ти\" с информацията, че новинарските емисии са спрени, служителите не са получавали заплати от два месеца, а достъпът им до нюзрума е спрян. В писмото, адресирано до председателя на Народното събрание, президента и премиера авторите му напомниха, че след продажбата на медията в началото на годината новият собственик Мирослав Янев спря всички предавания и обяви, че  предстоят промени и нова програмна схема . Тогава много служители бяха освободени, а до миналата седмица в ефира на телевизията се излъчваха единствено новините. Днес пред \"Дневник\" в писмо, изпратено от същия електронен адрес и подписано отново с \"Екипът на Би Ай Ти\", се потвърждава, че от понеделник нюзрумът на телевизията е заключен, а от вчера са спрени картите за достъп до всички помещения на телевизията. \"Вчера ръководството на телевизията даде и поредно уверение за решаване на проблема със заплатите. То е, че до 10 дни ще получим възнагражденията си за юни и юли накуп\", се посочва в днешното съобщение.", "date": "2018.08.16", "title": "Новинарските емисии на Би Ай Телевизия били спрени поради технически проблеми"}
{"url": "https://www.dnevnik.bg/citat_na_deniia/2018/08/16/3296969_citat_na_denia_mnogo_ni_e_krasiva_durjavata_no_za/", "text": "С тези думи премиерът Бойко Борисов, цитиран от радио \"Фокус-Шумен\", даде символичното начало на строежа на магистрала \"Хемус\" между Буховци и Белокопитово. Премиерът не пропусна да отбележи, че заради предишните управляващи магистрала \"Хемус\" не може да се прави с европейски пари. \"Всичко това е само на бюджета на данъкоплатците. Така че като заявяват някои голямо желание за предсрочни избори, тези региони да знаят какво са им причинили, както и всички данъкоплатци\", добави Борисов.", "date": "2018.08.16", "title": "Цитат на деня: Много ни е красива държавата, но за строителство е много неудобно"}
{"url": "https://www.dnevnik.bg/skorost/2018/08/16/3296982_borisov_ochakva_sled_godina_i_malko_da_ima_magistrala/", "text": "Строежът на магистрала \"Хемус\" в участъка между Буховци и Белокопитово ще приключи за година и два-три месеца, прогнозира днес премиерът Бойко Борисов при официалното откриване на работата по новата отсечка. \"Строителите са в готовност, тръгваме и в двете посоки – към Шумен и към Търговище, така че да се работи максимално бързо\", уточни той, цитиран от пресцентъра на Министерския съвет. Новият участък от \"Хемус\" е с дължина 16.3 км, а проектът се реализира със средства от републиканския бюджет. В момента върви и работата по новата отсечка на \"Хемус\" между между Ябланица и Боаза. Преди седмица при инспекция на работата там  премиерът обяви , че се надява този участъкът да е готов със седем месеца по-рано и да може да се ползва през септември следващата година. До края на месеца се очаква да бъде обявен търгът  за участъка от магистрала \"Хемус\" от пътен възел \"Боаза\" до разклона за Плевен и Ловеч. Това са 52 километра, които ще бъдат разделени на три етапа. До края на годината би трябвало да започнат и търговете за още 83 км от \"Хемус\", който ще са от разклона за Плевен и Ловеч и Велико Търново. Очакванията на Бойко Борисов са до 2024 г. магистрала \"Хемус\" да е готова цялата.", "date": "2018.08.16", "title": "Борисов очаква след година и малко още 16 км магистрала в Шуменско (видео)"}
{"url": "https://www.dnevnik.bg/bulgaria/2018/08/16/3296983_socialnoto_ministerstvo_iska_da_znae_poveche_za_obema/", "text": "С национално представително изследване социалното министерство ще събира данни за домашното насилие и насилието, основано на пола. След края на проучването, в което се предвижда да участват уязвими групи, специалисти и експерти, работещи по такива случаи на насилие, се предвижда да има и шест \"национални кампании и заключителна конференция\" по проблемите. Министерството е обявило обществена поръчка за проучването, като планира да даде 291 666 лв. без ДДС. Крайният срок за изпълнение е ноември догодина. Наскоро покрай дебатите за т.нар. Истанбулска конвенция  от МВР признаха, че нямат данни  за обхвата и за случаите на домашно насилие.  Няма и обща база данни на сигналите  за насилие и издадените от съда заповеди за незабавна защита. Затова и вътрешният министър Валентин Радев коментира, че е нужен регистър за случаите на домашно насилие и престъпления, основани на полов признак. Целта е подобряване на дейността по превенция и разкриване на тези деяния. Сега и от социалното министерство, които са основните при подкрепата на жертвите на такова насилие и техните деца, планират да се информират за реалната ситуация. \"Чрез резултатите от изследването ще се повиши нивото на информация както сред специалистите, работещи по такива случаи, така и сред гражданското общество\", отбелязват от социалното министерство. Планирано е в рамките на поръчката изпълнителят да направи встъпителен доклад в \"областта на насилието\", национално представително изследване на тема \"Насилието в България\" и да обобщи и анализира данните. Анализаторите ще трябва да участват с лектори (експерти) в шест национални кампании и заключителна конференция, на които ще представят резултатите. Средствата са по европейска програма \"Развитие на човешките ресурси\", проект \"Заедно срещу насилието\".", "date": "2018.08.16", "title": "Социалното министерство иска да знае повече за обема и проблемите при домашното насилие"}
{"url": "https://www.dnevnik.bg/bulgaria/2018/08/16/3296974_po-goliamata_chast_ot_ogradata_sreshtu_divi_praseta_e/", "text": "Над 110 от общо 133-километровото съоръжение за превенция срещу африканската чума по свинете вече са изградени. Това обяви заместник-министърът на земеделието Атанас Добрев по време на контролни проверки в района на ГКПП Дуранкулак и ГКПП Кардам и по протежението на оградата, която обхваща трасето от Силистра до Дуранкулак, съобщава ведомството. Предстои и подсилване на оградата с режеща тел и поставяне на отблъскващи мигриращите животни репеленти, като се очаква тя да е готова през следващата седмица, допълва заместник-министърът. С поставянето на ограждението са ангажирани служители на 6-те държавни предприятия и 16-те регионални дирекции по горите, които работели денонощно, като давали и дежурства по охрана на съоръжението. На граничните пунктове с Румъния са поставени вани с дезинфекционни разтвори и душови установки за транспортните средства, влизащи в страната, допълва ведомството. Прави се постоянна проверка на колите и преминаващите граждани за наличие и пренасяне на храни, съдържащи продукти от свинско месо. Вносът на такива продукти е забранен, припомня министерството. Според заместник-министъра България е първата страна, която прави превенция, преди още заболяването да е установено на територията й.", "date": "2018.08.16", "title": "По-голямата част от оградата срещу диви прасета е готова"}
{"url": "https://www.dnevnik.bg/sviat/2018/08/16/3296991_nad_40_dushi_sa_poeli_svruhdoza_narkotik_v_kunektikut/", "text": "Над 40 души са поели свръхдоза наркотик в парк в Кънектикът, след като  синтетична дрога  вероятно е била примесена и с  опиоиди , съобщи Би Би Си. Арестуван е един заподозрян. Първите случаи са били регистрирани близо до университета \"Йейл\" във вторник, някои от пострадалите са в критично състояние. Смята се, че те са взели  K2 - синтетичен наркотик , рекламиран като подобен на марихуаната, но покрит с  фентанил,  според лекар от спешната служба на местната болница. Полицията още не е потвърдила това. Във вторник бърза помощ се е отзовала на три сигнала за предозиране, в сряда сутринта 18 души са изпаднали в безсъзнание или са проявили тежки симптоми в рамките на три часа и половина. Лекарството  налоксон , което обикновено се използва за третиране на такива случаи, се е оказало неефективно. Инцидентът става след като по-рано тази седмица  Центърът за контрол на болестите  публикува доклад за рекордния брой смътни случаи, свързани с дрога. Според данните наркотиците са по-смъртоносни за американците от вируса на ХИВ, автомобилните катастрофи и оръжията. Синтетичните опиати като фентанила са между 30 и 50 пъти по-силни от хероина и изключително опасни. Само 2 милиграма от него са смъртоносна доза за повечето хора.", "date": "2018.08.16", "title": "Над 40 души са поели свръхдоза наркотик в Кънектикът"}
{"url": "https://www.dnevnik.bg/razvlechenie/2018/08/16/3296922_kameliia_todorova_rut_koleva_i_milica_gladnishka_s/", "text": "Камелия Тодорова, Рут Колева и Милица Гладнишка ще се съберат за пръв път на една сцена в Античния театър в Пловдив. Там те ще представят новия музикален формат Ladies of Jazz, съобщават организаторите на събитието. В програмата са включени както авторски песни, така и кавъри на песни на Ела Фицджерад, Джил Скот, Ерика Баду и други известни имена. Пред публиката в Пловдив Камелия Тодорова ще представи най-новата си песен, както и едни от най-големите си хитове, между които \"Прошепнати мечти\" и \"Да е влюбен този свят\". За концерта Рут Колева е подбрала специална селекция от песни от европейското си турне. Свои авторски песни ще изпълни и Милица Гладнишка, която е популярна пред българската публика и като актриса. Форматът Ladies of Jazz си поставя за цел да обедини изпълнители от три различни поколения и кани всички почитатели на соул, фънк и джаз музиката на концерта. Освен трите певици на сцената в Пловдив ще излязат и музикантите от Fingertones. Събитието е на 25 август от 20:00 ч., а билети се продават в мрежата на Eventim.", "date": "2018.08.16", "title": "Камелия Тодорова, Рут Колева и Милица Гладнишка с общ концерт в Пловдив"}
{"url": "https://www.dnevnik.bg/sport/2018/08/16/3296973_franciia_oglavi_ranglistata_na_fifa_sled_triumfa_na/", "text": "Световният шампион Франция оглави първото място в ранглистата на ФИФА след последното ѝ обновяване. \"Петлите\", които  точно преди месец триумфираха за втори път  в историята си със световната купа, се изкачват с шест позиции. Съставът на Дидие Дешан има 1726 точки, само с три повече от Белгия. \"Червените дяволи\" правят скок с една позиция, след като на шампионата в Русия завършиха на третото място. На трета позиция е Бразилия с 1657 точки, като южноамериканците бележат спад с едно място. Останалите в топ 10 са: Хърватия (1643), Уругвай (1627), Англия (1615), Португалия (1599), Швейцария (1597), както и Испания и Дания (с по 1580 точки). Всички бележат скок в класацията с изключение на бразилците, Португалия и Швейцария. Световният шампион отпреди четири години  Германия  напусна топ 10 след краха си на финалите в Русия. Съставът на Йоахим Льов напусна световното още в груповата фаза, оставайки на последно място в потока си след Швеция, Мексико и Южна Корея. Германците вече са 15-и, след като преди световното в Русия бяха на върха в ранглистата. За Германия 15-ото място е третото най-ниско за последните 25 години. За последно тимът беше извън първите десет през 2005 г., когато за кратко заемаше 16-о място. През 2004 г. Бундестимът беше 19-и. Топ 10 очаквано напуска и друг отбор, който не оправда очакванията на световните финали – Аржентина. Лионел Меси и компания вече са 11-и, след като отстъпват шест позиции. От първите 20 в световната ранглиста само един отбор запазва мястото си без промяна и това е Холандия. Преди световните финали \"лалетата\" бяха 17-и и остават на това място. Националният отбор на България е 47-и в ранглистата на ФИФА, като бележи скок с две позиции. Съставът на Петър Хубчев беше 43-и преди година, което е и средната позиция, която заема, откакто ранглистата на ФИФА беше въведена. Активът на България е 1416 точки. Домакинът на световното първенство  Русия  пък е този с най-голямо придвижване напред. Сборная, която игра четвъртфинал на турнира, вече заема 49-ото място след като се изкачва с 21 позиции. Най-голям спад пък бележи Египет, който губи 20 места и вече е 65-и. Ранглистата на ФИФА можете да откриете  тук .", "date": "2018.08.16", "title": "Франция оглави ранглистата на ФИФА след триумфа на световното първенство"}
{"url": "https://www.dnevnik.bg/bulgaria/2018/08/16/3297020_izbornata_komisiia_oglejda_centralata_na_ktb_i/", "text": "Централната избирателна комисия (ЦИК) е огледала и централата на фалиралата Корпоративна търговска банка (КТБ) на площад \"Гарибалди\" в столицата за нова сграда, където да се помещава. Комисията трябва да се премести от бившия партиен дом, тъй като след изграждането на новата пленарна зала в сградата там ще се настанят депутатите. \"Направен е първоначален оглед дали има необходимите условия в бившата централа на банката, но не са водени конкретни разговори\", потвърди пред \"Дневник\" говорителят на ЦИК Александър Андреев. Според него вероятно ще се направи още един оглед, за да се прецени дали етажите от сградата, които се отдават под наем, могат да поберат администрацията и системите на избирателната комисия. Става въпрос за сутерена и първите два етажа от бившата централа на КТБ, за отдаването под наем на които в ЦИК разбрали от съобщение на синдиците в медиите. От няколко месеца се правят огледи на сгради, в които ЦИК да се премести. Огледана е бившата резиденция на Тодор Живков в Банкя, но тя не е подходяща, тъй като е нужен ремонт, както и понеже е извън София. Не са подходящи и части от сградите на ул. \"Георги Раковски\" 134 и на ул. \"Врабча\" 23, където има централи на политически партии и няма достатъчно помещения за ЦИК. Не е подходяща и сградата на бившето военно издателство на ъгъла на улиците \"Гурко\" и \"Раковски\".", "date": "2018.08.16", "title": "Изборната комисия оглежда централата на КТБ и резиденция на Живков за нова сграда"}
{"url": "https://www.dnevnik.bg/photos/2018/08/16/3295513_fotogaleriia_na_more_v_pancharevo/", "text": "Панчарево е разположено в подножието на Витоша, на 12 километра югоизточно от центъра на София, в края на живописния Панчаревски пролом на река Искър. Красивата природа и близостта му до града го правят любимо място за излети и почивка на софиянци.", "date": "2018.08.16", "title": "Фотогалерия: На море в Панчарево"}
{"url": "https://www.dnevnik.bg/skorost/2018/08/16/3297061_shofyorite_s_anulirani_zastrahovki_ot_olimpik_niama_da/", "text": "В първите няколко дни след анулирането на застраховките \"Гражданска отговорност\" на компанията \"Олимпик\" пътната полиция няма да глобява водачите, които не са сключили нови полици. Новината съобщи днес пред журналисти началникът на сектор \"Пътен контрол\" към Главна дирекция \"Национална полиция\" главен инспектор Росен Рапчев. Застраховките на обявената в несъстоятелност компания спират да бъдат валидни от полунощ в петък срещу събота. Рапчев не уточни колко дни ще е в сила гратисният период, като това щяло да се уточни допълнително. По думите му в първите дни водачите само ще бъдат предупредени, че трябва да направят нова застраховка. За да имат време около 200 хилядите засегнати български клиенти да сключат нова застрахова, вчера от Комисията по финансов надзор обявиха, че те имат възможност да сключат нова полица, преди да им изтече старата. Ако водач без \"Гражданска отговорност\" бъде хванат от пътната полиция на пътя, му се отнема временно книжката, докато представи валидна полица. До сключване на застраховка се спира от движение и колата. За липсата на \"Гражданска отговорност\" е предвидена и глоба - 250 лв. за физическо лице и 2000 лв. за юридическо лице или за едноличен търговец. При повторно нарушение наказанието е съответно 800 и 4000 лева. Лице, което не е собственик и управлява МПС без валидна застраховка, се наказва с глоба от 400 лева. При повторно нарушение наказанието е 800 лева.", "date": "2018.08.16", "title": "Шофьорите с анулирани застраховки от \"Олимпик\" няма да бъдат глобявани няколко дни"}
{"url": "https://www.dnevnik.bg/bulgaria/2018/08/16/3297048_uran_nad_normata_e_ustanoven_vuv_vodata_v_harmanli/", "text": "От днес 25 хил. жители на Харманли и три села в общината ще ползват само вода от водоноски. Детските заведения, болницата, социалният патронаж и бежанският център ще бъдат снабдявани с минерална вода, купена от общината, съобщава БНР. Водата в Харманли е със завишени норми на уран - 1.5 над допустимото и над пет пъти алфа активност, която е вид радиация. Вчера водата е забранена за пиене и готвене. Ограничителният режим е и за три села в общините Бисер, Надежден и Остър камък. Кметът на града Мария Киркова призова отговорните институции да решат проблема с урана във водата генерално, а не да предприемат действия само за момента.  \"Ще настоявам пред всички отговорни институции – ВиК, РЗИ, Басейнова дирекция, за решаване на проблема, защото не може само към момента да вземем някакви действия, трябва да се реши генерално\", обясни Киркова, цитирана от агенция \"Фокус\".", "date": "2018.08.16", "title": "Уран над нормата е установен във водата в Харманли"}
{"url": "https://www.dnevnik.bg/kultura/2018/08/16/3297047_familii_ot_chikago_s_bulgarski_koreni_napraviha/", "text": "Фамилиите с български корени Лотци и Мериленд, които понастоящем живеят Чикаго, направиха дарение от лични вещи на Регионалния исторически музей - Русе, съобщават от институцията. Колекцията съдържа три декоративни порцеланови обувки, порцеланова каничка за мляко, захарница с маркировка и датировка от 1916 г., поставка за свещ, портмоне и миниатюрна дамска чанта, бродирана с мъниста. Чантичката е част от сватбен тоалет, носен от майката на булката в Мюнхен през 1952 г. Част от предците на семейство Лотци са били от България. Фамилията знае малко за своите български корени. Това, което помнят, е, че дядото, дошъл от България, се казвал Мане. На него е кръстена и внучката му Мони, от чиято сватба през 1952 г. е мънистената чантичка. В края на ХІХ в. прадедите на Лотци и Мериленд емигрират от Германия и се установяват в Чикаго, Илинойс. Вещите са предоставени с помощта на Елена Попниколова - Табакова, дългогодишен уредник в отдел \"Етнография\" на Русенския музей, активен колекционер на старинни вещи и съосновател на Виртуалния музей на българите в Чикаго. ", "date": "2018.08.16", "title": "Фамилии от Чикаго с български корени направиха дарение в русенски музей"}
{"url": "https://www.dnevnik.bg/biznes/2018/08/16/3297070_v_bjura_po_truda_vse_oshte_ima_pari_za_obuchenie_na/", "text": "Държавата поема на работодателите разходите за заплата на всеки нает безработен, ако е включен в дуално обучение, а също и на неговия наставник. Това напомни Агенцията по заетостта по повод оплакванията от бизнеса за недостиг на кадри с нужната им квалификация. Вчера беше оповестено, че безработицата през юли е 5.7%, с 1 процентен пункт под миналогодишното й равнище, а анализатори предупредиха, че  безработицата е опасно ниска , а недостигът на работна сила може да принуди работодателите да преразгледат инвестиционните си планове и да последва забавяне на икономическия растеж. Агенцията напомня на представителите на бизнеса, че могат да кандидатстват и ползват финансови средства за вече придобилата популярност \"дуална система за обучение\" или да поискат бюрото по труда да обучи безработни по нужните им специалности. Все още част от бюрата по труда имат свободни средства за финансиране на обучения на безработни лица по заявени от работодателите професии. Справка на \"Дневник\" в отчетите показа, че с неусвоени пари за този вид подпомагане са например Айтос, Елхово, Котел, Варна, Долна Митрополия, Свищов. Заинтересованите могат да проверят какви са финансовите възможности на бюрото по труда в конкретното населено място в рубриката  \"Обяви за финансиране по региони\" .", "date": "2018.08.16", "title": "В бюра по труда все още има пари за обучение на безработни по заявка от фирмите"}
{"url": "https://www.dnevnik.bg/politika/2018/08/16/3297067_konservaciiata_na_iadrenite_blokove_za_aecbelene_shte/", "text": "Проектът АЕЦ \"Белене\", който бе съживен от правителството, е на път да се оскъпи с още близо 1 млн. лв. още преди да е известно дали има желаещ да го изгражда. Това се разбира от обществена поръчка, обявена от Националната електрическа компания. Нейната стойност е 960 хил. лв. без ДДС и освен това е с пряко договаряне. Парите са за \"преконсервация\" на оборудването за централата, което преди години България поръча на \"Атомстройекспорт\" и не беше платила, но след дело в международен арбитражен съд се наложи да го плати и то бе доставено на площадката на централата. Малко след това се появиха сигнали, че то не се съхранява правилно. Ръководството на НЕК е изпратило поканата до \"Атомстройекспорт\", като се посочва, че поръчката може да бъде изпълнена само от определен изпълнител поради липса на конкуренция, дължаща се на технически причини. Освен това се посочва, че възлагането на обществената поръчка на друга фирма би довело до нарушаване на изключителни права, включително на права на интелектуална собственост, а в допълнение не съществува достатъчно добра алтернатива или заместител и отсъствието на конкуренция не се дължи на изкуствено стесняване на параметрите на поръчката. От Регистъра на обществените поръчки се вижда, че решението на НЕК за обявяване на поръчката е от 26 юни. До момента по информация на властите в проекта са инвестирани 3.5 млрд. лв. Това бе и един от основните мотиви  за размразяването му . Народното събрание  даде срок на министъра на енергетиката  до 31 октомври да предприеме действия за разработване на процедура за избор на стратегически инвеститор и да предложи възможности за структурирането на проекта.", "date": "2018.08.16", "title": "Консервацията на ядрените блокове за АЕЦ \"Белене\" ще струва близо 1 млн. лв."}
{"url": "https://www.dnevnik.bg/bulgaria/2018/08/16/3297062_prokuraturata_shte_triabva_da_tursi_oshte/", "text": "Софийският градски съд (СГС) прекрати и върна на прокуратурата делото срещу бившия шеф на Агенция \"Пътна инфраструктура\" (АПИ) Лазар Лазаров. Съдия Николай Николов посочи, че в обвинителния акт има неясноти, които нарушават правото на защита на Лазаров. Решението не е окончателно и подлежи на протест. След заседанието Лазаров каза, че иска делото да приключи и да си \"изчисти името\". Първоначално обвинителният акт беше внесен от прокуратурата в спецсъда. Няколко пъти процесът не можа да започне заради отсъствие на някоя от страните. След това съдът прие, че не е компетентен да гледа делото, и спорът за подсъдността стигна до Върховния касационен съд. Становището на върховните магистрати беше, че делото трябва да се гледа от СГС. В края на април  бившият председател на управителния съвет на пътната агенция бе изпратен на съда за умишлена безстопанственост в особено големи размери и представляваща особено тежък случай. Лазаров е обвинен за това, че в периода от 7 август 2014 г. до 30 юни 2015 г. като председател на управителния съвет на агенцията умишлено не положил достатъчно грижи за ръководенето и управлението на повереното му имущество при строително-монтажни работи по лот 1 на автомагистрала \"Марица\" и от това са последвали значителни щети за АПИ в размер на 41 630 050.80 лв., аргументира се прокуратурата.", "date": "2018.08.16", "title": "Прокуратурата ще трябва да търси още доказателства за злоупотреби на бившия пътен шеф"}
{"url": "https://www.dnevnik.bg/sport/2018/08/16/3297066_kubrat_pulev_e_prekratil_predsrochno_dogovora_si_sus/", "text": "Кубрат Пулев се е разделил предсрочно със \"Зауерланд\". Българският боксьор в тежка категория имаше договор с германската промотърска компания до края на 2018 г. Той е платил неустойка от 150 хиляди евро, за да се освободи от контракта. Отношенията между двете страни се влошиха покрай преговорите за  проваления мач със световния шампион Антъни Джошуа . Пулев обвини \"Зауерланд\", че  води преговори без негово знание  и се интересува единственото от финансовата си изгода. През тази година той започна да работи с американската компания Еpic Sports, в която собственост има друг българин - мениджърът Ивайло Гоцев. Американците спечелиха търговете за мачовете с  Дилиън Уайт  и  Джарел Милър , които впоследствие отказаха да се боксират с Пулев.  \"Всичко се случи преди десет дни. Заради предсрочното прекратяване на договора платихме 150 хиляди евро. Ще си останем в отношения и ще работим съвместно, но просто нещата не вървят\", заяви Пулев в интервю за в. \"168 часа\". \"Гоним различни интереси и имаме различна идеология. Смятам, че всеки трябва да преследва целите си по собствен начин и това е добре за всички страни. И за да го сторя, си платих. Всички сме временни на този свят. Баща ми ни е учил да сме честни, почтени и да си помагаме\", каза още той. Пулев не се е боксирал повече от година. Последният му мач беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г. Сега за Пулев  предстои двубой с британеца Хюи Фюри , който ще излъчи задължителен претендент за световната титла на Международната боксова федерация (IBF). Очаква се срещата да бъде на 27 октомври в зала \"Арена Армеец\" в София. \"У дома и стените помагат. Всичко е на твоя страна. Това, че мачът ще определи претендента за световната титла на IBF, го прави още по-ценен и интересен. Това ще мотивира още повече Фюри, който получава шанс да се докаже. Мисля, че мачът ще е ожесточен и непредсказуем\", каза още Пулев. Българинът ще преследва 26-a победа в 27-ия си двубой на професионалния ринг. Единствената загуба на 37-годишния боксьор дойде в мача за световната титла с Владимир Кличко през есента на 2014 г.  Фюри има 21 победи в 22 мача на професионалния ринг. Единствената му загуба дойде срещу  Джоузеф в двубой за световната титла на WBO . Оттогава британецът има една среща - победа с технически нокаут в петия рунд срещу сънародника си Сам Секстън на 12 май.", "date": "2018.08.16", "title": "Кубрат Пулев е прекратил предсрочно договора си със \"Зауерланд\""}
{"url": "https://www.dnevnik.bg/sviat/2018/08/16/3297069_trump_otslabi_ogranicheniiata_za_voennite_kiberoperacii/", "text": "Президентът на Съединените щати Доналд Тръмп отмени ограниченията от времето на предшественика си Барак Обама, задаващи възможностите за правителството да използва кибероръжия срещу враговете си, съобщи \"Уолстрийт джърнъл\", като се позова на свои източници, запознати с въпроса. Директивата, която все още не е заменена от нови регулации, описва процедурата за задействане на държавно насочени кибератаки, особено когато става дума за цели в чужбина. Процесът включва взаимодействие между различни институции и налага определени рамки на използването на подобни способи и изисква одобрение на кибератаки от много правителствени агенции. Стъпката е определена като \"нападателна\" от източник от администрацията на Тръмп, запознт с решението. Целта е да се помогне на военни операции, да ограничи външната намеса в изборите и да се предотврати кражбата на интелектуална собственост чрез \"силов\" отпор. Темата е чувствителна два месеца и половина преди междинните избори в Съединените щати, на фона на предупреждения от разузнавателните служби и други институции, че може да се готвят  кибератаки за намеса , подобни на тези около вота за президент през 2016 г. В началото на август \"Уолстрийт джърнъл\" писа, че администрацията разработва нови наказателни мерки за случаи на държавно спонсорирани хакерски атаки срещу жизненоважна американска инфраструктура. Досегашната директива от 2012 г. бе класифицирана до момента, в който съдържанието ѝ се разпространи от бившия сътрудник на Агенцията за национална сигурност  Едуард Сноудън  година по-късно. Представители на американските власти са потвърдили отмяната ѝ за \"Уолстрийт джърнъл\", но отказват да коментират какви мерки се разработват засега, защото това е класифицирана информация. Макар критици на ограниченията винаги да са смятали, че те изискват твърде много стъпки и участието на прекалено много агенции в плановете за потенциални атаки, други изтъкват, че премахването им ще повдигне въпроса кои операции са позволени. Бивш представител на американската администрация, работил по въпросите на сигурността, казва, че вече има притеснения и от възможността Тръмп да даде на въоръжените сили възможност за \"вътрешни\" (на територията на страната) кибермисии, съобщава вестникът.", "date": "2018.08.16", "title": "Тръмп отслаби ограниченията за военните кибероперации"}
{"url": "https://www.dnevnik.bg/sport/2018/08/16/3297086_feisbuk_pridobi_prava_da_izluchva_shampionskata_liga/", "text": "Социалната мрежа \"Фейсбук\" и УЕФА обявиха сключването на договор за излъчването на Шампионската лига за следващите три години. \"Фейсбук\" получи права да показва 32 мача на година на територията на Латинска Америка. Пакетът, който \"Фейсбук\" придоби, включва финалния двубой, както и срещата за  Суперкупата на Европа . Мачовете ще могат да се гледат безплатно от потребителите на социалната мрежа в страните от Южна Америка с изключение на Бразилия. Страницата във \"Фейсбук\", която ще излъчва мачовете до 2021 г., е  UEFA Champions League . Освен това на нея ще вървят обзорни предавания в сряда вечер, както и други магазинни предавания. \"Най-нормалното нещо е най-популярната социална мрежа да сключи партньорство с най-престижната футболна надпревара. За нас това е много позитивно\", каза Ги-Лоран Епстайн, маркетинг директор на УЕФА. Новината за договора между \"Фейсбук\" и Шампионската лига идва няколко дни след  подписването на споразумение и с Ла Лига . Социалната мрежа ще излъчва мачовете от испанския шампионат на територията на Индия безплатно за следващите три години. Преди това \"Фейсбук\" придоби права и за  Висшата лига в четири азиатски страни  – Тайланд, Виетнам, Камбоджа и Лаос. Наскоро \"Фейсбук\" получи права да излъчи и дебюта на  Кристиано Роналдо за \"Ювентус\" за територията на Великобритания . \"Горди сме от този договор, защото той показва постоянното развитие на \"Фейсбук\". Спортът пък доказва как хората се обединяват. Ние като компания засилваме нашето присъствие във футбола и нямам търпение да предложим на нашите потребители тази нова възможност\", каза шефът на спорта във \"Фейсбук\" Питър Хютън.", "date": "2018.08.16", "title": "\"Фейсбук\" придоби права да излъчва Шампионската лига на територията на Латинска Америка"}
{"url": "https://www.dnevnik.bg/photos/2018/08/16/3297049_fotogaleriia_meksikanskiiat_kilim_na_brjuksel/", "text": "От днес до неделя централният площад на Брюксел \"Гран плас\" е покрит с цветен килим в мексикански стил.", "date": "2018.08.16", "title": "Фотогалерия: Мексиканският килим на Брюксел"}
{"url": "https://www.dnevnik.bg/sviat/2018/08/16/3297110_i_rusiia_e_protiv_zabrana_na_robotite_ubiici/", "text": "Русия още не е готова да приеме предложението, ограничаващо или забраняващо т. нар. \"смъртоносни автономни оръжия\" (lethal autonomous weapons, LAWs), известни още като бойни роботи или роботи убийци. Това  съобщи в. \"Комерсант\" , като цитира представители на руското министерство на външните работи. Според институцията руските власти подхождат \"внимателно\" към идеята за такава забрана, доколкото в момента няма реално действащи примери, а за подобни системи се говори \"много повърхностно и спекулативно\", без да съществува нужната международноправна база за глобална регулация. Става дума за напълно самостоятелни оръжия, които могат да избират мишени и да действат срещу тях, без да има нуждат от човешка намеса. Действащите устройства, които най-много се доближават до описанието, са някои дронове. В ООН вече има създадена група правителствени експерти по такива оръжия, но Москва е против това те да имат какъвто и да било преговорен мандат, защото има риск да създадат конвенция за забрана. За Москва е по-приемливо искането на Франция и Германия да се приеме в ООН политическа декларация, с която да се запази контролът на човека над бойните роботи. Безпокойство Към момента от петте постоянни страни членки на Съвета за сигурност на ООН Китай е единствената страна, която поддържа подобна забрана. През последната година проекти на университети в различни точки на света, свързани с бъдещите \"роботи убийци\",  събудиха притеснение у някои изследователи . \"Комерсант\" отбелязва, че противниците на бойните роботи смятат, че при сегашното развитие на технологиите дипломацията не би успяла да предотврати внезапна катастрофа. Тревожно настроените експерти смятат, че създаването им е всъщност въпрос на броени години, а не на десетилетия, както прогнозират по-предпазливите анализатори и компании. Между 27 и 31 август преговори на групата експерти по смъртоносните автономни системи ще се състоят в Женева под егидата на ООН. Евентуална конвенция за забрана засега се подкрепя едва от 26 държави, сред тях Австрия, Аржентина, Боливия, Бразилия, Ватиканът и Египет.", "date": "2018.08.16", "title": "И Русия е против забрана на \"роботите убийци\""}
{"url": "https://www.dnevnik.bg/bulgaria/2018/08/16/3297134_nepulnoletnite_zatvornici_ot_boichinovci_se_mestiat_v/", "text": "Започва преместването на непълнолетните затворници от поправителния дом в Бойчиновци в нови и модерни помещения, изградени специално за тях в непосредствена близост до затвора във Враца, съобщи пресцентърът на Министерството на правосъдието. Спалните помещения са в отделна масивна сграда и в отделен от затвора двор. Новата сграда отговаря на европейските изисквания. Капацитетът на апартаментите е за 30 души.", "date": "2018.08.16", "title": "Непълнолетните затворници от Бойчиновци се местят в нов дом до затвора във Враца"}
{"url": "https://www.dnevnik.bg/bulgaria/2018/08/16/3297136_nedovolen_ot_shefkata_na_turgovskiia_registur_borisov/", "text": "Премиерът Бойко Борисов заяви, че не е доволен от шефката на Търговския регистър и ще направи промени, но след като кризата с функционирането му, за която беше съобщено на 10 август, бъде преодоляна. \"Нека да преодолеем кризата, да си довършат работата, да изчакаме още 4 - 5 дни и там ще направим промени\", каза Борисов в Шумен, цитиран от \"Фокус\". Изпълнителният директор на Агенцията по вписванията Зорница Даскалова, която управлява регистъра, е от квотата на \"Атака\" в управлението.  На пресконференция вчера тя подчерта , че исканата й от БСП оставка не е навременна. \"Когато дойде време за оставки, ще разберат всички. Това е политическо решение\", каза Даскалова вчера. Днес Борисов обяви, че ще търси отговорност на тези, от които зависи управлението на тези системи. \"Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа\", добави той и увери, че \"няма как да изчезне информация от регистъра\". Финансовият министър Владислав Горанов добави, че цялата информация в регистъра е налична към 9 август и че в момента се извършват тестове и настройки. \"Когато регистърът е готов и верифициран, ще бъде пуснато и регистърното производство. Сега стартира регистърът с възможност за справки, но все още не е достъпна услугата за вписване в него. Цялата информация е налична към 9 август. Трябват още няколко дни, за да се тества базата данни за консистентност, след което ще бъде пусната и регистърната услуга\", каза той. Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. ", "date": "2018.08.16", "title": "Недоволен от шефката на Търговския регистър, Борисов готви промени след кризата"}
{"url": "https://www.dnevnik.bg/evropa/2018/08/16/3297135_evropeici_iskat_da_sudiat_es_zaradi_tvurde_niski_celi/", "text": "Група граждани, които искат да съдят Европейския съюз заради климатичните промени, тази седмица получиха добра новина - Общият съд на ЕС е приел случая им, пише EUobserver. Жалбата е публикувана в  Официалния вестник на ЕС  в понеделник (13 август) със заглавие \"Карвальо и други/Парламент и Съвет\". \"Това дело е за нашето общо бъдеще и ние се радваме да бъдем една стъпка по-близо до това да ни чуят\", заяви жалбоподателят от Португалия Армандо Карвальо. \" Горските пожари  разрушиха собствеността ми през 2017 г. Тази година отново се борим с горещини и  пожари в Европа . Не можем да мълчим за това\", допълни Карвальо. Към него са се присъединили още 36 души, повечето от които европейци. Те искат съдът да анулира три свързани с климата закона, приети от Европейския парламент и Съвета на ЕС, който представлява националните правителства. Законите са директива за европейската схема за търговия с емисии (ETS), регламент за намаления на емисиите на парникови газове в сектори, които не са покрити от ETS, като селско стопанство и транспорт, и регламент, който определя как управлението на земи и гори се включва в рамката в областта на климата. Трите закона са основният правен отговор на ЕС за постигане на целите му за климата до 2030 г. Според жалбоподателите обаче целите са прекалено ниски, за да бъде спазено Парижкото споразумение от 2015 г. Целите за климата и енергетиката до 2030 г. бяха определени от лидерите на ЕС година преди във френската столица да бъде подписан международния договор за климата на ООН. \"Съществуващата цел на ЕС за климата до 2030 г. е твърде ниска, за да защити хората и техните основни права\", коментира директорът на Мрежата за действие за климата (CAN) Вендел Трио. \"Твърдо сме убедени, че този случай ще покаже, че климатичните цели трябва да бъдат значително увеличени, за да се гарантира сигурно бъдеще за всички нас\", допълни той. \"Година след година температурите се покачват\", каза румънецът Петру Влад, един от жалбоподателите, който се оплаква, че вече няма достатъчно вода за стадата. Не е ясно какъв е шансът за победа на ищците. Съществува обаче един прецедент, който може да им даде надежда. През 2015 г. холандски съд заяви, че правителството трябва \"да направи повече, за да спре опасността от климатичните промени\". Уникалното в решението е, че то се основава на това, което учени са заявили, че ще е необходимо за ограничаване на глобалното затопляне, а не на това, което е договорено на политическо ниво. Правителството обжалва решението. Трите оспорвани закона са резултат от години на преговори и евроинституциите вероятно твърдо ще ги защитават.", "date": "2018.08.16", "title": "Европейци искат да съдят ЕС заради твърде ниски цели срещу климатичните промени"}
{"url": "https://www.dnevnik.bg/razvlechenie/2018/08/16/3297082_rejisyor_iska_glavniiat_geroi_na_sledvashtiia_mu_film/", "text": "Режисьорът на \"Американска история Х\" Тони Кей се надява главният герой в следващия му филм да бъде изигран от робот, съобщава \"Гардиън\". Лентата ще се казва 2nd Born и ще бъде продължение на комедията 1st Born, в която играят актьорите Вал Килмър и Денис Ричардс. Идеята на режисьора е да не използва компютърно генерирани ефекти във филма. Вместо това той смята да включи истински робот, управляван от изкуствен интелект. За целта роботът ще бъде трениран на разнообразни актьорски и други техники. С това решение Тони Кей се надява да получи признанието на Американската гилдия на филмовите актьори (Screen Actors Guide). Ако режисьорът осъществи намеренията си, филмът му ще се отличава от ленти като \"Изкуствен интелект\" на Стивън Спилбърг и \"Двестагодишнен човек\" с участието на Робин Уилямс. Тони Кей е режисирал видеоклипове на изпълнители като Джони Кеш и \"Ред Хот Чили Пепърс\" (Red Hot Chili Peppers). Той дебютира в киното с \"Американска история Х\", в който участва Едуард Нортън, но след разногласия с продуцентите за окончателната версия на филма, моли името му да не бъде включено във финалните надписи на лентата. Сред бъдещите проекти на режисьора е филм, вдъхновен от движението #MeToo, със заглавие Hollywhore.", "date": "2018.08.16", "title": "Режисьор иска робот да изиграе главна роля в следващия му филм"}
{"url": "https://www.dnevnik.bg/sport/2018/08/16/3297177_tomas_i_frum_shte_propusnat_vueltata_zaradi_obikolkata/", "text": "Лидерите на \"Скай\" Герант Томас и Крис Фрум ще пропуснат последното триседмично колоездачно състезание за 2018 г. - испанската Вуелта. Двамата са предпочели да участват в Обиколката на Великобритания, която започва на 2 септември. Силният състав на  \"Скай\"  за домашното състезание ще бъде допълнен от присъствието на Воут Пулс. \"Още щом завърши \"Тур дьо Франс\", знаех, че искам да участвам в Обиколката на Великобритания и да се състезавам да родна земя\", заяви Томас, който през юли  спечели за пръв път най-престижното колоездачно състезание в света. \"Искам да се включва в надпреварата във форма, която ще ми позволи да се състезавам и да се забавлявам. Ще видим как ще се развият следващите няколко седмици, но нямам търпение да участвам\", допълни 32-годишният британец \"Знам, че ще имаме много силен отбор. Воут също изглежда в страхотна форма в момента\", каза още шампионът от \"Тур дьо Франс\", който миналата година завърши седми в крайното класиране на Обиколката на Великобритания. Фрум ще участва в едноседмичното състезание за пръв път oт 2009 г. Миналата година той спечели Вуелтата и записа исторически дубъл, след като преди това триумфира за четвърти път в \"Тур дьо Франс\". Решението му беше очаквано, тъй като през месец май спечели и другата голяма обиколка - Джиро д'Италия. 33-годишният се класира трети в тазгодишния \"Тур дьо Франс\". Това беше четвъртото му последователно участие в триседмичните обиколки. \"Вуелтата винаги е била голяма цел, но за съжаление съвпада с Обиколката на Великобритания. Пропускайки Испания тази година, ще имам шанс да се върна във Великобритания и да участвам в състезание, което ще има страхотен маршрут\", каза Фрум. Шесткратният шампион в големите обиколки няма да участва във Вуелтата за пръв път от 2013 г. и едва за втори път в последните осем години. Тази година надпреварата в Испания стартира на 25 август.", "date": "2018.08.16", "title": "Томас и Фрум ще пропуснат Вуелтата заради Обиколката на Великобритания"}
{"url": "https://www.dnevnik.bg/evropa/2018/08/16/3297142_mladi_jurnalisti_mogat_da_kandidatstvat_za_obuchenie/", "text": "Журналисти между 18 и 30 години, които биха искали да отразяват работата на Европейския парламент, могат да участват в Европейските младежки медийни дни. Тази година те ще се проведат между 16 и 18 октомври 2018 г. в Брюксел, съобщи пресслужбата на институцията. Тазгодишното издание на Европейските младежки медийни дни е посветено на предстоящите избори за Европарламент през май 2019 г. В три поредни дни 57 млади журналисти от ЕС ще участват в работни срещи, политически дискусии и практически занимания в областта на медийното продуциране на тема \"Как да информираме младите избиратели за европейските избори\". Младите журналисти ще се срещнат както с евродепутати и известни журналисти, така и с представители на обществено-политическата област в Белгия и медийни експерти, получавайки поглед върху работата на Европейския парламент и международните медии. В практическата част на семинара всеки от участниците ще стане част от един от няколко различни екипа, чиято работа ще завърши с конкретен медиен продукт: статия с инфографика или с фотография, фоторепортаж, радио програма, тв програма, аудио-визуални и графични продукти за онлайн кампания (включително в социалните медии) и информационни продукти за споделяне в социалните мрежи във връзка с дезинформацията. Организатор на събитието е Европейската младежка преса (EYP) – мрежа от младежки медийни организации в Европа в партньорство с Европейския парламент. Кандидатите трябва да попълнят  онлайн формуляр  (тук), като посочат своето образование, мотивация за участие и професионален опит. Те трябва да предоставят и линкове към две свои медийни разработки. Пълната информация за условията за кандидатстване и за възстановяване на разходи за пътуване и престой, журналистическите задачи на различните екипи в практическата част, както и за самото събитие може да намерите на  сайта на EYP . Работният език е английски. Крайният срок за кандидатстване е 31 август 2018 г., 23:59 ч (централноевропейско време).", "date": "2018.08.16", "title": "Млади журналисти могат да кандидатстват за обучение за евроизборите в Брюксел"}
{"url": "https://www.dnevnik.bg/bulgaria/2018/08/16/3297147_nova_televiziia_svalia_ot_efir_chasut_na_milen_cvetkov/", "text": "Предаването \"Часът на Милен Цветков\" няма да бъде излъчвано по \"Нова телевизия\" от есента. Това става известно от официално прессъобщение на телевизията, в което са изброени предаванията, които ще излъчва телевизията през новия сезон. \"В късния часови пояс на мястото на \"Часът на Милен Цветков\" телевизията ще продължи излъчването на забавно съдържание, филми и сериали, съобразно предпочитанията на зрителите, посочени в актуалните проучвания на аудиторията\", пише в него.", "date": "2018.08.16", "title": "\"Нова телевизия\" сваля от ефир \"Часът на Милен Цветков\""}
{"url": "https://www.dnevnik.bg/evropa/2018/08/16/3297228_brjuksel_othvurli_nameka_na_rim_za_vruzka_mejdu/", "text": "Европейският съюз отвърна на италианските твърдения, че  рухването на моста  на магистрала А10 край Генуа е донякъде свързано с бюджетните ограничения, налагани на Италия от чужбина, предаде \"Асошиейтед прес\", цитирана от БТА. Говорителят на Европейската комисия Кристиан Шпар реагира днес на  изказването на италианския вицепремиер Матео Салвини , който критикува правилата, ограничаващи бюджетните разходи, и ги свърза с безопасността на инфраструктурата. Италия е обект на критики в еврозоната за бюджетни преразходи и е призовавана да въведе ред в тази област, отбелязва АП. Шпар каза, че \"е дошло времето някои неща да се изяснят\", като посочи, че съгласно бюджетния план на ЕС за периода 2014-2020 г. Италия ще получи около 2.5 млрд. евро специално за \"инвестиции в мрежи и инфраструктура, включително пътища\". Той добави, че през април т.г. ЕС също така е одобрил съгласно своите правила за държавна помощ \"инвестиционен план за италианските магистрали, който ще позволи да бъдат инвестирани около 8.5 млрд. евро, включително и в района на Генуа\". \"Всъщност ЕС насърчава инвестициите в инфраструктурата в Италия\", подчерта говорителят на ЕС.", "date": "2018.08.16", "title": "Брюксел отхвърли намека на Рим за връзка между рухването на моста \"Моранди\" и политики на ЕС"}
{"url": "https://www.dnevnik.bg/sviat/2018/08/16/3296804_turciia_ogranichi_izpolzvaneto_na_kreditni_karti_i/", "text": "Една от причините да спре обезценяването на турската лира е решението от сряда на банковия надзор (BDDK) да промени от 1 септември правилата за използване на кредитни карти и сроковете за погасяване на потребителски заеми. В решението, публикувано в Държавен вестник, се казва, че вноските за погасяване на плащане с кредитна карта на стоки или услуги не може да надхвърлят срок от 12 месеца. Напълно се прекратява възможността да се плащат на вноски покупки от чужбина на телекомуникационни уреди, алкохолни напитки, козметика, храни, гориво, бижута, офис оборудване. Не могат да се разсрочват и плащанията на разходи, направени с карта зад граница. Регулацията съдържа и подробни разбивки на променените срокове по категории на турския пазар. Така битова електроника не може да се изплаща по-дълго от 3 месеца. Разходите за компютри, пътувания, логистика и настаняване трябва изцяло да бъдат възстановени за не повече от 6 месеца. Данъци и разходи за здравни и социални услуги не бива да остават невъзстановени по картата след деветия месец. Променят се и сроковете за потребителски кредити - те вече не могат да се погасяват по-дълго от 3 години, (изключение е изплащането на заем за автомобил - то трябва да приключи до 48 месеца), а който си е купил на кредит компютър или смартфон трябва да го изплати до 6 месеца. Проектът за тази регулация бе публикуван на 2 август и мотивите в него бяха, че трябва да се подкрепят финансовата стабилност и макроикономическите баланси на Турция чрез \"отговорно потребление и внимателно взимане на заеми\". Мехмет Али Акбен, ръководителят на BDDK, коментира през Анадолската агенция, че \"предложението има за цел да понижи инфлацията, да намали дефицита по текущата сметка, вноса и задлъжнялостта на домакинствата\". Публикуването на окончателния текст съвпадна с въвеждането също от BDDK на лимити за валутните суапови, спотови и форуърдни транзакции с чуждестранни банки до 25 процента от капитала на на съответната турска банка. По този начин би трябвало да е по-трудно турски институции да купуват и продават деривати на чуждестранните пазари, както и да се попречи на инвеститори да правят операции срещу турски активи.", "date": "2018.08.16", "title": "Турция ограничи използването на кредитни карти и потребителски заеми"}
{"url": "https://www.dnevnik.bg/detski_dnevnik/2018/08/16/3297193_novite_programi_za_xi_i_xii_klas_grajdansko/", "text": "Новите учебни програми за учениците в XI и XII клас по български език и по литература, математика, гражданско образование, чужд език (немски, английски, френски, испански, италиански и руски - б.а.) и физическо възпитание са утвърдени. Преподаването по тях ще започне от учебната 2020/2021 година, съобщиха от образователното министерство. Това са последните учебни програми по новите планове, които се въвеждат с новия училищен закон от 2016 г. Медийна грамотност по гражданско образование  Новият предмет гражданското образование е насочен не само към практическата ориентация на учениците за съвременната демократична държава, разделението на властите и структурите, но и към тяхното осмисляне. По-голямото внимание към формирането на политическа култура цели да подпомага младите хора да взимат самостоятелни и отговорни решения по актуалните въпроси. Гражданското образование търси и по-високо развитие на гражданската среда в училище, която да бъде активен фактор за цялостното развитие на българското гражданско общество. Постигането на тази цел се реализира с включване на основни за гражданското образование теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми.  \"По време на обсъжданията на програмата беше изтъкнато положителното допълване на темата за гражданските свободи с акцент към структурите и механизмите на държавата и обществото и осъзнатото отношение на учениците към тях. Добавени са като нови понятия - медийна грамотност и омбудсман\", съобщиха от ресорното министерство. Съвременни автори по литература  Окончателният вид на програмата по литература е изработен след много широко и продължително обществено обсъждане. В министерството са получени писмени предложения. От април до края на юни са проведени 14 срещи с експерти и над 1000 учители от цялата страна и с Асоциацията на учителите по български език и литература.  Задължителните текстове са подредени по предложения на преподавателите хронологично в различните теми – \"Родното и чуждото\", Любовта\", \"Вярата и надеждата\", \"Трудът и творчеството\" \"Миналото и паметта\", \"Обществото и властта\", \"Животът и смъртта\", \"Природата\" и \" Изборът и раздвоението\". Дава се възможност на учителите към всяка тема да избират допълнителни текстове според своите лични виждания и нивото, интересите и желанията на учениците. Така според просветното министерство не са налице автори и произведения, които да липсват или отпадат от програмите по литература. Единадесетокласниците ще изучават текста \"Бай Ганьо журналист\" на Алеко Константинов, като се дава възможност на учителите да подбират допълнителни текстове, като например \"Бай Ганьо прави избори\". Комедията на Станислав Стратиев \"Балкански синдром\" и \"Ноев ковчег\" на Йордан Радичков също са нови произведения. Ще се изучават и \"Крадецът на праскови\" на Емилиян Станев, \"Железният светилник\" на Димитър Талев, \"Паисий\" и \"Ново гробище над Сливница\" на Иван Вазов, \"История\" на Никола Вапцаров и др. Замяната на дадени текстове е продиктувана от настояването на учителите за изучаване на повече творби от съвременната българска литература, твърдят от ведомството. Стихотворението \"Посвещение\" на Петя Дубарова ще се изучава в XII клас. Ще се учат и \"Колко си хубава\" на Христо Фотев и \"Балада за Георг Хених\" на Виктор Пасков. ", "date": "2018.08.16", "title": "Новите програми за XI и XII клас: Гражданско образование и \"Бай Ганьо журналист\""}
{"url": "https://www.dnevnik.bg/sport/2018/08/16/3297092_severna_amerika_zapochva_da_priema_machove_ot/", "text": "За пръв път в историята мачове от испанското футболно първенство ще се играят извън територията на Европа.  Идеята за двубои в чужбина , която се  обсъждаше още преди година , се осъществи след подписването на договор за партньорство между Испанската футболна лига и Relevent Sports. Споразумението е част от стратегията на мениджърската компания да промотира футбола в Северна Америка. Съгласно сделката в следващите 15 години САЩ и Канада ще приемат мачове от Ла Лига. Двубоите, датите и стадионите предстои да се уточнят. \"Това необикновено съвместно начинание е следващата голяма крачка към популяризирането на футбола в Северна Америка. Това уникално партньорство ще създаде възможности за милиони северонамерикански фенове да се насладят на най-страстния и вълнуващ футбол на най-високо ниво в света\", каза председателят на Rеlevent sports Стивън Рос. Съвместното бизнес начинание, наречено \"Ла Лига Северна Америка\", ще се ангажира още с дейности за разширяване на влиянието на испанското първенство в САЩ и Канада. Това включва създаването на младежки академии, обучението на млади треньори, организирането на маркетингови и фенски събития, както и провеждането на приятелски мачове. Според информацията \"Ла Лига Северна Америка\" ще държи медийните права на континента, след като настоящата сделка с beIN SPORTS изтече в края на сезон 2019-20. \"Посветили сме се на нарастващата страст към футбола по света. Със сигурност това разтърсващо споразумение ще даде огромен импулс за популяризирането на най-красивата игра в САЩ и Канада\", каза президентът на Ла Лига Хавиер Тебас. Според него определящо за сключването на сделката е била добрата организация на международния приятелски турнир International Champions Cup. Надпреварата се провежда всяко лято от 2013 г., като развива успешен бизнес модел и  набира все по-голяма популярност с включването на повечето европейски грандове .  \"Relevent напълни стадионите по време на International Champions Cup и сме развълнувани да си партнираме с тях в съвместна мисия да популяризираме футбола в Северна Америка\", допълни Тебас. Приоритет за американската компания ще бъде организирането на двубой с участието на грандовете \"Барселона\" и \"Реал\" (Мадрид), които се радват на огромен интерес в Северна Америка. Миналото лято двата отбора играха един срещу друг в Маями пред 66 хиляди зрители, а билетите  на черно стигнаха 10 000 долара .", "date": "2018.08.16", "title": "Северна Америка започва да приема мачове от испанското първенство от този сезон"}
{"url": "https://www.dnevnik.bg/evropa/2018/08/16/3297265_mjusjulmanka_otkazala_da_se_rukuva_na_intervju_za/", "text": "Мюсюлманка в Швеция спечели компенсация, след като интервю за работа, на което се явила, приключило, когато тя отказала да се здрависа, пише Би Би Си. Двайсет и четири годишната жена кандидатствала за работа като преводач, когато отказала да се здрависа с интервюиращия я мъж поради религиозни причини. Вместо това като поздрав тя поставила ръка на сърцето си. Шведски съд постанови, че компанията е проявила дискриминация срещу нея, и нареди фирмата да й плати обезщетение от 40 хил. крони. Някои мюсюлмани избягват физическия контакт с представители на противоположния пол с изключение на близки роднини, отбелязва Би Би Си. Какви са основанията за решението От преводаческата компания заявили, че персоналът трябва да се отнася еднакво към мъжете и жените и служителите не могат да отказват да се ръкуват на основание на пола. Омбудсманът по дискриминацията обаче каза, че жената е опитала да не разстрои никого, като е сложила ръка на сърцето си в знак на поздрав и към мъжете, и към жените. Според шведския съд компанията е права да изисква еднакво отношение към двата пола, но няма основание да го изисква само при ръкуването. Отказът на жената е защитен от Европейската конвенция за правата на човека, заяви съдът, а политиката на компанията да иска точно определен начин на поздравяване е във вреда на мюсюлманите. Съдът освен това не се съгласи с твърдението на фирмата, че подходът на жената към поздравяването ще създаде проблем за ефективната й комуникация като преводач. Съдиите обаче бяха разделени по случая – трима подкрепиха жалбата на жената, а двама гласуваха против нея. \"Аз вярвам в Господ, което е много рядко в Швеция... и трябва да мога да правя това и да бъда приемана, стига да не наранявам никого\", коментира жената. \"В моята страна... не може да се отнасяте различно към мъжете и жените. Аз уважавам това. Затова нямам никакъв физически контакт нито с мъже, нито с жени. Мога да живея по правилата на моята религия, но мога в същото време да следвам и правилата на страната, в която живея\". Тя се оплакала от отношението пред омбудсмана, отговарящ за случаите на дискриминация, който обаче заявил, че \"сложният случай\" е достатъчно важен, за да бъде разгледан от съда.", "date": "2018.08.16", "title": "Мюсюлманка, отказала да се ръкува на интервю за работа, спечели дело за дискриминация в Швеция"}
{"url": "https://www.dnevnik.bg/biznes/2018/08/16/3297270_goranov_predloji_proekt_s_koito_bnb_shte_izpulni/", "text": "Министерството на финансите предлага промени в Закона за БНБ, с които уверява, че отговаря на всички европейски директиви. Забележки към действащия закон и по-конкретно по линия на това, че не е напълно гарантирана независимостта на БНБ, отправиха Брюксел и Европейската централна банка при настояването на България да кандидатства за така наречената чакалня на еврозоната. Заявката на правителството  официално бе внесена на 12 юли  от министъра на финансите Владислав Горанов. Сега в мотивите към проекта той посочва, че се въвеждат исканите промени. Отговаря се на изискването българското законодателство да регламентира независимост на БНБ не само от националните органи и институции, но и от тези на държави членки. Европейската централна банка (ЕЦБ) е отправила забележка, че трябва по-добре да се формулират основанията за предсрочно прекратяване на мандат на член на управителния съвет на централната банка. В докладите е констатирано, че в основанията следва да се предвиждат единствено изисквания, които са обективни, ясно дефинирани и свързани с изпълнението на задълженията на членовете на управителния съвет. Освен това EЦБ не приема, че основанието за прекратяване на правомощията на член на управителния съвет на БНБ, \"ако е признат за виновен за съществено нарушение на служебните задължения\", не съответства на \"виновен за сериозно нарушение\". Затова се налага и този текст в действащия закон да бъде променен. В проекта се допълва и това, че при установен конфликт на интереси по Закона за противодействие на корупцията и за отнемане на незаконно придобитото имущество също се предвижда предсрочно прекратяване на мандата на съответния член на ръководството на БНБ. В допълнение действащият сега Закон за БНБ не урежда възможност членовете на управителния съвет да обжалват решението за освобождаването си пред национален орган на съдебната власт. Към момента само управителят на БНБ има възможност да направи това пред Съда на Европейския съюз. В докладите на ЕЦБ се препоръчва с оглед на правната сигурност да има ясна и изрична разпоредба в законодателството, регламентираща правото на членовете на управителния съвет да обжалват пред компетентен български съд решенията за освобождаването им. След анализ Министерството на финансите установява, че това не може да става пред Конституционния съд, и затова предлага с промени в Административнопроцесуалния кодекс обжалването да може да става пред Върховния административен съд. Към сега действащата забрана БНБ да финансира парично различни органи и институции се добавят и службите и агенциите на ЕС и страните членки. Регламентира се и не само независимост на БНБ от националните органи и институции, но и от институциите, органите, службите или агенциите на Европейския съюз и правителствата на другите държави членки. В мотивите към проекта се посочва, че в него не се въвежда правна интеграция на националната централна банка в евросистемата, което означава адаптиране на националното законодателство заради бъдещото въвеждане на еврото. Според Министерството на финансите правната рамка следва да бъде подготвена и да влезе в сила към датата, на която държавата приеме еврото.", "date": "2018.08.16", "title": "Горанов предложи проект, с който БНБ ще изпълни изисквания за еврозоната"}
{"url": "https://www.dnevnik.bg/video/novinite_na_bnt/2018/08/16/3297289_video_drugite_novini/", "text": "28 000 нарушения на ограниченията за скорост София ще посрещне новата учебна година с обновени улици Роботи доброволци и музиканти Тони Кей ще прави кастинг за роботи в новия си филм Виртуозите братя Пантелееви готвят голям концерт за април Поп кралицата Мадона навърши 60", "date": "2018.08.16", "title": "Видео: Другите новини"}
{"url": "https://www.dnevnik.bg/sport/2018/08/16/3297286_jordi_gomes_se_razdeli_s_levski_antonio_vutov_se/", "text": "Юношата на \"Барселона\" Жорди Гомес вече не е футболист на \"Левски\". 33-годишният полузащитник си тръгва само 13 месеца след като беше привлечен на \"Герена\" като свободен агент. Договорът на испанеца беше до лятото на 2019 г. \"Испанският халф реши да приеме ново предизвикателство в своята професионална кариера\", заявиха от клуба на официалния си сайт. Бившият футболист на \"Барселона\", \"Еспаньол\", \"Съндърланд\" и \"Уигън\" изигра 42 мача за сините, в които отбеляза шест гола.  \"Тръгвам си. Щастлив съм. Готов съм за ново предизвикателство. Времето ми в \"Левски\" беше наистина хубаво. Това е велик отбор с велики фенове. Желая на клуба всичко най-хубаво в бъдеще\", заяви Гомес пред клубната телевизия на \"Левски\". Очаква се испанският полузащитник да продължи кариерата си в кипърския \"Омония\". Той се е разбрал за личните си условия и вече е отпътувал за Никозия, за да премине медицински прегледи и да подпише договор, съобщи \"Гонг\". В същото време друг футболист, който през миналия сезон игра в \"Левски\" - Антонио Вутов, ще продължи своята кариера в \"Ботев\" (Пловдив). Юношата на сините, който е собственост на \"Удинезе\", може да облече екипа на \"канарчетата\" още в градското дерби с \"Локомотив\" в събота. Това ще бъде втори престой за Вутов в \"Ботев\". Той игра за пловдивчани през сезон 2016-17, като помогна на отбора да спечели Купата на България и дори отбеляза гол във финала с \"Лудогорец\". Малко след това атакуващият полузащитник се завърна в родния си клуб. Вутов първоначално имаше договорка да остане в \"Левски\" и през настоящия сезон. Впоследствие обаче  сините се отказаха от 22-годишния футболист , когото продадоха на \"Удинезе\" за близо един милион евро в началото на 2014 г. \"Радвам се, че пак ще играя в \"Ботев\" с Тодор Неделев и другите момчета. С повечето от тях се познавам от предишния ми престой. Тук се чувствам добре, в Пловдив се роди детето ми\", каза Вутов пред \"Дарик\".", "date": "2018.08.16", "title": "Жорди Гомес се раздели с \"Левски\", Антонио Вутов се връща в \"Ботев\""}
{"url": "https://www.dnevnik.bg/v_pamet/2018/08/16/3296168_pochina_kralicata_na_soul_muzikata_areta_franklin/", "text": "Легендарната американска певица Арета Франклин e починала в дома си в Детройт на 76-годишна възраст, съобщи \"Асошиейтед прес\". От няколко дни звездата беше в тежко здравословно състояние, обградена от роднини и близки приятели. През 2010 г. певицата беше диагностицирана с рак на панкреаса, а през 2017 г. обяви, че се оттегля от активна концертна дейност. В последните две години тя беше видимо отслабнала поради болестта. Арета Франклин е един от най-продаваните музикални изпълнители за всички времена, като нейните албуми имат над 75 млн. продажби в света. От края на 60-те е наричана кралицата на соул музиката, но се изявява и в други музикални стилове като джаз и ритъм енд блус, както и в традиционния афроамерикански госпъл. През годините тя прави дуети с много музиканти, между които Луис Армстронг, Лучано Павароти и Джордж Майкъл. В продължение на кариерата си певицата е получавала наградата \"Грами\" 18 пъти, включително една за цялостно творчество. Тя бележи успех и в киното с участието си във филма \"Блус Брадърс\" на режисьора Джон Ландис от 1980 г. А през 1987 г. стана първата жена, приета в Залата на славата на рокендрола. Сред най-известните й песни се нареждат I Say a Little Prayer, Respect и (You Make Me Feel Like) A Natural Women. Арета Франклин е родена през 1942 г. и започва кариерата си на певица още като дете като изпълнител на госпъл. Насочва се към популярната музика на 18-годишна възраст, когато сключва договор със звукозаписната компания \"Кълъмбия рекърдс\", но големият й успех идва, след като подписва с \"Атлантик рекърдс\" през 1967 г. През дългогодишната кариера на музикантката 112 от нейните сингли влизат в класацията на \"Билборд\". Певицата е била женена два пъти и има четири деца. За последен път тя излезе пред публика през ноември 2017 г. на галасъбитие на фондацията на Елтън Джон за борба със СПИН. През същия месец излезе и последният й албум A Brand New Me.", "date": "2018.08.16", "title": "Почина кралицата на соул музиката Арета Франклин"}
{"url": "https://www.dnevnik.bg/sviat/2018/08/16/3297295_turciia_shte_sviva_razhodi_i_investicii_obiavi/", "text": "Турското правителство определено ще съкрати някои бюджетни разходи и ще преразгледа инвестиционните портфейли, но няма да въвежда никакъв контрол над капиталите и страната ще излезе по-силна от сегашната ситуация. Това обяви финансовият министър на страната Берат Албайрак в конферентен разговор с близо 3000 инвеститори и икономисти. Целта бе да бъдат успокоени пазарите и да се разясни какви действия планират властта и регулаторите във връзка с най-мащабното обезценяване на националната валута от 2001 г. насам. Албайрак настоя, че приходната част на бюджета се представя добре и очаква в края на годината първичен бюджетен излишък от 6 млрд. лири (малко над 1 млрд. долара според днешния обменен курс). Нямаме намерение да търсим подкрепа от Международния валутен фонд и ще постигне фискалните си цели чрез затягане на разходите, фискална дисциплина, структурни реформи и повече усилия за привличане на преки чуждестранни инвестиции, добави той. Банковата ни система е стабилна, не виждаме напоследък голямо изтегляне на депозити от нея и и няма да се поколебаем да подкрепим публичните банкови институции, ако те се нуждаят от помощ, каза Албайрак, цитиран от \"Ройтерс\". Той обеща в следващите няколко седмици да обяви допълнителни източници на финансиране. Множество страни по света са изправени пред проблем с американските санкции и отговорът им трябва да бъде координиран, а Турция ще премине през този период с партньори като Германия, Русия и Китай, цитира думите му \"Ройтерс\". Министърът заяви на инвеститорите от цял свят, че корпоративният сектор засега е в \"комфортна позиция\" да покрива краткосрочните си задължения. Напълно разбираме и приемаме всички наши вътрешни предизвикателства, но ще се справим с тази \"пазарна аномалия\", използвайки изключително пазарни средства, обеща той. Преди презентацията му лирата поскъпна с повече от 3% до около 5.7 лири за долар, макар да няма сигнали за намаляване на политическото напрежение между Анкара и Вашингтон. Освовният борсов индекс в Истанбул обаче се понижи с 1.4%, а исканата от инвеститорите доходност по 10-годишните облигации се повиши до 21.37%. Според \"Джей Пи Морган\" властите демонстрират готовност да стабилизират валутата с технически мерки от типа на рестрикции върху валутните суапове и прекратяването на репо аукциони. \"В същото време те отказват да приемат рамките на една ортодоксална политика\", допълват анализаторите на американската банка.", "date": "2018.08.16", "title": "Турция ще свива разходи и инвестиции, обяви финансовият министър"}
{"url": "https://www.dnevnik.bg/video/2018/08/16/3297349_videogaleriia_pet_nezabravimi_parcheta_na_areta/", "text": "Голямата американска певица Арета Франклин e починала в дома си в Детройт на 76-годишна възраст, съобщи \"Асошиейтед прес\". В нейна памет \"Дневник\" припомня пет от най-известните ѝ песни.", "date": "2018.08.16", "title": "Видеогалерия: Пет незабравими хита на Арета Франклин"}
{"url": "https://www.dnevnik.bg/analizi/2018/08/16/3297257_zashto_oshte_ne_e_poiskana_ostavkata_na_direktora/", "text": "Седми ден Търговският регистър не функционира цялостно, четири диска с 25 терабайта информация са излезли от строя, което довело до блокирането на регистъра. До този момент фирмата \"Лирекс БГ\", която го поддържа, не е изготвила официален доклад - поне не е огласен такъв, за причината да \"дефектират дисковете\" (както се изрази вицепремиерът Томислав Дончев). А изпълнителният директор на Агенцията по вписванията Зорница Даскалова заявява за всичко това, че то може да се случи на всяка администрация, \"никой не е застрахован\". щом никой не й търси отговорност. И то след като се разбра, че още през февруари  Инспекторатът на Министерството на правосъдието е препоръчал  на министър Цецка Цачева да наложи дисциплинарно наказание на изпълнителния директор на Агенцията по вписвания заради поредица от нарушения в управлението на институцията. От Главния инспекторат на Министерския съвет обаче, където тя обжалвала заключенията от проверката, я защитили с аргумента, че \"спрямо нея е неприложима дисциплинарната процедура\". Това новоустановено обстоятелство ще се окаже най-същественото от сагата с Търговския регистър. Каквато и да е техническата причина за дефектирането на дисковете (тя може да бъде открита само от безпристрастни и компетентни специалисти), и последиците не са ясни, въпреки че Даскалова успокоява фирми и граждани, че нищо страшно няма да се случи. Чадърът над изпълнителния директор, вдигнат от най-високото място, говори кой и с какви основания подбира кадрите и не дава основания за спокойствие. Потвърждава се хипотезата, че директорът е кандидат и протеже на онези зад завесата, които сега не позволяват на премиера, камо ли на правосъдния министър да поискат оставката на Даскалова за срива на регистъра. Както не са позволили и преди половин година да й бъде потърсена дисциплинарна отговорност за установените още тогава нарушения. Нарушения, които логично са довели до сегашната криза. за който също никой от БНБ не понесе отговорност. Струва си да припомним как на 17 юни 2014-а гуверньорът и УС на БНБ увериха официално, че банката е напълно в ред, и пак те на 20 юни я поставиха под особен надзор. Резултатът бе, че големи кредитополучатели не върнаха парите. Сривът на Търговския регистър, ако не доведе до злоупотреби и загуба /кражба/ на активи, във всички случаи води до хаос и блокаж в неизброими финансови и икономически процеси. И на първо място, до Механизмът на чадъра над отговорните е идентичен. Защото пазачът е един и същ. Едва днес премиерът Борисов  се ангажира , че \"след като се преодолее кризата, там ще бъдат направени промени\". Но въпросът защо не бяха направени промени и потърсена отговорност при първите сигнали за проблем остава валиден. Борисов, изглежда, нехае, че отговорността за всички сривове в крайна сметка се трупа на неговата глава, надява се да е заслужил пощада за това, че не е вземал той решенията.", "date": "2018.08.16", "title": "Защо още не е поискана оставката на директора Даскалова"}
{"url": "https://www.dnevnik.bg/biznes/2018/08/16/3297348_aktivite_na_pensionnite_fondove_narastvat_s_blizo_12/", "text": "Нетните активи на фондовете за допълнително пенсионно осигуряване нарастват с 11.8% за година и към 30 юни възлизат на 13.1 млрд. лв., съобщи Комисията за финансов надзор. Най-голямата част - над 11 млрд. лв. са в универсалните пенсионни фондове, а останалото се разпределя приблизително по равно между професионалните и доброволните. Общите приходи на пенсионноосигурителните дружества през първото полугодие на 2018 г. възлизат на 92.7 млн. лв. и нарастват с 4.48% в сравнение с отчетените приходи през същия период на предходната година. Нетният финансов резултат на дружествата към 30 юни е 33.188 млн. лв. Първи сред универсалните пенсионни фондове, където делът на осигурените е най-голям, е \"Доверие\" с размер на активите от 2.936 млрд. лв. и пазарен дял 26.74%. Втори е \"Алианц\" с активи от 2.356 млрд. лв. и дял 21.47%, следван от ДСК Родина - с активи в размер на 1.747 млрд. лв. и дял 15.93%. В професионалните пенсионни фондове лидер е \"Доверие\" с активи от 255.7 млн. лв. и пазарен дял от 23.7%, следван от \"Алианц\" - със 192.6 млн. лв. и дял от 17.87%. На трето място е \"Съгласие\" със 184.7 млн. лв. и дял от 17.12%. В доброволните пенсионни фондове води \"Алианц\" с активи от 496.6 млн. лв., следван от \"Доверие\" - 152.5 млн. лв. и NN - 141.5 млн. лв.", "date": "2018.08.16", "title": "Активите на пенсионните фондове нарастват с близо 12% за година (коригирана)"}
{"url": "https://www.dnevnik.bg/photos/snimka_na_denia/2018/08/16/3297215_snimka_na_denia_severnoto_siianie_ot_mejdunarodnata/", "text": "Американската космическа агенция НАСА разпространи снимка на Северното сияние, направена от Космоса. Неин автор е космонавтът Александър Герст. Кадърът е от 15 август и е направен от Международната космическа станция.", "date": "2018.08.16", "title": "Снимка на деня: Северното сияние от Международната космическа станция"}
{"url": "https://www.dnevnik.bg/bulgaria/2018/08/16/3297452_ot_nachaloto_na_godinata_nad_5_hil_migranti_sa/", "text": "Турските гранични власти са заловили 13 900 нелегални мигранти през първите осем месеца от началото на тази година при опит да преминат през границите с България и Гърция край Одрин, предаде БТА. По данни на Генералната дирекция по миграцията над половината, или 8561 мигранти, са заловени край турско-гръцката граница, а 5249 - край турско-българската граница. Телените заграждения, които бяха издигнати от България на границата с Турция, са разглеждани като по-трудно преодолима преграда от бежанците. Поради това в последно време те се насочват повече към границата с Гърция, отбелязват експерти. През летните месеци река Марица, която оформя границата между Турция и Гърция, пресъхва, а само малка част - 12.5 км., от границата с Гърция е с телени заграждения. Смята се, че поради това е по-лесно тя да се премине и затова мигрантите се насочват основно по този маршрут към Европа. Районът на град Одрин е отправна точка за мигрантите, пътуващи към Европа. Десетки хиляди се опитват да стигнат до европейските държави по този маршрут. Каналджиите отвеждат мигрантите до военната зона и ги оставят там. Една част се опитват да преминат нелегално границата с България, а друга част се насочват към Гърция.", "date": "2018.08.16", "title": "От началото на годината над 5 хил. мигранти са заловени от турските власти на границата с България"}
{"url": "https://www.dnevnik.bg/sport/2018/08/16/3297458_kopenhagen_i_gol_ot_zasada_prekurshiha_evropeiskata/", "text": "ЦСКА напусна Лига Европа след нова загуба от датския \"Копенхаген\" с 1:2. Червените отпадат в третия предварителен кръг с общ резултат 2:4, въпреки че се понравиха с изявите си срещу един от редовните участници в турнирите.  Както и преди седмица  обаче футболистите на българския тим не се справиха със съперника си. В мача на стадион \"Паркен\" червените бяха спрени от гол от засада, с който датчаните откриха и от зрялата игра на \"Копенхаген\". Двата гола за домакините отбеляза Даме Н’Дой, докато за ЦСКА точен беше Евандро в началото на втората част. Въпреки желанието си футболистите на Нестор Ел Маестро така и не успяха да подложат под сериозен натиск датчаните. За 90 минути ЦСКА отправи само два точни удара, а щурмът им в края беше малко закъснял. Най-сериозната грешка дойде при резултат 1:1, когато само шест минути след изравняването Н’Дой беше изпуснат и вкара втори гол. Равносметката за ЦСКА при участието в Лига Европа е три победи и три загуби при голова разлика 8:6. Треньорът на ЦСКА Нестор Ел Маестро пусна Кристиян Малинов и Николай Бодуров от първата минута, след като двамата изтърпяха наказанията си. Централният защитник замени изгонения от първия двубой Божидар Чорбаджийски, докато Малинов беше на мястото на Жанио Бикел. Българският състав започна активно и опита да притисне домакините без да им дава да наложат натиск. Съставът на Ел Маестро разчиташе на бързи разигравания в средата на терена, като червените опитваха Мауридес да отклонява топката, а останалите да изскачат зад гърба му. При една такава ситуация в петата минута Десподов се измъкна, но беше спрян след флаг за засада на Мауридес, който по-рано опита да играе с топката. Първият удар в срещата беше на актива на ЦСКА. В десетата минута Тиаго получи топката от Джеси и стреля, но топката се отклони в защитник на домакините. От този момент нататък обаче \"Копенхаген\" успя да изравни играта и да действа много по-активно. Футболистите на Стале Солбакен търсеха при всяка възможност нападателя си Н’Дой. Притежанието на топката също беше в полза на датския състав и след 20-ата минута ЦСКА трудно стигаше до наказателното поле на домакините. В 23-ата минута \"Копенхаген\" поведе с попадение именно на Даме Н’Дой. Сенегалецът получи пас от Николай Томсен и прати топката зад Черниаускас – 1:0. Повторенията обаче ясно показаха, че Николай Бодуров прави две крачки напред и оставя Н’Дой в засада при паса на Томсен. Положението беше показано и на видеостената на стадион \"Паркен\", което не накара съдията Халил Юмут Мелер да отмени гола. Попадението на \"Копенхаген\" пък разгневи фенове на ЦСКА, които бяха на централната трибуна на стадиона. По треньора на датчаните Солбакен беше хвърлен предмет, който го уцели в слепоочието, а след това по главата на норвежеца имаше кръв. До края на първата част темпото на игра спадна, а ЦСКА така и не успя да притисне домакините. Червените разчитаха на изсипани топки от фланговете, а и нарушенията в средата на терена зачестиха. След колебливата първа част и нуждата от голове Нестор Ел Маестро веднага предприе промени на почивката. Той извади Джеси и пусна вместо него  последното ново попълнение Евандро . Въпреки това отново датчаните първи стигнаха до опасност, когато левият бек Бойлесен стреля в аут с глава. ЦСКА бързо отговори с един удар на Мауридес с левия крак, но той мина встрани от целта. Червените показаха желание да променят развоя на мача и започнаха много по-често да действат през средата на терена. Именно от там дойде и най-голямата опасност, която доведе до гол. В 58-ата минута Пинто овладя и веднага пусна към Мауридес, а нападателят на червените без да се бави изведе с хубаво подаване Евандро. Резервата напредна и с хладнокръвен удар с десния крак вкара в мрежата на Йоронен – 1:1. Много бързо след гола на ЦСКА \"Копенхаген\" заигра в собствената си половина, а и треньорът Солбакен веднага пусна пусна опитния Квист на терена. Халфът имаше задача да руши играта на ЦСКА и да помага на защитата, а датчаните не изглеждаха подложени на натиск. \"Копенхаген\" се нуждаеше само от шест минути, за да излезе отново напред в резултата. В 64-ата минута Фишер центрира от корнер, а Н’Дой беше напълно непокрит и се разписа с глава. Защитата на ЦСКА беше много лошо подредена, като на два метра нямаше футболист в червено до сенегалеца. Малко по-рано Н’Дой се разписа още веднъж, но попадението му беше отменено заради засада. До края на двубоя ЦСКА опита да вкара още един гол, с който поне да стигне до равенството. Действията на футболистите в червено обаче бяха хаотични и дори появата на Станислав Манолев на терена не успя да помогне.", "date": "2018.08.16", "title": "\"Копенхаген\" и гол от засада прекършиха европейската мечта на ЦСКА"}
{"url": "https://www.dnevnik.bg/sviat/2018/08/16/3297464_trus_ot_53_e_registriran_v_italiia/", "text": "Земетресение с магнитуд 5.3 е регистрирано близо до адриатическия бряг на Италия, съобщи американският геофизичен институт. По предварителни данни то е станало относително плитко - на 12 км дълбочина, северозападно от Фоджа. Засега няма събщения за жертви и сериозни разрушения. Местно издание  посочва , че земетресението е станало в община Монтечилфоне и има леки щети по сгради в района. Жителка на историческия център на Ларино е ранена от паднал корниз на сграда. Уплашените хора са избягали на улиците. В социалните мрежи потребители споделят, че са усетили труса в Неапол и чак в Рим. Скоро след първия трус са последвали поне 6 вторични, единият от тях с магнитуд 5 по скалата на Рихтер.", "date": "2018.08.16", "title": "Трус от 5.3 е регистриран в Италия"}
{"url": "https://www.dnevnik.bg/photos/2018/08/16/3296943_fotogaleriia_svetovnite_snimki_na_denia_-_16_avgust/", "text": "Кулата \"Гардос\" в Белград, Сърбия.", "date": "2018.08.16", "title": "Фотогалерия: Световните снимки на деня - 16 август 2018 г."}
{"url": "https://www.dnevnik.bg/bulgaria/2018/08/16/3297466_durjavata_e_dala_nad_4_mln_lv_prez_2017_g_za/", "text": "През 2017 г. държавата е дала над 4 млн. лв. за сигурността Търговския регистър. Специализирана фирма пък е направила анализ, в който е записала 6 мерки, с които щяло да се гарантира безпроблемно функциониране на регистъра. Това обясни пред Би Ти Ви правосъдният министър Цецка Цачева. Тя добави, че е подкрепила предписаните мерки от страна фирмата, като е дала указания във възможно най-кратък срок Агенцията по вписванията да ги изпълни. За всичко това били нужни финансови средства и по предложение на директора на агенцията Зорница Даскалова са направени промени в бюджета на Министерството на правосъдието, като са осигурени допълнителни пари. Цачева допълни, че със сигурност има виновен за проблема с Търговския регистър и ще се търси отговорност от определени хора. Тя изрази надежда службите да си свършат добре работата. Достъпът до Търговския регистър беше ограничен в края на миналата седмица.  Поетапно бяха пускани различни опции за извършване на справки.  Все още обаче не е възстановен изцяло обемът му на работа. Днес премиерът Бойко Борисов обяви, че  ще търси отговорност на тези, от които зависи управлението на тези системи.  \"Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа\", добави той и увери, че \"няма как да изчезне информация от регистъра\". Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта, основно заради недомислена законодателна промяна, вписването на промени в дружествата започна да се бави с над 30 дни. Директор на Агенцията по вписванията е Зорница Даскалова. Преди да заеме поста тя беше член на Комисията за защита на конкуренцията (КЗК). Докато е там при нея попадат доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". От общо 33 такива 18 са разпределени именно на Даскалова.", "date": "2018.08.16", "title": "Държавата е дала над 4 млн. лв. през 2017 г. за сигурността на Търговския регистър"}
{"url": "https://www.dnevnik.bg/sport/2018/08/16/3297512_ludogorec_stigna_pleiofite_v_liga_evropa_sled/", "text": "Лудогорец\" се класира за плейофната фаза в Лига Европа, отстранявайки босненския \"Зрински\" (Мостар), въпреки че завърши наравно 1:1 като гост. Седмица, след като беше победил  с 1:0 вкъщи  българският шампион отново игра неубедително, но стигна последното стъпало преди групите. Клаудиу Кешеру изведе \"Лудогорец\" напред в 24-ата минута, а след грешка на Хорхе Броун в добавеното време \"Зрински\" изравни с точен изстрел на Неманя Билбия. В следващия кръг \"Лудогорец\" ще срещне  грузинския \"Торпедо\" (Кутаиси) . Съставът загуби с 0:2 при гостуването си на \"Кукеши\" и беше на крачка от сензация, след като в първия мач беше спечелил с 5:2. Все пак грузинският тим продължава напред след общ резултат 5:4. Мачовете между \"Лудогорец\" и \"Торпедо\" ще са на 23 и 30 август. Първата среща ще бъде в Грузия. Главният мениджър на \"Лудогорец\" Пауло Аутуори заложи на всичко най-добро, но домакините започнаха много активно. На терена в Широки брег футболистите на \"Зрински\" действаха със самочувствие и имаха няколко положения. \"Лудогорец\" влезе по-трудно в срещата, играеше на по-ниска скорост и до средата на първата част голови положения липсваха. Едва в 24-ата минута българският шампион успя да поведе с точно изпълнение на Кешеру. Той получи подаване от Върджил Мисиджан, а изстрелът му се отклони в защитник на \"Зрински\" и влезе в мрежата. До края на първата част \"Лудогорец\" имаше още две отлични възможности, които отново се откриха пред Кешеру. Румънецът обаче не се справи, а в края на първото полувреме от два метра уцели вратарят на \"Зрински\" Солдо. След почивката головите положения бяха малко, а сред най-интересните моменти беше опасно изчистване на Козмин Моци, който за малко не изненада вратаря си Броун, насочвайки топката близо до гредата. С изтичане на минутите футболистите на \"Зрински\" не рискуваха и не атакуваха масирано, въпреки пасива си от два гола. \"Лудогорец\" пък пропусна още няколко възможности чрез Мисиджан, както и чрез Вандерсон, чийто удар беше избит от голлинията в 69-ата минута. В края на двубоя грешка на Хорхе Броун позволи на Неманя Билбия да отбележи на празна врата.", "date": "2018.08.16", "title": "\"Лудогорец\" отново не убеди срещу \"Зрински\", но стигна плейофите в Лига Европа"}
