{"url": "https://www.dnevnik.bg/sport/2018/08/19/3298540_ludogorec_nanese_purva_zaguba_na_cska_i_ostavi_levski/", "text": "Шампионът \"Лудогорец\" спечели дербито с ЦСКА от петия кръг на Първа лига, надделявайки над червените с 1:0 в Разград. Единственият гол в мача вкара Вандерсон в 21-ата минута, наказвайки колективна грешка на вратаря и защитата на гостите. Двубоят беше изпълнен с нервни моменти и повече битка, като качествените изпълнения останаха настрана заради залога. Червените загубиха за пръв път през сезона, след като до момента имаха четири поредни победи. Това е и първият мач, в който тимът на Нестор Ел Маестро не се разписа. За \"Лудогорец\" победата е  втора поредна след тази над \"Витоша\"  преди седмица. Седемкратният шампион се реваншира и за поражението си от \"Локомотив\" (Пловдив) в предишното си домакинство. Успехът на \"Лудогорец\" над ЦСКА остави  \"Левски\" на върха в Първа лига . След пет кръга сините са с 13 точки, с една повече от червените. \"Лудогорец\" излезе трети с 10. Мениджърът на \"Лудогорец\"  Пауло Аутуори  направи интересни промени в титулярния си състав, в който се завърна звездата Марселиньо.  Бившият играч на ЦСКА Антон Недялков  започна като централен защитник на мястото на Рафаел Форстър, който пък беше извън групата. ЦСКА заложи на сигурност в средата на терена, където Нестор Ел Маестро заложи на трима – Кристиян Малинов, Рубен Пинто и Жанио Бикел. Плеймейкърът Тиаго Родригес беше изместен на левия фланг, а останалите в атака бяха Кирил Десподов и Мауридес. В последния момент от групата заради контузия отпадна Божидар Чорбаджийски. Двубоят започна с много високо темпо и доста агресия от двата тима. Още преди да са изтекли две минути Дяков фаулира грубо Десподов в средата на терена, но се отърва без картон. В петата минута официално предупрежение пък получи Малинов. Първият точен удар в мача беше дело за ЦСКА в 10-ата минута. Мауридес обаче не успя да затрудни по никакъв начин Хорхе Броун. Само три минути по-късно \"Лудогорец\" отговори с изстрел от пряк свободен удар на Марселиньо. Той беше избит от Черниаускас, а при добавката Вандерсон прати топката в аут. Постепенно ЦСКА притъпи натиска на \"Лудогорец\" и опита да изнесе играта в по-предни позиции, но оставяше доста празни пространства в своята половина. Футболистите в червено оголиха фланговете си и платиха в 21-ата минута. Пас на Перейра за Десподов беше пресечен от Натанаел, който без да се бави изведе Вандерсон на десния фланг зад гърба на защитата. Черниаускас излезе предвидливо и първоначално спря нападателя, след което реши да продължи да го пресира, а не да се върне на голлинията си. Вандерсон без да се бави се завъртя и с левия крак прати топката в опразнената врата – 1:0. В ситуацията защитата на ЦСКА допусна няколко грешки, като освен, че се оголи, нито един от бранителите в червено не се върна на голлинията, за да покрие излизането на Черниаускас. До края на първата част ЦСКА имаше една възможност на сметката си, но изстрел на Тиаго по диагонала не беше голяма трудност за Броун. На почивката Ел Маестро извади Жанио Бикел, за да пусне Едвин Джеси, а ЦСКА заигра с двама нападатели. Въпреки това червените не успяха да наложат контрол над мача. Те останаха с човек по-малко в средата на терена, където \"Лудогорец\" вече имаше предимство. Освен това шампионите започнаха умело да използват фланговете особено отдясно, където Мисиджан имаше преимущество срещу младия Ангел Лясков, който за капак беше и с картон. Едва четвърт час преди края ЦСКА се активизира и удари греда. Това стана след изненадващ удар на Тиаго от фаул, а топката кацна върху гредата. Малко по-късно Хорхе Броун сам си създаде проблеми, след като изритвайки топката удари Светослав Дяков в гърба. От ЦСКА обаче не се възползваха в ситуацията. До края Мауридес имаше две добри възможности, но не успя да се възползва. Двубоят завърши с нерви между бразилския нападател на червените и Козмин Моци. Двамата цял мач водеха здрава битка, а Мауридес два пъти искаше и дузпа заради намеси на румънския защитник. В края пък реакцията му беше предизвикана от провокация на Моци към феновете на ЦСКА.", "date": "2018.08.19", "title": "\"Лудогорец\" нанесе първа загуба на ЦСКА и остави \"Левски\" на върха в класирането"}
{"url": "https://www.dnevnik.bg/sport/2018/08/19/3298398_mourinyo_se_zaiade_sus_siti_parite_ne_mogat_da_kupiat/", "text": "Мениджърът на \"Манчестър юнайтед\"  Жозе Моуриньо  не се нуждаеше от много време след началото на сезона, за да влезе в полемика с градския съперник \"Сити\". Португалецът се обърна към \"гражданите\" на пресконференцията си преди сблъсъка с \"Брайтън\" от втория кръг, обявявайки че богатите клубове могат да купят качествени играчи, но не мога да си купят класа. Моуриньо беше попитан за  документалната поредица на \"Амазон\"  посветена на историческия триумф на \"Сити\" от миналия сезон. Португалецът каза, че не я е гледал, но знае някои неща. \"На първо място мисля, че можеш да имаш хубав филм без да показваш неуважение към останалите. Не съм го гледал, но знам някои неща. Реакцията ми е, че когато си богат клуб нямаш проблем да купиш топ футболисти, но не можеш да си купиш класа\", каза Моуриньо. Той също участва индиректно в поредицата на \"Амазон\", като още в първия епизод са излъчени кадри от начина, по който Моуриньо се лиши от услугите на  Кевин Де Бройне  в \"Челси\", който сега пък е една от звездите на \"гражданите\". \"И понеже аз също съм във филма би трябвало да поискам някакви почести, нали така. Вие знаете, че един филм без мен няма да се продава достатъчно, затова трябваше да съм в него\", продължи Моуриньо. Той се заяде с \"гражданите\" и по повод дербито от края на миналия сезон. \"Сити\" прие \"червените дяволи\" на \"Етихад\" надявайки се да грабне титлата седем кръга преди края с рекордно ранно спечелване. Въпреки това  \"Юнайтед\" направи зрелищен обрат от 0:2 на почивката, за да отложи шампионските тържества . Тогава от \"Сити\" имаха и специални фланелки, подготвени за евентуален празник, а португалецът не пропусна да го припомни. \"Ще се откажа да си искам почестите в този филм, ако ми изпратят една от специалните им фланелки. Мисля, че на тях пишеше: \"Направихме го в дербито\". Ако ми пратят една такава се отказвам от филма\", завърши Моуриньо.", "date": "2018.08.19", "title": "Моуриньо се заяде със \"Сити\": Парите не могат да купят класа"}
{"url": "https://www.dnevnik.bg/zdrave/2018/08/19/3298417_kogato_rodilkite_umirat_a_istoriite_se_povtariat/", "text": "В последните седмици новините по телевизията на два пъти започват с трагична вест: смърт на бременна жена по време на раждане. Обикновено репортажите представят съсипаните безпомощни близки и телеграфните, предпазливи становища на институциите, очакващи \"резултатите от проверката и аутопсията\". Задължителни са и изявленията, които съвсем  . Не мога да не бъда по-съгласна. И все пак какво прави впечатление във всички тези истории, които се разказват през различни погледи? Това, че се повтарят. Повтарят се твърдения за: В същото време, когато периодично и за кратко чрез гласа на тежко увредени бременни и раждащи жени или техните близки, се повдигат отделни въпроси, не бива да скриваме главите си в пясъка, под предлог, че очакваме резултат от проверкаили влязло в сила съдебно решение. Каквото и да установят тези проверки или решения, те ще отразяват само причината за една поредна човешка трагедия, но няма да ни дадат отговори на въпросите: Защо   за медицински грешки (данните са публикувани в изследването \"Медицинският деликт\", издадено през януари 2018г.)? Защо една трета от тези дела са провокирани от сериозни пропуски в комуникацията между лекар и пациент? Защо  , проведено сред близо 4000 раждали жени, показва, че спрямо всяка втора раждаща жена е прилаган методът Кристелер? За да не бъда атакувана, че правя заключения, изискващи медицинско образование, ще добавя:   се посочва, че няма доказателства за ползите и станичните ефекти от прилагането на този метод. В   от миналата година по дело за смърт на новородено,  Защо съществува напрежение между раждащите жени и персонала в лечебните заведения, а оплаквания от грубо отношение, незачитане на информирания избор на жената и извършването на ненужни манипулации и дейности са много чести? Отговорът на тези въпроси няма да се появи като коментар във Фейсбук, разговор в сутрешен блок или в съдебно заседание. Моят коментар може би ще бъде посрещнат с негодувание от лекарите-специалисти и акушерките, но целта ми не е да обвинявам или да раздавам он лайн правосъдие. Просто бих искала да съобщя някои факти:  Не са приети критерии, чрез които да се измерва качеството на родилната помощ в България. Поради тази причина не се води статистика, включително за обикновени неща, като брой епизиотомии, брой на раждания с приложен форцепс, брой на регистрирани сериозни нежелани събития в акушерството и други. Не се правят анализи на причините за настъпване на сериозни нежелани събития в лечебни заведения, поради което не разполагаме с почти никакви данни, които да помогнат за подобряване на пациентската безопасност. Липсата на данни означава, че нито едно твърдение не може да се отрече или потвърди. С един и същ успех някой може да твърди, че родилната помощ в България е отлична или трагична. Предвид обстоятелството, че майчината грижа е приоритет в нашето здравеопазване, създаването на гаранции, че се практикува медицина, базирана на доказателства, е крайно наложително. В дискусията за повишаване на качеството на родилните грижи и създаването на конкретни стандарти, програми за повишаване на качеството и контрол на риска, е необходимо да участват всички: професионалисти, политици, активисти, пациенти. Това е крайно наложително, ако не желаем след няколко месеца отново едните да (се) обвиняват, а другите да (се) оправдават!", "date": "2018.08.19", "title": "Когато родилките умират, а историите се повтарят"}
{"url": "https://www.dnevnik.bg/bulgaria/2018/08/19/3298424_remontut_po_ul_graf_ignatiev_pak_shte_dovede_do/", "text": "На 20 август (понеделник), заради подмяна на уличен водопровод на ул. \"Граф Игнатиев\", се налага спиране на водоподаването от 8 до 18 ч на клиентите на \"Софийска вода\", живеещи в района на пл. \"Славейков\", ул. \"Уилям Гладстон\" от ул. \"Ангел Кънчев\" до ул. \"Граф Игнатиев\", ул. \"Дякон Игнатий\" от ул. \"Граф Игнатиев\" до ул. \"Генерал Гурко. Това се съобщава на сайта на \"Софийска вода\". Преди дни отново заради същия ремонт , но аварийно и без предупреждение, част от центъра отново остана без вода. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Граф Игнатиев\" на кръстовището с ул. \"Георги С. Раковски\". Отново утре, във връзка с подмяна на пожарен хидрант на ул. \"Качаник\", жк. \"Света троица\", се налага и спиране на водоподаването от 9 до 18 ч за живеещите в района на: ул. \"Качаник\" от ул. \"Цар Симеон\" до ул. \"Цар Иван Александър\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Качаник\" на кръстовището с ул. \"Цар Симеон\". Във връзка с подмяна на сградно водопроводно отклонение на ул. \"Свети Свети Кирил и Методий\", с. Бусманци се налага спиране на водоподаването от 9:30 до 16:30 ч в района на: ул. \"Свети Свети Кирил и Методий, ул. \"Сух Искър\" и ул.\" Лашова\" №2. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Свети Свети Кирил и Методий № 13.", "date": "2018.08.19", "title": "Ремонтът по ул. \"Граф Игнатиев\" пак ще доведе до спиране на водата в района утре"}
{"url": "https://www.dnevnik.bg/evropa/2018/08/19/3297789_ispanskite_maslini_-_porednata_jertva_na_amerikanskata/", "text": "Временните мита, които САЩ въведоха за вноса на испански маслини миналата година, вече се отразиха сериозно на засегнатия от безработица испански юг. С постоянните, дори още по-високи мита бъдещето на испанските производители на маслини изглежда мрачно. Американското  решение за налагане на мита  върху вноса на испански маслини нанася щети. Секторът отчита спад на търсенето, а заетостта намалява особено в икономически уязвимия испански юг. \"Някои компании отчитат спад на производството с 20% и вече трябваше да направят промени в персонала\", каза генералният секретар на Асоциацията на испанските износители на трапезни маслини Антонио де Мора. Голямата част от производството на маслини е съсредоточена в южната област Андалусия, един от испанските райони, които са най-силно засегнати от безработицата. Около 8 хил. работни места в областта са пряко свързани с отглеждането на маслини, а други 8 хил. са свързани косвено с бизнеса. Към това се прибавят и многото сезонни работници, необходими за беритбата между септември и октомври. \"Това е голям удар\", казва Де Мора. \"Тепърва предстои да усетим най-тежките последици. САЩ са основният пазар за испанските маслини на стойност над 70 милиона евро (79.75 милиона долара). Не мислим, че това означава тотален срив на сектора, но ще има доста последици\", допълни той. Испания е световен лидер в отглеждането и износа на трапезни маслини. Според испанското министерство на селското стопанство Испания има най-големия дял в ЕС, възлизащ на 71%, а в световен мащаб делът й от производството е 22%. На 10 юли Комисията за международна търговия на САЩ (федерална агенция, която е част от министерството на търговията) постанови, че Това заключение бе зелената светлина, необходима от законова гледна точка, за превръщането на временните мита, въведени миналата година, в постоянни. Комисията разследваше едновременно с министерството на търговията и двете ведомства стигаха до едно и също заключение: испанските маслини получават субсидии и се продават в САЩ на по-ниска цена от стойността им. Комисията потвърди решението на министерството на търговията да наложи заради субсидиите мита на няколко испански производители на маслини на средно равнище 14.75%, както и антидъмпингови мита от средно около 20%. Така испанските маслини са на американския президент Доналд Тръмп. През изминалите няколко месеца САЩ наложиха  мита на стоманата и алуминия от ЕС , а наскоро заплашиха  с мита до 20%  и вноса на европейски коли. \"От известно време твърдим, че заплахата, надвиснала за всички европейски продукти, е още по- тревожна за нас от загубите за сектора ни\", обяснява Де Мора. Американският министър на търговията Уилбър Рос, 80-годишен мултимилионер, говорещ меко, но решително, бе човекът, когото Тръмп избра, за да приложи на практика предизборния си лозунг \"Америка на първо място\" в търговската политика. И Рос направи точно това - прегледа целия внос в САЩ, за да види дали вносителите се облагодетелстват от това, което Тръмп определя като нечестни практики спрямо американския търговски баланс. Испанските маслини са част от този внос. Вносът на испански черни маслини е бил на стойност около 67.6 милиона долара (57.7 милиона евро) миналата година според американското министерство на търговията. Министерството установи, че испанските износители продават продукцията си на цена с 16.88 - 25.5% по-ниска от \"справедливата\". Въвеждането на временните мита от 22% доведе до спад на испанския износ за САЩ с 42% през първото тримесечие на годината според Асоциацията на испанските износители на трапезни маслини. Новите мита са на равнище близо 35%. В Андалусия страхът е осезаем. На 5 юли няколко хиляди души се събраха пред американското консулство в регионалната столица Севиля, за да защитят трапезната маслина. Компаниите от сектора вече търсят алтернативи, проучвайки дали могат да намерят нови пазари, за да компенсират загубите в САЩ, според Де Мора. \"Те ще направят всичко възможно. Това обаче изобщо няма да компенсира загубите, които ще понесем\", казва Де Мора. /БТА", "date": "2018.08.19", "title": "Испанските маслини - поредната жертва на американската търговска война"}
{"url": "https://www.dnevnik.bg/sviat/2018/08/19/3298025_kitaicite_s_malko_deca_da_plashtat_vnoski_vuv_fond_za/", "text": "Предложение на китайски изследователи да принудят двойки с по-малко от две деца да дават средства на \"фонд за размножаване\" предизвика буря от критики в Китай и бе заклеймена като \"абсурдна\" и \"безсмислена\". Тя обаче насочва вниманието към застаряващото население на страната. Заради тенденцията, която се очаква да се разгърне в средата на идното десетилетие, Пекин разреши преди две години на двойките в градовете да имат две деца, но тази политика засега не дава исканите резултати. Миналата година ражданията намаляха с 3.5% заради факта, че има по-малко жени в репродуктивна възраст, а и много двойки отлагат момента, в който искат да имат деца, пише \"Ройтерс\". Затова китайски изследователи предложиха \"фонд за размножаването\" да предлага помощи на големи семества, а вноските в него да се правят всяка година от хора на възраст под 40 г., които нямат две деца. Идеята дойде първоначално от двама учени в подкрепян от държавата институт, които аргументираха предложението с нужда да се насърчи раждаемостта, тъй като очакват тя да падне рязко в следващите две или три години. Алтернативите И държавната телевизия обаче отхвърли идеята с думите, че това \"не е за вярване\". \"Можем да насърчаваме хората да имат повече деца чрез пропаганда и политики на стимули, но не можем да наказваме семейства, които избират да нямат деца в името на \"фонд за размножаване\",\" написа телевизия CCTV в съобщение на сайта си. Според позицията вместо това трябва да се помисли за данъчни облекчения, стимули и по-големи публични разходи, за да се разсеят притесненията на младите за това колко струва отглеждането на деца. В някои региони властите вече удължават майчинството и предлагат помощи за второ дете, но критици се опасяват, че това само ще засили дискриминацията срещу жените в Китай, тъй като работодателите ще ги обвиняват за увеличилите се разходи.", "date": "2018.08.19", "title": "Китайците с малко деца да плащат вноски във \"фонд за размножаване\", предложиха учени"}
{"url": "https://www.dnevnik.bg/sviat/2018/08/19/3298425_erdogan_vuznameriaval_da_razshiri_zadgranichnite/", "text": "Турският президент Реджеп Ердоган обяви, че възнамерява да разшири задграничните военни операции на армията, предават световните агенции, информира БНР. На  конгреса на неговата управляваща \"Партия на справедливостта и развитието\"  президентът заяви, че ще \"пресуши изворите на заплаха\" за неговата страна в Сирия и Ирак. \"Няма да допуснем създаването на терористичен коридор по нашите граници. Няма да се предадем на тези, които се определят като наш стратегически партньор, а в същото време ни превръщат в стратегическа цел\", обяви Ердоган. Това негово изявление пред препълнената зала в Анкара вероятно ще влоши още повече обтегнатите отношения със Съединените щати, коментират някои медии. В северна Сирия двете страни, партньори в НАТО, са изправени една срещу друга. Вашингтон подкрепя кюрдските бунтовници, които отбелязват значителни успехи в борбата срещу терористичната организация \"Ислямска държава\". А турските сили смятат бунтовниците за паравоенна част от забранената прокюрдска партия ПКК. Турската армия на два пъти навлиза в сирийска територия в северозападната част на страната в района на Африн. Турция е в конфликт и с кюрдите в Ирак, като навлезе в северната част на страната, където кюрдската партия ПКК има силни позиции. Миналия септември кюрдите в този район на Ирак проведоха референдум и се обявиха за независимост от Ирак. Багдад и Анкара са категорично против създаването на кюрдска държава.", "date": "2018.08.19", "title": "Ердоган възнамерявал да разшири задграничните военни операции"}
{"url": "https://www.dnevnik.bg/kultura/2018/08/19/3292535_otkus_ot_edno_liato_v_italiia_na_pip_uiliams/", "text": "В търсене на добрия живот – разказ на една австралийка за лято, прекарано в Италия! Топла история за италианското умение да се живее в хармония с природата, без да се бърза постоянно, разказва австралийката Пип Уилямс в книгата си \"Едно лято в Италия\". Авторката ни повежда на забавно приключение из най-различни места на Апенините – Рим, Венеция, района на Неапол, областите Тоскана, Емилия-Романя и Калабрия, разказвайки истинската история на семейството си, решило да осъществи своята мечта и да заживее спокойно сред природата, отглеждайки собственоръчно храната си. Питали ли сте се какво печелим и какво губим, ако решим да последваме мечтите си и да сложим черта на всичко, което ни натоварва в сивото градско ежедневие? А колко по-добре бихме живели, ако не се налага непрестанно да бързаме и да се съобразяваме с графици, разписания и срещи? Австралийката Пип Уилямс е потърсила отговорите на тези въпроси в книгата си \"Едно лято в Италия\", на чиито страници разкрива душата си, разказвайки как заедно със съпруга си Шанън успяват да осъществят мечтата на живота си: да заживеят бавен, спокоен живот в хармония с природата, докато отглеждат сами храната си и прекарват време с хората, които обичат. Всичко започва в малката им \"къщичка кутийка\" в Сидни, в техния преден двор с площ от едва два квадратни метра, в чийто ъгъл Пип и Шанън посаждат лимоново дръвче. Скоро след това семейството осъзнава, че щастието, което им носи собственоръчното отглеждане на храна в двора, е несравнимо с нищо на света. Скоро семейството се мести в друг район в Австралия, където разполага с по-голям двор, в който и двамата прекарват огромна част от времето си в градинарство. Работата извън дома и текущите задачи обаче изискват своето. Така Пип и Шанън се изправят пред ситуация, в която трябва да избират между дългогодишната си кариера и мечтата си да заживеят спокойно, като се отдадат на природосъобразен начин на живот в провинцията, прекарвайки времето си в собствена ферма. Решението е да осъществят това, за което мечтаят най-силно. И двамата напускат работа, вземат децата си и отиват да търсят добрия живот далеч от дома – в тъй привлекателната и плодородна Италия, където живеят като доброволни работници в био ферми. В рамките на едва няколко месеца семейството на Пип и Шанън посещава ферми из емблематични градове и региони на Ботуша – столицата Рим, градът на гондолите Венеция, провинциалната Тоскана, крайбрежието на Амалфи в района на Неапол, местностите Емилия-Романя, Пиемонт, Калабрия и др. \"Едно лято в Италия\" (с подзаглавие \"В търсене на добрия живот\") е не просто увлекателен пътепис, посветен на Италия, а реална история за това колко щастлив и удовлетворен се чувства човек, когато сложи черта на сигурния, но скучен живот и поеме по неотъпкания път, за който сърцето му нашепва. Затова забавете пулса на всекидневието си, отпуснете се с тази книга и открийте как да промените живота си към добро. И да усетите неговата истинска сладост – по италиански. \"Онова, което сърцето ти смята за велико, е наистина велико. Онова ударение, което поставя душата, е винаги правилно.\" Ралф Уолдо Емерсън Превод Надя Златкова Корица Дамян Дамянов ТОСКАНА (Отдих) Ванът се изкачва все по-нагоре и пътят става тесен и неравен. Расина би трябвало да е на половин час с кола от фермата, но пътуваме вече четиридесет и пет минути. Последната джелатерия беше на гарата. Когато Стефан се отклонява от пътя и спира в едно грубо разчистено място в гората, сърцето ми се разтуптява силно. Спокойното му държание приема зловещ нюанс, а предложението му да из¬лезем от вана, ми се струва подозрително. Поглеждам към Шанън, но той не забелязва нищо. Привличам момчетата към себе си и заставаме с гръб към сенките на дърветата. Как е възможно да сме толкова глупави? Да се качим във вана на непознат, да поставим децата си в опасност? Стефан прави знак към Шанън, рязка инструкция да го последва към задната част на вана. Опитвам се да възразя, мислейки за стопаджии с раници в затънтените области на Австралия, но Шанън е като омагьосан. Сладостта на мед, топлината на усмивка, хипнотичното жужене на пчели. \"Ела в гостната ми\", казал паякът на мухата. Представете си радостта ми (и лекия срам), когато Шанън се появява иззад вана, изглеждайки като войник от \"Междузвездни войни\". На Ейдън му трябва само секунда, за да се присъедини към мъжете, и скоро тримата тръгват по пътеката, за да проверят кошерите, които Стефан държи в тази част но гората. Когато десет минути по-късно Ейдън се затичва обратно при мен, усмивката му вещае добро за престоя ни при този загадъчен пчелар. – ...след това отряза клона от дървото, а пчелите остана¬ха на него като голяма топка желе и целите потрепваха и се извиваха. Той ги изтърси в един празен кошер, но те остават само ако има царица, затова ще ги сложи във вана с нас и ще ги откара у дома... Двамата с Райли започваме да замахваме към невидими пчели. Ейдън, който проваляше всичките ми опити да го науча нещо за Италия, току-що бе попил информация. Какво облекче¬ние. Сега мога да оправдая дългото му отсъствие от училище. Една симфония от бръмчене става фон на останала¬та част от пътуването ни до фермата. Отвръщам поглед от хълмовете и поглеждам към мъжа, който шофира. Стефан има телосложение като това на Шанън – слаб е, а очертанията на ръцете му предполагат жилавост и сила. Двамата с жена му Улрике се преместили от Германия в Ита¬лия преди тридесет години. Работили в една ферма и след известно време решили, че този начин на живот им харесва. Преди дванадесет години се установили високо в хълмовете на Тоскана с петте си деца. Започвали да отглеждат пчели и да приемат доброволци, които работят в био ферми. Вече съм сигурна, че Стефан няма намерение да ни на¬вреди, но все още имам само повърхностното си първоначално впечатление за него – посивяваща коса, почерняла от слънцето кожа, обрулено лице, което става привлекателно заради постоянната му приятелска усмивка. Привлекателен е и ми хрумва, че след петнадесет години Шанън може би ще изглежда така. Обръщам се отново към хълмовете, за да скрия изчервяването си. Когато за първи път започнахме да говорим за това при¬ключение, аз проверих организацията за работа на доброволци в био ферми, за да видя как са го направили други семейства. Надявах се да намеря съвети за пътуване с деца и идеи за това какво да очаквам от фермите, в които щяхме да работим. Имаше много малко, повечето бяха блогове за пътувания, написани от млади мъже или жени, но имаше и един, написан от четиричленно австралийско семейство. Любимата им ферма беше в Тоскана. Сред описанията на каменната къща, плувния басейн, грижата за пчелите и печенето на сладкиши беше и фактът, че семейството било на¬станено в удобен апартамент. Звучеше повече като почивка в провинцията, отколкото като работа във ферма. Идеалното място, откъдето да започнем живота си на доброволци в био ферми. Вече почти пристигаме. Докато се движим по черния път, гората ни заобикаля отвсякъде. Нямам търпение да се настаним в апартамента си, да извадим малкото си вещи и да го превърнем в наш дом за следващите три седмици. И се надявам да се сприятелим със семейството. До този момент никога не се бях замисляла за другата възможност. Но истинското очакване е за това какво ще правим тук и какво ще научим. Представям си поляна с цветя, по коя¬то са пръснати кошери, и ние четиримата събираме мед. Но вместо да съм облечена с бял гащеризон и защитна качулка, аз изглеждам невероятно в лятна рокля, която всъщност не донесох, защото вече не се побирам в нея. Не мога да продължа с тази фантазия и решавам, че предпочитам да съм затънала до лакти в извара или може би да пека хляб с квас. Представям си следобед със Стефан, който ни показва как да правим свещите от пчелен восък, които видях отзад във вана, когато гората изведнъж се отдръпва. Представите ни за фермите, в които ще работим, са на обвити в глицинии вили. Опитахме се да се подготвим за нещо по-прозаично, но знаехме, че ще се разочароваме, ако отидем на другия край на света и се озовем пред величествената гледка на жилищен комплекс. Когато ванът спира, ние се изсипваме навън. Няма глициния, но виждаме стара каменна къща и всички въздишаме с облекчение. Когато човек описва Ил Му¬лино, клишетата са неизбежни – фермата е туристически по¬стер, превърнат в реалност. Къщата се издига от едната страна на пътя, по който дойдохме, и от комина й се издига обеща-ваща струйка дим, привличащ погледа към хълмовете отзад. Другата страна на пътя, който отново изчезва в гората, е заета от група също толкова красиви сгради. Те гледат над долината към маслинова горичка. Стефан ни казва, че включват едно студио и два апартамента и аз съм безкрайно доволна. Едно момиче на около тринадесет – дълга руса коса и стройната, безполова фигура на предпубертета – изтичва към вана, жестикулирайки към близкото черешово дърво. Потокът от немски думи ни напомня за произхода на семейството. Източникът на вълнението й е рояк пчели, увиснали като гигантски извиващ се плод от един висок клон. Стефан взима стълбата от вана, облича униформата си на междузвезден войник Около пчелите е нужно спокойствие, а Стефан е самото му олицетворение. С димящ парцал в едната ръка той разтя¬га стълбата до най-голямата й височина. Когато става ясно, че не може да достигне рояка, не следва ядосано поклащане на глава или немски ругатни. С плавно движение той се настанява на един от по-високите клони. Със следващото ляга върху клона, на който са се заловили пчелите. Долу на земята аз се тревожа. Той не е едър, но и клонът не е много дебел. Марта, дъщеря му с дългата руса коса, продължава да му говори с тон, който ми напомня за момен¬тите, в които момчетата ми разказват за деня си в училище, докато аз приготвям обяда. Искам тя да замълчи, да го оста¬ви да се съсредоточи. Ако аз бях горе на клона с рояк пчели, няколко бързи молби да мълчи, щяха да са границата на разговора ми. Накрая, зашеметени от дима, пчелите позволяват да ги спуснат в една кутия. По-късно Стефан ще ги настани заедно с пчелите, които пътуваха с нас от гората. Идва време за запознанството. Една красива млада жена на име Симона е четвъртото дете на Стефан и Улрике, а малкото момиченце в ръцете й е дъщеря й Амели. Симона обяснява, че братята й Джовани и Херман живеят в друга част от фермата, а сестра й Ева учи във Флоренция. Марта, така оживена по-рано, сега се скрива зад майка си и поздравът й е заглушен от ръката, която непрекъснато държи пред устата си. Подражавайки й, Ейдън и Райли се скриват зад полата ми и промърморват нещо, което прилича на \"здравейте\", при всяко представяне. Децата във фермите са от съществено значение за успе¬ха на това пътуване. Като доброволци двамата с Шанън ще работим по много часове на ден. Искаме момчетата да имат приятели и възможността да научат езика чрез игра. Марта, която е година по-голяма от Ейдън, е детето, на което възла¬гаме надеждите си в тази ферма, но това ниво на стеснител¬ност можеше да означава три седмици живот зад полите ни. Докато децата ни правят всичко възможно да избегнат погледите си, ние с Улрике разменяме по един от онези, кои¬то са над всеки език и всяка култура. С отработено движение и двете навеждаме глави и започваме да шепнем сходни неща на различни езици. И трите деца се измъкват по малко иззад сенките на майките си. Това е някакво начало. – Елате с мен – казва Стефан.", "date": "2018.08.19", "title": "Откъс от \"Едно лято в Италия\" на Пип Уилямс"}
{"url": "https://www.dnevnik.bg/sport/2018/08/19/3298414_filip_lam_shte_rukovodi_organizacionniia_komitet_na/", "text": "Бившият капитан на германския национален отбор и световен шампион от 2014 г. Филип Лам ще ръководи Организационния комитет за  европейското първенство през 2024 г. , ако Германия спечели. Това обяви Германският футболен съюз (DFB) на сайта си. Лам беше част от националния тим в продължение на десет години – между 2004 и 2014-та, като се отказа веднага след световното първенство в Бразилия. В момента той е посланик на кандидатурата на Германия за Евро 2024, а страната спори с  Турция . Европейската футболна асоциация (УЕФА) ще обяви избора на  домакин на първенството на 27 септември . \"Моето желание беше да съм посланик и да помагам с каквото мога в дългосрочен план\", каза 34-годишният Лам в съобщение на сайта на DFB. \"Сега обаче ми се отваря нова възможност и съм много развълнуван\". Според DFB решението е прието радушно от Борда на директорите, както и от обществеността в Германия. \"Филип Лам има огромни заслуги към германския футбол не само докато беше футболист, но и след като спря. Той е отличен посланик на нашата кандидатура, но смятаме, че е готов да бъде ръководител на целия организационен процес\", съобщиха от футболния съюз. За последно Германия беше домакин на голямо първенство през 2006 г., когато прие световното първенство. В момента страната е фаворит в надпреварата с Турция.", "date": "2018.08.19", "title": "Филип Лам ще ръководи организационния комитет на Германия за Евро 2024"}
{"url": "https://www.dnevnik.bg/bulgaria/2018/08/19/3298430_spored_zornica_daskalova_imalo_natisk_za_prikrivane_na/", "text": "Бившият вече изпълнителен директор на Агенция по вписванията Зорница Даскалова  обяви, че с политически натиск е бил направен опит за отклоняване вниманието \"от преките изпълнители и отговорните лица\" за срива на Търговския регистър. Това мнение излага Даскалова в своята оставка, която депозира в петък пред министъра на правосъдието, а Цецка Цачева я прие незабавно, съобщава \"Правен свят\". Даскалова заявява още, че разглежда оттеглянето си като дълг, вследствие на безпрецедентния срив на 9 август на Търговския регистър, администриран от Агенция по вписванията. \"Опитът да се отклони вниманието от преките изпълнители и отговорните лица, съгласно подписаните договори, ясно говори за политически натиск от определени групи хора и контролираните от тях субекти\", пише Даскалова до Цачева, без да назова конкретни имена на политици или партии. В оставката си Зорница Даскалова посочва още, че \"в Агенция по вписванията се намира цялата документация, доказваща взетите управленски решения от всеки ръководител (новоназначаван почти всяка година), както и документираното състояние на системите\". \"Искрено се надявам да бъде оповестено какво е реалното състояние на тези изключително важни за държавата системи, предвид на наблюдаваните и цитирани по-горе процеси\", завършва тя.", "date": "2018.08.19", "title": "Според Зорница Даскалова имало натиск за прикриване на виновните за Търговския регистър"}
{"url": "https://www.dnevnik.bg/evropa/2018/08/19/3298431_prikljuchi_spasitelnata_operaciia_v_genua/", "text": "Операцията по издирването на изчезнали хора след срутването на моста \"Моранди\" в Генуа е приключила, съобщава \"Ройтерс\". Тя продължи пет дни, а вчера вечерта спасителните екипи обявиха, че смятат, че са намерили последната жертва от срутилия се мост. Официалният окончателен брой на загиналите в трагедията е 43 души. Местните власти съобщават, че девет души все още се намират в болница, като четирима са в критично състояние, информира \"Фокус\". Въпреки че всички смятани за изчезнали да са открити, пожарната съобщава, че работата продължава в случай, че някой, който не е обявен за изчезнал, все още се намира под отломките. Разследването продължава с установяването на причините за инцидента. Продължават и работите по обезопасяване на района.", "date": "2018.08.19", "title": "Приключи спасителната операция в Генуа"}
{"url": "https://www.dnevnik.bg/sviat/2018/08/19/3298434_izrael_zatvori_edinstveniia_prohod_ot_i_za_gaza/", "text": "Израел затвори днес граничния пункт Ерец в северната част на ивицата Газа заради продължаващите палестински демонстрации по протежение на границата. Това заяви официален източник, без да уточни за колко време ще бъде затворен пунктът, предаде Франс прес, съобщава БТА. ГКПП Ерец, единственият проход за движение на хора между Израел и Газа, ще остане обаче отворен за \"хуманитарни случаи и болни\", посочи говорителка на службата, координираща действията на еврейската държава в палестинските територии. Бюрото по гражданските въпроси на Палестинската автономна власт в Газа потвърди, че пунктът е затворен, освен за болни и жители на Газа, които се завръщат в палестинския анклав. Двама палестинци бяха застреляни в петък от израелски войници в ивицата Газа по време на демонстрации и сблъсъци по границата - в разгара на дипломатически усилия, насочени към постигане на трайно примирие в района. Миналата седмица Израел отвори отново в знак на мирни намерения пункта Керем Шалом - единствения за превоз на стоки между Израел и Газа. Египет пък заяви, че по изключение ще остави днес отворен пункта Рафах на границата с Газа с оглед мюсюлманския празник Айд ал Адха. Протестите, организирани от месеци всеки петък край оградата, разделяща Израел и Газа в рамките на т. нар. Марш на завръщането, редовно прерастват в сблъсъци и безредици, напомня ТАСС. Демонстрантите настояват палестинците, прогонени или напуснали земите си при създаването на Израел през 1948 г., да имат правото да се върнат там. Междувременно от началото на май двете страни веднъж-дваж месечно си разменят масирани удари. Радикалите изстрелват всеки път десетки ракети и стотици снаряди по южните израелски градове, а в отговор армията на еврейската държава обстрелва десетки военни обекти на територията на палестинския анклав.", "date": "2018.08.19", "title": "Израел затвори единствения проход от и за Газа"}
{"url": "https://www.dnevnik.bg/sport/2018/08/19/3298416_alegri_e_vpechatlen_ot_burzoto_vpisvane_na_ronaldo_v/", "text": "Треньорът на \"Ювентус\" Масимилиано Алегри заяви, че е впечатлен от дебюта на Кристиано Роналдо в Серия А при  победата с 3:2 срещу \"Киево\"  като гост. \"Бианконерите\" стигнаха трудно до успеха, след като поведоха рано, но след това домакините от Верона обърнаха. В края на мача \"Ювентус\" спечели с попадение на Федерико Бернардески в добавеното време. Алегри изрази мнение, че Роналдо ще играе още по-силно, когато започне да получава повече топката. \"Физически Роналдо беше много добре в първия си мач за отбора, още повече че той е тренирал с нас само седем дни\", каза Алегри. \"Той успява да се измъкне от защитата, движи се добре между линиите, но при няколко ситуации не му се подаваше топката. Всеки може да види, че Роналдо е по-различен играч. Бях поразен от това колко лесно се вписа в отбора, а пък той беше много доволен от победата в края\", добави треньорът. Португалецът започна срещата на върха на атаката, подкрепян от Пауло Дибала. След влизането на Марио Манджукич през втората част Роналдо се премести отляво, където действаше с по-голяма увереност. \"Роналдо изигра добър мач, но Сорентино се изпречи на пътя му\", каза още Алегри. В първия си мач нападателят отправи общо седем удара, от които пет бяха точни, създаде две възможности за своите съотборници и докосна общо 57 пъти с топката. Роналдо подаде точно в 27 от 30 случая, записвайки 90% успеваемост.", "date": "2018.08.19", "title": "Алегри е впечатлен от бързото вписване на Роналдо в \"Ювентус\""}
{"url": "https://www.dnevnik.bg/evropa/2018/08/19/3298440_britanski_milioner_dari_1_mln_paunda_za_nov_referendum/", "text": "Британският милионер Джулиън Дънкъртън, който е съосновател на модната верига \"Супердрай\", дари 1 милион паунда за обществената кампания \"Гласът на народа\", която иска нов референдум за Брекзит, съобщава БНР. Джулиън Дънкертън мотивира решението си да дари средствата с думите, че \"британците имат реален шанс да променят Брекзит\". Той изтъкна, че ако Брекзит се беше случил преди 20 години \"Супердрай\" никога нямаше да има глобалния успех, който има сега. В интервю за \"Сънди таймс\" Дънкертън казва, че \"народът знае, че Брекзит означава бедствие\". Кампанията \"Гласът на народа\" включва представители от различни британски партии, включително депутати, които искат втори референдум, за да може народът да се произнесе по заключителната сделка за Брекзит. Правителството отхвърля тези призиви. Депутатите обаче ще имат възможност да гласуват споразумението, което трябва да бъде постигнато до октомври. \"Гласът на народа\" вече организира това лято няколко прояви, които да засилят натиска върху правителството и парламентаристите. Хиляди се събраха вчера в шотландската столица Единбург, за да изразят подкрепа за кампанията. В същото време стана известно, че правителството започва да подготвя стратегия за излизане на страната от ЕС без сделка, поради несигурния изход от подновените през седмицата преговори.", "date": "2018.08.19", "title": "Британски милионер дари 1 млн. паунда за нов референдум за Брекзит"}
{"url": "https://www.dnevnik.bg/skorost/2018/08/19/3297345_fotorazkaz_seat_leon_tursi_fenove_i_kato_kombi/", "text": "Комбитата трудно намират купувачи в България, но актуалният \"Сеат Леон\" в този силует, би могъл да съблазни купувачите заради комбинацията от спортно излъчване и стил. През 2017 година моделът мина фейслифт, след който самите дизайнери го описват като \"напълно различен, но почти същия\". Обяснението, е че по отношение на външния вид купувачите не са имали никакви забележки.", "date": "2018.08.19", "title": "Фоторазказ: \"Сеат Леон\" търси фенове и като комби"}
{"url": "https://www.dnevnik.bg/sport/2018/08/19/3298356_barselona_zapochna_zashtitata_na_titlata_s_ubeditelen/", "text": "Барселона\" започна успешно защитата на титлата в Ла Лига с победа с 3:0 над гостуващия \"Алавес\". Два пъти за каталунците на \"Камп ноу\" се разписа Лионел Меси, а едно попадение добави Филипе Коутиньо. Срещата се проведе пред полупразни трибуни, след като на стадиона на каталунците имаше 52 356 души. \"Барселона\" изигра мудна първа част, в която си пролича, че футболистите все още не са в най-добрата си форма. Треньорът Ернесто Валверде заложи на познатото 4-3-3, като в нападение бяха Меси, Суарес и Усман Дембеле. Коутиньо започна на пейката, където останаха новите попълнения Артур, Малкъм и Артуро Видал. Преди почивката каталунците отправиха общо 11 удара, но само два от тях попаднаха в очертанията на вратата на Пачеко. Най-добрата възможност беше за Меси, който удари гредата в 38-ата минута, а минута по-късно с гол се размина и Дембеле. На почивката Валверде реши да действа смело и извади крайния защитник Нелсон Семедо, за да пусне Коутиньо. Това доведе до ротации, като Сержи Роберто мина в отбрана, а \"Барселона\" изглеждаше много по-агресивно. Надмощието на каталунците стана още по-осезаемо, а притежанието на топката беше на страната на домакините в близо 80% от времето. Въпреки това гол така и не падаше. \"Барселона\" откри чрез капитана си Меси в 64-ата минута, като аржентинецът успя да го стори след статично положение. При пряк свободен удар Меси изненада Пачеко, стреляйки под стената, която скочи и по този начин откри. Той продължи серията си от миналия сезон, в който също се разписваше редовно от свободни удари. Освен това попадението на Меси се оказа №6000 в историята на \"Барселона\". Аржентинецът отбеляза и 5000-ия гол на отбора в Ла Лига. Веднага след гола на аржентинежа треньорът на \"Алавес\" Абелардо извърши и трите си смени, търсейки някаква промяна в играта на отбора си, но това не се случи. \"Барселона\" действаше много по-убедително и в края на мача използва умората в редиците на баските, за да вкара още два гола. В 83-ата минута Коутиньо увенча доброто си включване с попадение. Бразилецът вкара с плътен удар с десния крак след пас на новото попълнение Артур. Крайният резултат 3:0 оформи Меси във втората минута на добавеното време. Аржентинецът се разписа след подаване на Суарес, като беше непокрит в наказателното поле.", "date": "2018.08.19", "title": "\"Барселона\" започна защитата на титлата с убедителен успех над \"Алавес\""}
{"url": "https://www.dnevnik.bg/sport/2018/08/19/3298394_federer_sreshtu_djokovich_e_finalut_na_mastursa_v/", "text": "Роджър Федерер и Новак Джокович ще излязат един срещу друг във финалния мач в турнира от сериите \"Мастърс\" в Синсинати. Едно от най-великите съперничества в тениса ще бъде подновено след повече от две години, в които двамата не са играли. За последно носителите общо на 33 титли от Големия шлем се срещнаха в полуфиналите на Australian Open 2016, когато Джокович победи. Сърбинът и швейцарецът имат общо 45 мача един срещу друг, а Джокович води с 23 срещу 22 победи. До мач №46 се стигна, след като двамата спечелиха срещите си от полуфиналите в Синсинати. Джокович се справи с Марин Чилич в много оспорван мач – 6:4, 3:6, 6:3, който продължи 2.33 часа. Срещата премина през много обрати, но все пак бившият №1 успя да победи. Сърбинът реализира ранен пробив в първия сет, който му позволи да вземе предимство, което не изпусна до края. Макар да имаше няколко трудни сервис гейма Джокович затвори сета, но веднага след това допусна срив. Чилич поведе с 3:0 във втората част, а след това записа още един пробив, за да увеличи аванса си до 5:1. Точно тогава дойде събуждането на Джокович, който взе два поредни гейма, връщайки пробива преди да даде сета при 3:6. В решителната трета част двамата си размениха по един пробив в четвърия и петия гейм, при които Джокович поведе с 3:2. Ключов се оказа осмият гейм, в който сърбинът отново успя да спечели подаването на съперника си, а след това сервира убедително, за да се класира на финал. Това е едва трети финал за Джокович през 2018 г., след завръщането му от контузия. Дотук той има победа и загуба, след като в Куинс отстъпи на Чилич, а на \"Уимбълдън\" надви Кевин Андерсън. Сърбинът продължава и преследването на кариерата \"Златен Мастърс\", след като Синсинати е единственият турнир от категорията 1000, който липсва в колекцията му. Дотук Джокович има успехи в Маями, Канада, Индиън Уелс, Рим, Париж, Мадрид, Шанхай и Монте Карло. Съперникът му във финала Федерер имаше доста по-лесна задача в полуфиналния си сблъсък. Маестрото стигна до последния двубой, след като Давид Гофен се отказа. Белгиецът имаше проблеми в лакътя и рамото, които го принудиха да напусне корта. Това се случи в началото на втория сет, когато резултатът беше 1:1. Федерер спечели първата част след тайбрек. Двамата играха много стабилно и не допускаха никакви грешки, като едва в 12-ия гейм зрителите на централния корт станаха свидетели на първите точки за пробив. Швейцарецът имаше три възможности пред себе си, но Гофен успя да се защити, пращайки сета в тайбрек. В него белгиецът започна с минипробив, но Федерер отговори с две поредни точки на сервиса на Гофен. След това увеличи преднината си до 4:1, преди да даде две точки на съперника. Последва ново силно представяне на швейцара, с което той затвори тайбрека със 7:3 точки. Във втория сет двамата си размениха по един гейм, а в началото на третия Гофен обяви, че не може да продължи участието си. Белгиецът записа седма загуба в осмия си мач срещу Маестрото. За швейцареца това е шести финал през годината, след като дотук той спечели титлите в Australian Open, Ротердам и Щутгарт, а загуби в Хале и Индиън Уелс. Федерер ще излезе общо за своя 150-и финал в кариерата и 48-и в турнир от сериите \"Мастърс\". Дотук в Синсинати Маестрото има седем титли и никога не е губил на финал. Двубоят между Новак Джокович и Роджър Федерер е в неделя вечер от 23 часа.", "date": "2018.08.19", "title": "Федерер срещу Джокович е финалът на мастърса в Синсинати"}
{"url": "https://www.dnevnik.bg/bulgaria/2018/08/19/3297783_registurut_na_orujiiata_formalno_sushtestvuva_drug/", "text": "Регистърът на притежаваните в България оръжия, в чието съществуване прокуратурата неколкократно се е усъмнявала по повод на извършени престъпления, съществува и се актуализира постоянно. Така поне твърди МВР в отговор на въпроси на \"Дневник\" по Закона за достъп до информация. В края на януари т.г. вътрешният министър Валентин Радев заяви, цитиран от dariknews.bg, че полицията ще има актуален електронен регистър на оръжията най-рано в края на годината. На този фон от МВР обясниха за \"Дневник\", че регистър има от 1 ноември 2013 г. Освен това ако софийски гражданин например има разрешение за оръжие и той се премести да живее във Варна \"веднага светва на местната полиция\". Допълниха, че при изтекло разрешително, ползвателят на оръжието е длъжен или да го поднови или да го върне като обаче увериха, че няма полицай, който да \"направи компромис точно с това нещо\", т.е. винаги се изземват оръжията с изтекло разрешение за ползване.  През лятото на миналата година  проверка на разрешителните за оръжие започна и самото МВР. Причината бе убийство в столичния квартал \"Лагера\", при което мъж застреля съпругата си с пистолет, чието разрешение за ползване бе изтекло девет години по-рано. От отговорите на МВР се разбира, че регистърът работи в реално време като разрешенията за носене и употреба на огнестрелни оръжия и боеприпаси са валидни за срок от пет години от датата на издаването им, а въведената информация се съхранява 20 години. Той обхваща всички разрешителни в страната, за които се въвеждат необходимите данни, а при промяна - се извършва необходимата актуализация.", "date": "2018.08.19", "title": "Регистърът на оръжията: формално съществува, друг въпрос е дали работи"}
{"url": "https://www.dnevnik.bg/sport/2018/08/19/3297859_ros_edjli_-_zdraveniakut_koito_jivee_za_ekstremnite/", "text": "Да плуваш 100 км в открити води с вързано 45-килограмово дърво за крака, да пробягаш 30 маратона за 30 дни или да дърпаш 1.4-тонна кола за 42 км. Това са само част от невероятните изпитания на приключенеца Рос Еджли. 32-годишният англичанин е посветил живота си да изучи из основи спорта като наука, като тества тялото и ума си отвъд границите и представите за възможното. Любовта му към спорта го превръща във водещ експерт, което го кара да поставя под въпрос модерните методи на тренировка и хранене. Последното и най-голямо предизвикателство за Еджли е да стане първият човек, обиколил границите на Великобритания с плуване. Англичанинът вече измина по-голяма част от изпитанието, като във вторник беше 74-ият ден от приключението му. По този начин  Еджли постави нов световен рекорд за най-дълъг престой във водата без досег със сушата . Той задмина с един ден досегашното върхово постижение - на французина Беноа Леком от 1998 г. в Атлантическия океан, като до края на изпитанието вероятно рекордът ще добие трицифрено изражение. Първи стъпки в спорта Еджли и спортът са взаимно свързани от ранна възраст. Англичанинът вероятно е роден с призванието си, след като баща му е треньор по тенис, майка му е състезател по лека атлетика в късия спринт, а сред основните занимания на дядо му е участието в маратони. На 14 години Еджли започва да се състезава в юношеския отбор по водна топка на Великобритания. Постепенно той се издига до капитан на тима и е прехвърлен при мъжете. Въпреки че е физически здрав, Еджли изпитва трудности срещу мощта на по-развитите си съперници. В желанието да увеличи физическата си сила и да получи задълбочени познания за работните функции на човешкото тяло, Еджли решава да учи спортни науки в университета в Лъфбъроу. Впоследствие англичанинът съосновава компания за хранителни добавки. Той работи още като фитнес модел, инструктор, диетолог, а отскоро е заклет приключенец. В последните две години заниманията на 32-годишния англичанин са предимно в графата екстремни. По този начин той се опитва да обори схващането за невъзможното. Повечето му изпитания са обвързани със събирането на пари за благотворителност.  \"Основното нещо, което научих, е колко трайно може да бъде човешкото тяло и каква безкрайна сила притежава - повече, отколкото съвременната наука може да определи\", казва Еджли. Живот на ръба В първото му лудо занимание той изминава класическата дистанция на маратона - 42.195 км, дърпайки кола, която тежи 1.4 тона. Идеята идва, след като негов приятел е диагностициран с левкимия. Предизвикателството е осъществено в началото на 2016 г., като Еджли се справя с изпитанието за 19.36:43 часа. \"Събитието беше организирано по две причини. Първата беше да съберем пари за тръста на тийнейджърите, болни от рак. Мислихме, че колкото по-луда е идеята, толкова повече пари ще можем да съберем. Втората причина беше да тествам схващането, че силата и издръжливостта не могат да виреят заедно. Исках да вляза в ролята на опитно зайче и да докажа противното\", разказва Еджли. Маратонското дърпане на колата дава тласък на англичанина да подложи тялото си и духа до крайности. В една от тях Еджли бяга бос 1600 км с 50-килограмова раница на гърба в продължение на месец, за да привлече внимание и да събере пари за зоологическата градина в Честър. Той дори завършва състезание по триатлон със завързано дърво за себе си. В опит да разбере коя храна е най-подходяща за бегачите на дълги разстояния, в продължение на 30 дни англичанинът изминава маратонската дистанция на пътека вкъщи, като всеки ден приема различна по състав закуска. Еджли може да се похвали още с изкачването на цял Еверест... без дори да е бил в Хималаите. В рамките на ден с набирания на въже с дължина 20 метра англичанинът преодолява дистанция, еквивалентна на височината на най-високия връх в света (8848 м). Великото британско плуване На 1 юни 32-годишният англичанин пое по изпитание с дължина 3200 км от Маргейт - югоизточното крайбрежие на Англия - в опит да стане първият човек, обиколил границите на Великобритания с плуване. Първоначалният план на Еджли беше да измине цялата дистанция за 100 дни, но с забавянето се очаква да изпълни задачата за близо 140. До вторник той се намираше покрай бреговете на Шотландия с изминати около 1100 мили (1770 км), като му остават още 900 мили (1450 км). \"Ще бъде като игра на шах с майката природа - може да плуваш силно, но е необходимо да го правиш умно. Опитвам се да предизвикам хората да правят това, което обичат. Искам да ги вдъхновя да излязат навън и да се предизвикат. Може да опиташ първото си плуване в открити води, да се запишеш за триатлон или да направиш първото си бягане в парка. Намери занимание, за което не вярваш, че си способен да направиш, и докажи обратното\", каза Еджли в навечерието на изпитанието.  Идеята за голямата обиколка се ражда след неуспешен опит да преплува разстоянието от 40 км между островите Мартиника до Сейнт Лусия в Карибския басейн със завързано за крака 45-килограмово дърво. В крайна сметка Еджли преплува общо над 100 км, но силните течения го връщат назад и не му позволяват да изпълни целта си. \"Спортистът у мен беше щастлив с постигнатото, но приключенецът имаше недовършена работа. Върнах се във Великобритания и се обадих на Кралския флот с питане дали ще ми позволят да плувам 48 часа в открити води. Мина добре и изминах 126 км. Един пехотинец спомена, че никой досега не е правил обиколна на границите на Острова и си помислих: \"Защо не\", разказва Еджли. Англичанинът плува от шест до 12 часа на ден в зависимост от теченията. Той е наблюдаван от специален екип с лодка, на която си почива, когато не плува. Сънят му е разделен на две части, а приемът му на храна на ден е от 10 до 15 хиляди калории. Сред трудностите в изпитанието са честите срещи с медузи, а солената вода в Северно море разрушава вкусовите му рецептори на езика. \"Дивият живот винаги крие опасност, когато си изолиран в морето. Тъй като главата ти води, лицето ти е най-изложено (на опасност) и всяка защита като брада е от полза. Ще е привилегия да видя морски видри, делфини и китове убийци\", казва Еджли. Според него успешното приключване на изпитанието до голяма степен зависи от психическата устойчивост и правилното хранене. \"Физическата подготовка определено улеснява нещата. Но когато опитваш нещо, което никога досега не си правил, има моменти, когато неизбежно се стига до игра на мисли, независимо колко си подготвен или колко много си тренирал\". \"Малко хора осъзнават, че времето ти на маратона например е определено много преди да поставиш крака на стартовата линия. Звучи странно за мнозина, но да бъдеш добър, в който и да е спорт по издръжливост, е необходимо основно разбиране на храната като гориво\", казва Еджли. 32-годишният англичанин вярва, че няма магическа формула, по която хората да влязат в добра физическа форма, като всичко опира до упоритата работа. \"Трябва да се научим да си даваме шанс и да се учим от себе си, дори това да означава да допускаме грешки. Твърде често хората смятат, че тренировката трябва да бъде болезнена, да те боли, да се потиш и да нямаш въздух. Не бива да отричате някои метод или да фаворизирате друг. В противен случай ограничавате потенциала си\", допълва Еджли.", "date": "2018.08.19", "title": "Рос Еджли - здравенякът, който живее за екстремните приключения"}
{"url": "https://www.dnevnik.bg/gradska_sreda/2018/08/19/3297727_ot_utre_zapochva_premahvaneto_na_koli_okolo/", "text": "От утре започва премахването на автомобили от една част от паркинга до Националния стадион \"Васил Левски\" в София. Това се налага, тъй като от 1 септември пространството ще се стопанисва и управлява от \"Пазари Запад\" и Столичната община и паркирането и престоят на автомобили ще се плащат. В района попада и импровизираният пазар за велосипеди и ски аксесоари. Той обаче няма да бъде премахнат, но търговците ще трябва да плащат наем на общината. В началото на април  столичните общински съветници решиха паркирането в дясната част до Националния стадион \"Васил Левски\" до метростанцията вече да бъде платено,  като достъпът на автомобили ще бъде ограничаван с бариера. В зоната ще има 100 паркоместа, като в събота и неделя върху 44 от тях ще се разполага пазарът за ски и велосипеди. Цената за престой ще се определя от общината. Районът попада в зелената зона, като цената за час паркиране е 1 лв. Мотивът за превръщането на пространството в паркинг беше, че сега мястото се използва като нерегламентиран паркинг, като автомобилите блокират достъпа до Борисовата градина. Паркирането ще продължи да бъде безплатно от лявата страна на стадиона до езерото \"Ариана\".", "date": "2018.08.19", "title": "От утре започва премахването на коли около националния стадион, паркингът става платен"}
{"url": "https://www.dnevnik.bg/evropa/2018/08/19/3298401_spored_govoriteliat_na_kremul_putin_i_merkel_sa_se/", "text": "Три часа и без изявления след срещата. Така завърши късно снощи разговорът между германския канцлер Ангела Меркел и руския президент Владимир Путин. Единственият, дал изявление след срещата до момента, е говорителят на Кремъл Дмитрий Песков. Преди срещата и Меркел, и Путин коментираха  темите от общ интерес, които ще обсъждат  - строежа на газопровода \"Северен поток 2\", иранската ядрена програма, ситуацията в Сирия. Путин и Меркел са се съгласили, че политизирането на темата за \"Северен поток 2\" е неправилно, коментира след срещата говорителят на Кремъл, ;итиран от ТАСС, предаде БТА. \"На срещата се обсъждаха такива крупни проекти като \"Северен поток 2\". Беше подчертан изключително търговският характер и конкурентното преимущество на този проект. И Путин, и Меркел се съгласиха, че е абсолютно неправилно по какъвто и да е начин да се политизира този проект,\" заяви Песков. Той каза, че двамата лидери са засегнали и  въпроса за възможни санкции от САЩ  срещу компании, участващи в реализацията на Северен поток 2.Песков каза, че е необходимо да се вземат мерки, за да бъде предпазен проектът от възможни неконкурентни и незаконни нападки от страна на трети страни. По думите му Путин и Меркел са говорили и за перспективите за удължаване на газовия транзит през територията на Украйна. За Сирия Песков каза, че Путин и Меркел са се договорили да продължат диалога във формат Русия-Германия-Франция-Турция. Диалогът в този формат ще бъде продължен на експертно ниво. На въпрос дали ще има и среща на върха в такъв формат, Песков каза, че засега това не е съгласувано, но той не изключи възможността за такава среща. Песков каза, че Путин е призовал ЕС да положи усилия за връщане на сирийските бежанци у дома. По въпроса за Украйна Песков каза, че Путин и Меркел са изразили съжаление заради това, че прилагането на минските договорености не напредва. Говорителят допълни, че е било изразено и безпокойство във връзка с неясните перспективи за удължаване на изтичащия закон за особения статут на Донбас, който се явява доста важен елемент от минските договорености. Песков каза, че Путин ще продължи диалога с бизнеса в Германия. Двамата лидери са обсъдили двустранните отношения и са изразили удовлетворение от растящата динамика на съвместния стокооборот, каза Песков. Путин е потвърдил заинтересоваността на Русия от разширяването на присъствието на германски компании на руския пазар.", "date": "2018.08.19", "title": "Според говорителя на Кремъл Путин и Меркел са се разбрали да пазят \"Северен поток 2\""}
{"url": "https://www.dnevnik.bg/bulgaria/2018/08/19/3298308_nai-komentiranoto_v_dnevnik_sonda_kum_slunceto_i/", "text": "Традиционно \"Дневник\" представя десетте най-коментирани статии за изминаващата седмица. Справката е направена в 19 часа на 18 август: 1.  НАСА изстреля сонда към Слънцето и даде начало на една от най-амбициозните си мисии  (468 коментара) 2.  Русия обяви, че спира да плаща в щатски долари  (266) 3.  Сривът на рублата удари портфейлите на руснаците, но не и подкрепата им за Путин  (260) 4.  Седем от десет деца в България са жертва на насилие в семействата си  (248) 5.  Турция ще бойкотира електрониката от САЩ, обяви Ердоган  (233) 6.  Рублата поевтиня до двегодишно дъно в очакване на новите санкции  (231) 7.  Над 350 американски вестника предупредиха, че Тръмп е заплаха за демокрацията  (221) 8.  Турската лира продължи бързо да потъва, за Ердоган това е \"заговор и специална операция\"  (220) 9.  Цитат на деня: Дните на долара като световна валута са преброени  (197) 10.  Защо Москва ще е безсилна пред новите американски санкции  (194)", "date": "2018.08.19", "title": "Най-коментираното в \"Дневник\": Сонда към слънцето и руските финанси"}
{"url": "https://www.dnevnik.bg/sport/2018/08/19/3298359_taisun_fjuri_specheli_vtori_mach_sled_zavrushtaneto_si/", "text": "Бившият световен шампион в тежка категория Тайсън Фюри постигна втора победа на професионалния ринг след завръщането си от наказание. Британецът победи по точки 33-годишния италиански боксьор Франческо Пианета на галавечер в Белфаст, Северна Ирландия. Мачът се проведе във формат от 10 рунда, а Фюри не успя да нокаутира съперника си. Първият двубой на британеца след близо тригодишно прекъсване беше през юни, когато той победи след едва четири рунда албанеца Сефер Сефери. Успехът над Пианета дойде убедително, след като в картите на тримата съдии Фюри имаше 100 точки срещу 90 за съперника си. Бившият шампион на WBA, IBF, IBO и WBO победи пред погледа на настощия носител на пояса на Световния боксов съвет (WBC) Дионтей Уайлдър. Именно срещу американеца ще бъде следващия мач на Фюри. \"Обещавам, че ще дойда в Лас Вегас и ще те нокаутирам. Ще изпиташ нещо, което досега не си усещал, приятелю\", обърна се Фюри към Бронзовия бомбардировач.", "date": "2018.08.19", "title": "Тайсън Фюри спечели втори мач след завръщането си и се закани на Уайлдър"}
{"url": "https://www.dnevnik.bg/bulgaria/2018/08/19/3298403_pojar_v_gorata_nad_karlovo_se_razrastva/", "text": "Десетки декари горски масиви са обхванати от пожара, започнал снощи над Карлово. Гори борова гора, а вятърът сутринта силно затрудняваше локализирането на пожара, съобщи БНР. Няколко часа по-късно общественото радио съобщи, цитирайки директорът на държавното лесничейство Златю Кличев, че пожарът е почти локализиран. Според него потушаването на пожара ще отнеме няколко дни. Кличев каза, че площта на обхванатия и огън район е към 80 декара, а не 40 декара, както бе съобщено по-рано. \"Вятърът утихна и можем да атакуваме пожара от всички страни. Може би 80-90 декара са засегнати. Заради вятъра нямаше начин да разберем къде пуши, къде гори. Сега вече картината е по-друга. Необходими са ни няколко дни. Със сигурност няма да приключим днес\", заяви Кличев. Той увери, че няма опасност за населението. Оперативен щаб ръководи овладяването на огъня в гората над Карлово, където от снощи бушува пожар, каза за \"Хоризонт\" кметът на града Емил Кабаиванов. Поискано е съдействие от сухопътните войски в града, ако се наложи да се включат още хора в овладяването на огъня. Теренът е изключително труден за достъп, а духашият западен вятър усложнява обстановката, обясни Кабаиванов.", "date": "2018.08.19", "title": "Пожар над Карлово засегна около 80 декара борови гори (обновена)"}
{"url": "https://www.dnevnik.bg/bulgaria/2018/08/19/3298404_spor_za_kolelo_v_s_lesnovo_zavurshil_s_ubiistvo/", "text": "Полицията е задържала мъжа, убил свой съсед снощи в село Лесново, съобщи пред БНР главният секретар на МВР главен комисар Младен Маринов. Днес по обед заместник- директорът на ОДМВР-София и наблюдаващият прокурор по делото дадоха кратка пресконференция по случая. Не е установена категорична информация задържаният да страда от психологично заболяване, коментира наблюдаващият прокурор Ралица Данкова. Назначена е обаче съдебно-психиатрична експертиза, която ще каже страда ли лицето от психично заболяване и било ли е вменяемо, могло ли е да разбира значението на деянието и да ръководи постъпките си. Даскалова каза, че няма данни между извършителят и убитото от него младо момче да е имало предишни конфликти. Рано тази сутрин полицаите, които са били в близост до къщата на извършителя на убийството в село Лесново и служители на Специализирания отряд за борба с тероризма, са успели да арестуват мъжа. 60-годишният извършител от снощи бил в дома си, след като около 20 часа застрелял свой съселянин след обвинения за откраднато колело. Инцидентът е станал на централната улица в Лесново. Арестуваният не е криминално проявен. В МВР няма и данни той да е имал регистриран на свое име оръжие. Най-вероятно е стрелял с преправен газов пистолет, обясняват пред \"Хоризонт\" криминалисти. Съседи на арестувания мъж коментират, че той се е държал агресивно и преди време. Преди време той е гонел и служители на ЧЕЗ, дошли на проверка. Работата по случая продължава. Извършителят на убийството е бил намерен почти веднага, като той се е укривал в дома си, каза зам.-директорът на ОДМВР-София комисар Юри Николов. В момента на задържането оръжието е било в него.", "date": "2018.08.19", "title": "Спор за колело в с. Лесново завършил с убийство, извършителят е арестуван (допълнена)"}
{"url": "https://www.dnevnik.bg/politika/2018/08/19/3294064_tainata_vizita_na_niksun/", "text": "Все по-яростни стават призивите за импийчмънт на Доналд Тръмп. Имах уникалния шанс да отразявам посещението в България на Ричард Никсън. Президентът, който си подаде оставката, за да избегне тази процедура. За съжаление тогава, преди 36 години, не успях да се нарадвам на тази възможност. Някой реши, и досега не мога да си обясня кой и защо, частната тридневна визита на 37-ия президент на САЩ /1969 - 1974 г./ да бъде запазена в тайна. Освен официалния бюлетин на БТА, за който бяха абонирани вестниците, радиото и телевизията, агенцията издаваше и още два - тайни. \"Черният\" беше предназначен за членовете на Централния комитет на Комунистическата партия, а \"Червеният\" - за още по-тесен кръг - членове и кандидат-членове на Политбюро и секретари на ЦК. Репортажите ми видяха \"бял свят\" само в тях и в емисиите за чужбина, където посещението нямаше как да се скрие. В България не се разбра за него. Вечерта, преди да дойде Никсън /1-3 юли 1982-а/, главният директор на БТА Боян Трайков ни извика с фоторепортера Димитър Викторов, за да ни предупреди много-много да не разказваме за него. Експрезидента трябваше да посрещнем в Русе, но в последния момент ни отклониха за Дуранкулак. Беше изключително забавно да се види Никсън на живо, същият, с дългия нос, както го бях гледал по телевизията във връзка с аферата \"Уотъргейт\". Целият свят гърмеше как хора на Никсън се опитали да монтират електронни \"бръмбари\" в щаб-квартирата на Демократическата партия за президентските избори в хотел \"Уотъргейт\". Скандалът беше толкова жесток, че Конгресът на САЩ откри формална процедура по импийчмънт. За да избегне унизителния край, Никсън подаде оставка. На посрещането бяхме само Любен Гоцев, заместник-министър на външните работи, кадрови дипломат и кадрови разузнавач, дългогодишен резидент на Държавна сигурност във Вашингтон, когото спрягат като главен кукловод на държавата, преводачката Елена Поптодорова, днес вицепрезидент на Атлантическия клуб, Митко Викторов и аз. Е, и доста ченгета. Публична тайна беше, че Тодор Живков по причини, известни само на него и на руснаците, много силно желае действащ американски президент да гостува в България. Това не се бе случвало никога, нито по царско, нито по комунистическо време. Още повече че и дипломатическите отношения са били прекъснати още през 1950 година след процеса срещу Трайчо Костов. През 1974 година по вицепремиера Иван Попов Тодор Живков изпраща телеграма с покана президентът Джералд Форд да посети България. По съвет на Хенри Кисинджър Форд дипломатично я отхвърля с извинението: \"Програмата ми в момента не позволява, но със сигурност ще имам предвид Вашата покана с надеждата, че може да я приема по-късно\". Няколко месеца след разочароващия отговор Живков и Форд се засичат на Общоевропейското съвещание за сигурност и сътрудничество в Хелзинки. Както разказва в мемоарите си Иван Славков, неговият зет, Живков е подхвърлил на Форд: \"Летите над нас, ама не кацате\". Всички се разсмели, а Форд отговорил: \"И това ще стане\". Стана. Президентите Бил Клинтън и  Джордж Буш  посетиха България. През 1982 г. визитата на 37-мия президент на САЩ, макар и вече бивш, беше все пак някаква утеха за \"Първия\". Тя започна с обиколка с хеликоптер над Добруджа, комбината в Девня и курортите Албена и Слънчев бряг. Може би от възпитание, но Никсън каза пред моя микрофон, че е впечатлен от туризма, промишлеността и селското ни стопанство. След тържествен обяд в Евксиноград се проведоха и разговори на \"четири очи\" между Живков и Никсън. Всъщност очите бяха шест, защото по изрично настояване на американския президент на тях присъстваше само преводачката Елена Поптодорова. Любен Гоцев остана отвън. Дали това имаше нещо общо с поразителната дипломатическа кариера на Поптодорова, отвела я и до посланик на България в САЩ, не се наемам да гадая. От България Никсън, който беше придружаван само от зет си, замина за Прага. Пресата на Запад дълго време се опитваше да гадае каква е била истинската цел на частната визита. Тук битува представата заради \"Уотъргейт\", че Никсън е някакъв дребен мошеник. Истината е, че в екип с Хенри Кисинджър той беше изключително успешен политик, особено на арената на геополитиката. Никсън спря войната във Виетнам и с поразително ловка и гъвкава \"пинг-понг\" дипломация помогна да се откъсне Китай от съветската сфера на влияние, което коренно промени баланса на силите в света. Рейгън обра плодовете на политиката, започната още по негово време. Един американски вестник тогава, май беше \"Вашингтон пост\", предположи, че експрезидентът е сондирал за Рейгън дали България и Чехословакия могат да бъдат откъснати лесно от съветската сфера.  Като чета паметната записка от разговорите му с Живков в Евксиноград, в която той подчертава, че Рейгън не държи България, Чехословакия, Полша да престанат да бъдат социалистически държави, а иска те да се превърнат в отворени общества, съм склонен да се съглася с \"Вашингтон пост\".  Както стана ясно само седем години след визитата, двете понятия \"социализъм\" и \"отворено общество\" са просто несъвместими. ", "date": "2018.08.19", "title": "Тайната визита на Никсън"}
{"url": "https://www.dnevnik.bg/sviat/2018/08/19/3298407_trump_razreshil_na_advokata_na_beliia_dom_da/", "text": "Президентът на САЩ Доналд Тръмп заяви, че е разрешил на адвоката на Белия дом Дон Макган и на други членове на персонала на президентството да \"сътрудничат изцяло\" на разследването относно подозренията за съглашателство между неговата предизборна кампания и Русия, предаде Франс прес, съобщи БТА. \"Позволих на адвоката на Белия дом Дон Макган и на всички други членове на персонала на Белия дом да сътрудничат изцяло на специалния прокурор\", написа в \"Туитър\" Тръмп, визирайки прокурора Робърт Мълър. \"Освен това предадохме незабавно над един милион страници документи. Това е най-прозрачното нещо в историята. Няма съглашателство, няма възпрепятстване. Лов на вещици\", написа Тръмп.", "date": "2018.08.19", "title": "Тръмп разрешил на адвоката на Белия дом да сътрудничи по разследването за съглашателство с Русия"}
{"url": "https://www.dnevnik.bg/sport/2018/08/19/3298396_ludogorec_i_cska_se_izpraviat_edin_sreshtu_drug_v/", "text": "След четири поредни победи и само един допуснат гол до момента във вратата си ЦСКА се изправят пред първото си сериозно предизвикателство пред сезона, след като гостува на шампиона \"Лудогорец\". Дотук съставът на Нестор Ел Маестро впечатли с представянето си, но в Разград ще покаже каква е истинската му стойност, срещайки първенеца за последните седем сезона. Макар и да не се намира в най-доброто си състояние \"Лудогорец\" е доказал, че знае как се печелят дербита, най-вече заради опита на своите футболисти. Преди няколко дни ЦСКА отпадна от европейските турнири след втора поредна загуба от \"Копенхаген\", а \"Лудогорец\" се класира за плейофния кръг на Лига Европа, макар и да не впечатли за втори път срещу непретенциозния \"Зрински\" (Мостар). Преди месец треньорът на червените Ел Маестро определи като утопия  възможността ЦСКА да се пребори с \"Лудогорец\" за титлата. От тогава обаче тимът му набра скорост и след четири кръга има с пет точки повече от шампиона. Червените победиха последователно \"Локомотив\" (Пловдив), \"Витоша\", \"Дунав\" и \"Славия\", като само в последния двубой получиха гол. \"Лудогорец\" започна трудно новия сезон, след като побед минимално \"Етър\" у дома, а след това направи равенство с \"Берое\", преди да загуби изненадващо от \"Локомотив\" насред Разград. Преди седмица шампионите взеха глътка въздух с труден успех срещу \"Витоша\" като гост. Двубоят от петия кръг се явява ключов за мениджъра на \"Лудогорец\" Пауло Аутуори, срещу когото вече има недоволство. Съставът му изостава на пет точки от ЦСКА, а евентуално поражение от червените няма да бъде добре дошло в Разград. Освен това основните обвинения към Аутуори са за начина, по който \"Лудогорец\" играе. Бразилецът отправи упрек към феновете на \"Лудогорец\"  след срещата със \"Зрински\". Според него те не са оценили победата в първата среща. \"В реванша противникът губеше в резултата, но феновете им не спряха да ги подкрепят, както и трябва да бъде. Поздравления за тях. Те са победители. Може да не са спечелили и да не са се класирали, но са победители.\" \"Когато ние спечелихме мача си вкъщи, не бяхме като победители. Който е победител, оценява малките победи. Всички в \"Лудогорец\" трябва да разберат, че малките победи са най-важни. Всичко, което се случва, трябва да ни бъде един урок\", каза още Аутуори. Очаква се бразилецът да заложи на всичко най-добро в състава си, с което игра и в мача със \"Зрински\". За ЦСКА има една промяна в групата и тя е завръщането на Божидар Чорбаджийски, който беше наказан за двубоя с \"Копенхаген\". За червените двубоят е от голямо значение, след като при евентуална загуба тимът може да сдаде първото място на \"Левски\". Срещата между \"Лудогорец\" и ЦСКА е в 21 часа и ще бъде излъчен по \"Диема Спорт\".", "date": "2018.08.19", "title": "\"Лудогорец\" и ЦСКА се изправят един срещу друг в ключов сблъсък от Първа лига"}
{"url": "https://www.dnevnik.bg/bulgaria/2018/08/19/3298409_ot_petrova_niva_rumen_radev_obiavi_che_shte_iziskva/", "text": "Справедливите ни очаквания са историческата истина да бъде отстоявана и това зависи от всички нас\". Това е заявил президентът Румен Радев, който участва снощи във възпоменателната церемония по повод 115 години от избухването на Илинденско-Преображенското въстание на Петрова нива в Странджанско. Той обави, че вече е  поставил въпроса за компенсациите на тракийските бежанци  и ще продължи да \"изисква ясен отговор при всеки случай, когато историческите факти се пренебрегват или поставят под съмнение\", съобщи прессекретариатът на държавния глава. \"Никой не може по-добре и по-вярно да пренесе във времето спомена за освободителните борби на Тракия и Македония от вас, наследниците на героите, които отдадоха живота си на българската национална идея\", се обърна държавният глава към наследниците на участниците в Илинденско-Преображенското въстание. И лидерът на БСП Корнелия Нинова също се включи в честванията. \"Признателни сме на тези смели мъже и жени. Цели 115 години историята пази завета им да не се примиряваме с никоя тирания, но и ние сме длъжни днес да тачим историята си и да не позволяваме тя да бъде преиначавана и присвоявана. Героите ни загинаха за свободата и за България. Днес е наш ред да ги пазим\", е заявила Нинова, цитирана от пресцентъра на левицата. На Петрова нива представител на правителството е бил вицепремиерът Валери Симеонов.", "date": "2018.08.19", "title": "Президентът обяви, че ще изисква ясен отговор когато историческите факти се пренебрегват"}
{"url": "https://www.dnevnik.bg/bulgaria/2018/08/19/3297891_prof_onchev_niakoi_iskat_da_prevurnat_psihiatriiata_v/", "text": "Въвеждането на електронен регистър на хората с психични проблеми във вида, в който е замислен, измества фокуса от реалните проблеми, заложен е контрол, а не грижа. Той ще е също средство за злоупотреба с психично болните и приканва психиатрите да дезертират от базисен етичен принцип от времето на Хипократ – медицинската тайна, и да се превърнат в доносници за своите пациенти. Това са част от коментарите на проф. Георги Ончев - завеждащ отделение в Клиниката по психиатрия в Александровска болница. \"Дневник\" потърси проф. Ончев за коментар във връзка с неотдавна обявеното намерение на здравното министерство да се направи опит да се създаде такъв електронен регистър.  \"Защо се прави това? За да се изпрати до всеки болен социален работник, който да го покани да посещава дневен център и да си поставя редовно депо- инжекциите? Или да бъдат \"профилактирани\"?\", коментира професорът по психиатрия. \"Такава е нагласата към психично болните на администрацията и на онези, които искат да превърнат психиатрията в поделение към МВР – като към инвентар. Пронумерован, прошнурован и затворен на сигурно място\", допълни той.", "date": "2018.08.19", "title": "Проф. Ончев: Някои искат да превърнат психиатрията в поделение към МВР"}
{"url": "https://www.dnevnik.bg/bulgaria/2018/08/19/3298443_borisov_obeshta_pomosht_na_klientite_na_olimpik/", "text": "Ще положим всички усилия да помогнем, доколкото ни позволява законът, на клиентите на кипърската  застрахователна компания \"Олимпик\" , която е в ликвидация. Това каза министър-председателят Бойко Борисов при посещение в Стара Загора, съобщиха от правителствения пресцентър. Той обаче смята, че самият бизнес от ресурсите на гаранционни фондове, трябва да помогне за поеме на негативите от случващото се с \"Олимпик\", предаде БНР. \"Това, държавата да се намесва при всеки проблем, започва да се превръща в опасен прецедент. Банковият сектор, застрахователният сектор, имат гаранционни фондове. Самият бизнес да ги поеме\", каза той, цитиран от общественото радио. Въпреки това утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство, съобщава още правителствената служба. \"Така или иначе това би било опасен инцидент – ние ще им помогнем с юристи и с каквото можем доколкото позволява законът. Когато стане нещо, искаме държавата да помогне. Само че държавата е на данъкоплатеца и когато кажем, че държавата трябва да помогне, това означава, че всеки от нас отделяме от данъците си за тази сфера\", добави още Бойко Борисов. Борисов говори и по темата за срива на търговския регистър и заяви, че са положени всички усилия, а системата ще работи напълно до сряда. \"Виждате има държави, където изборите им пробиха с кибератаки. Тук за всяко нещо се вдига огромна олелия. Да, не е приятно, но пък всички работят активно, за да обезопасим системата\", каза още министър-председателят. Бойко Борисов отбеляза още, че държават работи добре в борбата с контрабандата и корупцията и с тези средства се реконструират много обекти по градовете в страната. \"Такова мащабно строителство и реконструкция в сферите на здравеопазването, образователната инфраструктурата, археологията, културата не е имало. За спорта да не говорим, защото направихме много\", подчерта още премиерът. \"Във всеки град стават много хубави неща, защото оперативните програми работят. Там където не могат да се оправят, додаваме от бюджета, особено в малките общини, така че да им се направят улиците, водоснабдяването, осветлението\", каза министър-председателят. По-късно през деня лидерът на левицата Конелия Нинова заяви в коментар в социалната мрежа \"Фейсбук\", че Борисов лъже. \"Господин премиер, не лъжете българските данъкоплатци. Твърдите, че ако държавата се намеси и плати на пострадалите от фалита на застрахователното дружество \"Олимпик\", това ще бъде от парите на всеки български данъкоплатец. Това е лъжа\", написа тя. Нинова смята, че Борисов \"или не познава материята, или се опитва да настройва едни българи срещу други\". \"Средствата в гаранционния фонд не се събират от нашите данъци. Те са вноски от самите застрахователни дружества (включително \"Олимпик\") именно като гаранция за такива случаи\", пише още Нинова.", "date": "2018.08.19", "title": "Борисов обеща помощ на клиентите на \"Олимпик\", доколкото законът позволява"}
{"url": "https://www.dnevnik.bg/sport/2018/08/19/3298419_finalist_ot_svetovnoto_prekratiava_vremenno_karierata/", "text": "Новото попълнение на \"Милан\" Иван Стринич трябва да прекрати кариерата си за известен период заради проблеми със сърцето, съобщават от италианския клуб. Левият бек премина на \"Сан Сиро\" през лятото със свободен трансфер от \"Сампдория\". По време на рутинни медицински прегледи Стринич е бил диагноистициран с хипертрофия (разрастване на сърдечния мускул). Лекарите са препоръчали на футболиста да почива известно време. Хърватинът е на 31 години, като играе в Италия от 2015 г., когато беше купен от \"Наполи\". Страинич беше част от отбора на Хърватия на световното първенство, който спечели сребърните медали. Той игра в шест от седемте мача на тима на световното в Русия, а  Хърватия загуби на финала от Франция с 2:4 . В кариерата си Стринич е играл още за \"Хайдук\" (Сплит) и украинския \"Днипро\", а освен това има 49 мача за Хърватия.", "date": "2018.08.19", "title": "Финалист от световното прекратява временно кариерата си заради проблеми със сърцето"}
{"url": "https://www.dnevnik.bg/evropa/2018/08/16/3296495_kolko_e_podgotven_es_ako_broiat_na_migrantite_pak_se/", "text": "Броят на пристигащите в Европа мигранти намалява спрямо пика през 2015 г. Държавите на континента обаче продължават да се борят с политическите и практическите последици от проблема, пише \"Гардиън\". Как се променят пътищата на мигрантите в Европа През първите шест месеца на 2018 г. повече от 8 хил. мигранти са влезли в Босна и Херцеговина, което е 20 пъти повече в сравнение с предходната година. Хиляди спят на открито в градовете близо до границата с надежда да влязат в Европейския съюз през Хърватия.  Ръстът им може да се обясни с увеличаването на броя на пристигащите по суша и море през Турция и Източното Средиземноморие. Броят им е много по-малък отпреди три години благодарение на сделката за мигрантите, която ЕС и Турция подписаха през 2016 г., но в момента пак се увеличава. Италианският вътрешен министър Матео Салвини даде ясно да се разбере, че  мигрантите не са добре дошли  в страната му, но броят им всъщност започна да намалява далеч преди неговата партия \"Лига\" да дойде на власт в коалиция с Движение \"Пет звезди\". Споразуменията, които предишното лявоцентристко правителство сключи с либийските власти, доведоха до рязко намаляване на пристигащите лодки на трафиканти. Досега през 2018 г. 19 231 мигранти са пристигнали в Италия през Средиземно море, което представлява намаление от 80% спрямо същия период през 2017 г. В момента обаче е много по-вероятно хората  да умрат  в опитите си да стигнат до Европа. Неправителствени организации сигнализират, че някои кораби, срещащи лодки с мигранти,  отказват да им помогнат . Ограничените опции за достигане до Италия накараха някои мигранти да се насочат към Испания. Повече от 25 100 души са пристигнали в страната през Средиземно море през годината до този момент. Това е почти три пъти повече, отколкото през цялата 2016 г. През юни, месецът, в който  Испания позволи на кораба \"Акуариус\"  да акостира във Валенсия, след като бе отхвърлен от Италия, рекордните 7300 души са пристигнали по суша и по вода. Гвинея, Сирия и Кот д'Ивоар са трите основни държави по произход на мигрантите, пристигащи в Испания. Колко мигранти влизат в Европа Броят на мигрантите  продължава да намалява  след пика на кризата през 2015-2016 г. Според последните данни на Международната организация за миграцията 61 517 души са прекосили Средиземно море тази година, почти наполовина по-малко в сравнение със същия период през 2017 г. През 2015 г. над 1 милион души са влезли в Европа по суша и по море – най-големият приток на хора след края на Втората световна война. Какъв бе отговорът на Европа Макар вече да няма криза с броя на пристигащите, държавите продължават да се борят с политическите и практическите последици. Страхът от мигрантите бе използван от националистки и крайнодесни партии в Германия, Италия, Австрия и Унгария. Лидерите на ЕС остават разделени по въпроса кое е най-доброто решение. Германският канцлер Ангела Меркел иска единни европейски политики. Тя обаче е изправена пред съпротивата на Салвини, на унгарския премиер Виктор Орбан и на баварската й сестринска партия,  която предпочита едностранни действия . Какво предстои Докато ЕС търси общ подход, остава въпросът дали съюзът е готов за бъдещ ръст в броя на пристигащите. Ще оцелее ли сделката между ЕС и Турция? Какво ще се случи, ако има смяна на властта в Либия? Ще продължи ли Испания да бъде една от най-гостоприемните държави в Европа? Тези въпроси ще бъдат поставени на изпитание през следващите години. В резултат на климатичните промени в Европа може да пристигнат почти 1 милион търсещи убежище до 2100 г. Дали водена от климатичните промени, икономическото развитие в по-бедните страни или бума на населението в Африка, експерти са убедени, че миграцията ще продължи.", "date": "2018.08.19", "title": "ЕС и мигрантите: въпросите са много, а решението още е далеч"}
{"url": "https://www.dnevnik.bg/tehnologii/2018/08/19/3297846_ucheni_otkriha_nai-goreshtata_planeta_v_mlechniia_put/", "text": "Учени от университета в Берн обявиха, че са открили най-горещата планета в Млечния път. Става въпрос за газовия гигант Kelt-9b, където температурите достигат 4000 градуса. Планетата беше засечена от телескопи на НАСА миналата година, но не беше изследвана подробно. Масата на Kelt-9b е близо три пъти по-голяма от тази на най-голямата планета в Слънчевата система Юпитер. Освен това се намира изключително близо до своята звезда и именно заради това температурата ѝ надхвърля тази на 3/4 от звездите в Млечния път. Екзопланетата прави една обиколка около синия гигант Kelt-9, чиято температура е над 10 500 градуса, за 36 часа. Астрономите от швейцарския университет твърдят, че за първи път са наблюдавали атомите на желязото и титана в атмосферата на екзопланета. За да обясни какви са процесите на Kelt-9b, един от участниците в проучването – Йенс Хоймейкър, даде следния пример. \"Ако искате да си го представите най-близо до реалността, ще е все едно да има постоянен дъжд от лава\", каза той. Екзопланетата се намира на около 600 светлинни години от Земята. Kelt-9b е 30 пъти по-близо до звездата си, отколкото Земята до Слънцето, подчертават учените.", "date": "2018.08.19", "title": "Учени откриха най-горещата планета в Млечния път, където дъждът е като лава"}
{"url": "https://www.dnevnik.bg/sport/2018/08/19/3298442_mesi_e_genii_i_triabva_da_sme_shtastlivi_che_jiveem_v/", "text": "Треньорът \"Барселона\" Ернесто Валверде не беше много доволен от представянето на отбора срещу Алавес, но за пореден път засипа с похвали звездата на отбора си Лионел Меси. Шампионите започнаха защитата на титлата си с  победа с 3:0 срещу \"Алавес\" . \"Не успяхме да покажем най-добрата си игра. Съперникът игра доста стабилно в защита, което понижи скоростта на нашите атаки и това ни затрудни. Но все още е август, има време да подобрим нещата\", каза Валверде. Меси отбеляза два гола в мача, а първото му попадение беше след ефектно изпълнен пряк свободен удар, стреляйки под стената. \"Нямах идея какво ще направи при прекия свободен удар. И ние в щаба се чудехме как ще го изпълни. С Меси трябва да очаквате неочакваното. Не знаеш какво точно ще направи, но той винаги знае това. Меси е гений и ние сме щастливци, че сме част от футбола по времето, в което той играе\", допълни Валверде.", "date": "2018.08.19", "title": "Меси е гений и трябва да сме щастливи, че живеем в едно време, каза треньорът на \"Барселона\""}
{"url": "https://www.dnevnik.bg/sviat/2018/08/19/3298456_dva_miliarda_dushi_po_sveta_jiveiat_v_bednost_sochi/", "text": "Два милиарда души живеят в бедност по света, а други 75 милиона са в изключителна бедност и се борят за оцеляването си, сочи Доклада за глобална хуманитарна подкрепа 2018 (GHAR2018), информира БНР. Погледът върху положението на безпомощните хора, страдащи от глад, суша, сблъсъци и природни бедствия, излиза за Световния ден на хуманитарната помощ, отбелязан всяка година на 19 август. Според Доклада за глобалната хуманитарна помощ за 2018 г. най-малко 201 милиона души в 134 държави са се нуждаели от хуманитарна помощ, за да оцелеят през 2017 г.  20,7 милиона души в Йемен са били в нужда, следвани от гражданската война в Сирия, където 13,7 милиона души са се нуждаели от помощ. Приютявайки 3,5 милиона сирийци, Турция е на трето място в списъка с 12,8 милиона души, които се нуждаят от хуманитарна помощ. В списъка са споменати също така Етиопия, Ирак, Нигерия, Демократична република Конго, Южен Судан, Афганистан, Сомалия, Кения, Хаити, Малави, Колумбия, Судан, Чад, Зимбабве, Мали, Украйна, Камерун, Ливан, Пакистан, Бурунди, Йордания, Централна Африка Републиката, Уганда, Нигер, Палестина, Мозамбик, Мадагаскар, Либия, Ангола, Бангладеш, Шри Ланка, Непал и Мианмар.  Етиопия, Нигер, Пакистан, Сомалия, Южен Судан и Судан са изправени едновременно пред три вида кризи - конфликти, природни бедствия и принудителни изселвания.Два милиарда души получават по-малко от 3,2 долара на ден. Изключително бедните хора, чиято цифра е 753 милиона, оцеляват с по-малко от 1,9 долара дневно.  Докладът също така споменава, че броят на насилствено разселените лица по целия свят се е увеличил с 2,9 милиона през 2017 г. в сравнение с цифрата от предходната година, като общият им брой е достигнал 68,5 милиона.  В доклада се казва, че 60% от всички помощи са отишли в 10 държави през 2017 г., 14% от които са изпратени в Сирия, която е най-големият получател. Йемен получава 8 процента. Сирия е най-големият получател на хуманитарна помощ за пета поредна година. Гърция и Турция са сред 10-те най-големи получатели на хуманитарна помощ за първи път поради незаконните мигранти.", "date": "2018.08.19", "title": "Два милиарда души по света живеят в бедност, сочи доклад"}
{"url": "https://www.dnevnik.bg/sport/2018/08/19/3298411_tanak_specheli_rali_germaniia_i_uvelichi_intrigata_vuv/", "text": "Естонецът От Танак триумфира в рали \"Германия\", девети кръг за сезона в Световния рали шампионат (WRC). Пилотът на \"Тойота\" взима втора поредна победа, след като в  предишния кръг спечели в класиката рали \"Финландия\" . Благодарение на двете си поредни победи Танак увеличи интригата в генералното класиране, борейки се с Тиери Ньовил (\"Хюндай\") и Себастиен Ожие (\"М-Спорт Форд\") за титлата. Тримата са събрани само в 36 точки. Успехът е пети за Танак във WRC, с което той се изравнява със сънародника си Марко Мартин, който е и негов ментор. На 39.2 секунди зад победителя завърши Ньовил, а доброто представяне на \"Тойота\" беше допълнено от подиум на Есапека Лапи. Естонецът взима трето рали през сезона, след като преди Финландия и Германия триумфира и в рали \"Аржентина\". На практика след девет кръга победите бяха разделени между тримата лидери Ньовил, Ожие и Танак. Белгиецът спечели в Швеция, Португалия и Сардиния, докато петкратният шампион в Монте Карло, Мексико и Корсика. \"Много съм щастлив и отборът се представи силно, но все още има много време до края на сезона, затова не искам да правя никакви прогнози\", каза Танак след състезанието. Той  поведе в ралито още в ранните етапи на петъчния ден . Той спечели поредни отсечки, което му позволи в края на деня да има 12.3 секунди аванс пред Себастиен Ожие. В събота Танак нямаше същата скорост, като в първите минавания на етапите изпитваше затруднения заради абразивната настилка. Ожие успя да върне две секунди при първото преминаване на \"Арена Панцерплате\". Драматичната развръзка настъпи при преминаването за втори път през бившите военни пътища \"Панцерплате\" – 38.57 км, където Ожие удари камък при влизането в един ляв завой. Той спука гума и загуби минута и половина, докато се върне в надпреварата, свличайки се до деветото място. Специалистът в асфалтовите отсечки Дани Сордо спечели три етапа, Яри-Мати Латвала два, а Есапека Лапи и Крейг Брийн по един. Едва в края на деня Ожие се възстанови и започна да натиска още по-здрав взимайки 15-ия етап \"Рьомерщрасе\". Неделният ден започна още по-драматично, след като Латвала беше принуден да спре. Той започна 15-ия етап с намалена мощност, а километър преди финала отби встрани заради проблем със скоростната кутия. Дани Сордо, който се движеше втори и показа блестяща скорост пък разби предницата на своя \"Хюндай\" в отсечката \"Графшафт\". \"Натисках прекалено много и влязох много бързо в един десен завой. Той ме изхвърли и се ударих в лозята, което ми разби предницата\", каза испанецът. Проблемите помогнаха на Ньовил да се изкачи втори в класирането, а Ожие да се придвижи до четвъртата позиция. Първото минаване на \"Графшафт\" беше спечелено от Ньовил, а след това Ожие беше с две секунди по-бърз. Французинът спечели и последния пауър етап, в който изпревари с едва една десета от секундата Танак. Благодарение на това Ожие взе общо 23 точки от ралито, а Танак 29. Останалите, които взеха точки от пауър етапа бяха Лапи (3), Брийн (2) и Ньоил (1). В генералното класиране Ньовил води със 172 точки пред Ожие със 149, а Танак има 136. Далеч назад е вторият пилот на \"Тойота\" Лапи с 88. Следващият старт е рали \"Турция\", който ще се проведе между 13 и 16 септември. Освен рали \"Турция\" остават още Уелс (4-7 октомври), Каталуня (25-28 октомври) и Австралия (15-18 ноември).", "date": "2018.08.19", "title": "Танак спечели рали \"Германия\" и увеличи интригата във WRC четири кръга преди края"}
{"url": "https://www.dnevnik.bg/evropa/2018/08/19/3298467_franciia_ustanovi_okolo_840_mosta_zastrasheni_ot/", "text": "Около 840 моста във Франция имат сериозни конструктивни дефекти и са застрашени от срутване, се казва в поръчан от френското правителство одит, цитиран от Асошиейтед прес.  След трагедията в италианския град Генуа , отнела живота на над 40 души, в Германия ще заработи нова система за контрол върху техническото състояние на мостовете в страната, предава още БТА. Правителството на президента Еманюел Макрон вече обеща да отпусне още средства за инфраструктура, но е под натиск заради срутването на моста в Италия миналата седмица, в което загинаха 43 души. В публикувания днес от в. \"Журнал дю диманш\" одит се казва, че от 12 000 моста, които се поддържат от правителството, една трета се нуждаят от ремонт, а 7 процента, или около 840 моста, са под риск от срутване в близките години и може да бъдат затворени. В одита не са обхванати хиляди други мостове във Франция, които се стопанисват от частни фирми или от местни власти. В Германия ще заработи нова система за контрол върху техническото състояние на мостовете в страната, съобщава транспортният министър Андреас Шойер в публикувано днес интервю за в. \"Билд ам зонтаг\". \"В края на 2018 г. ще представим нов, модернизиран индекс за контрол на мостовете\", заяви той, цитиран от БТА. По думите на Шойер ще се наблегне главно върху проверките на допустимото натоварване и състоянието на носещите мостови конструкции. Същевременно министърът увери автомобилистите, че инцидентът от Генуа няма да се повтори в Германия. \"В сравнение с други страни у нас контролът е най-строг. Нашите граждани могат да бъдат спокойни\", каза той. Според Шойер в сферата на контрола върху мостовете Германия е на второ място след Швейцария.", "date": "2018.08.19", "title": "Франция установи около 840 моста, застрашени от срутване, Германия затяга контрола"}
{"url": "https://www.dnevnik.bg/gradska_sreda/2018/08/19/3298405_stolichen_park_razdeli_aleite_na_takiva_za_kucheta_i/", "text": "Лабиринт от знаци и маркировка по асфалта обозначава местата, които са разрешени и забранени за преминаване на домашни любимци в столичния парк \"Св. Св. Петър и Павел\". А идеята е хората, разхождащи кучетата си, да нямат достъп до детските площадки и алеите към тях. Експерти от общината правят чести проверки, а на нарушителите се съставят глоби между 50 и 500 лева. Парк \"Св. Св. Петър и Павел\" разполага с две площадки за разхождане на кучета. От скоро обаче и алеите са маркирани със знаци, които насочват стопаните на животни откъде трябва да минават, за да стигнат до тях. Стопани на кучета, които обаче имат и деца, се оплакват, че така трябва да ходят далеч от детето си, за да си играе то в парка, а родителят да държи кучето.", "date": "2018.08.19", "title": "Алеите в столичен парк са разделени на такива за кучета и на такива за деца"}
{"url": "https://www.dnevnik.bg/sport/2018/08/19/3298473_siti_razgromi_hudursfiild_za_vtorata_si_pobeda_prez/", "text": "Манчестър сити\" затвърди добрия си старт на сезона, спечелвайки и втория си мач във Висшата лига. \"Гражданите\" победиха на своя \"Етихад\" гостуващия \"Хъдърсфийлд\" с 6:1. След като  преди седмица \"Сити\" се справи с \"Арсенал\"  този път тимът на Пеп Гуардиола беше още по-убедителен. Много силен мач за шампионите направи Серхио Агуеро, който отбеляза три гола. Аржентинецът вече има девет хеттрика във Висшата лига, като единственият футболист в историята на надпреварата с повече е Алън Шиърър (11). Той отправи девет удара към вратата, от които четири попаднаха в очертанията и три се превърнаха в попадения. Агуеро вече има 146 гола във Висшата лига и е 10-и във вечната ранглиста. Гуардиола започна двубоя с различна схема, използвайки трима централни защитници, а Фернандиньо и Бенжамен Менди изпълняваха ролята на халф-бекове. В атака пък действаха Агуеро и Габриел Жезуш. В началните минути \"Хъдърсфийлд\" действаше добре в защита и успяваше да отблъсна натиска на шампионите, но тимът рухна в 25-ата минута. Тогава Едерсон изрита една топка към Агуеро, а вратарят на \"териерите\" Бен Хамър излезе неразчетено и не се върна на вратата си. Аржентинецът излъга един защитник и с прехвърлящ удар прати топката в мрежата – 1:0. След попадението на Агуеро планът за игра на \"Хъдърсфийлд\" се провали и гостуващият отбор опита да отговори, но вместо това се отвори в защита. Това помогна на \"гражданите\" да решат всичко с две бързи попадения в рамките на само четири минути. В 31-ата минута точен беше Габриел Жезуш с плътен удар с левия крак. А десет минути след първото си попадение Агуеро се разписа още веднъж. Хамър не се намеси добре при остро центриране на Менди и изпусна топката, а Агуеро я прати в мрежата му отново. В самия край на първата част \"териерите\" отговориха, вкарвайки гол от статично положение. Янкович се оказа най-добре пласиран при дълго изпълнение на тъч и изпревари Джон Стоунс, за да вкара във вратата на Едерсон. Малко сле началото на втората част \"Сити\" стигна до четвърти гол. Давид Силва изпълни по прекрасен начин пряк свободен удар от около 25 метра, прехвърляйки стената. Стражът Хамър изобщо не мръдна, а само изгледа как топката влиза отново във вратата му. След това \"Сити\" намали оборотите, но в края на мача успя да стигне до нови два гола. В основата на хеттрика отново беше Менди, който в 75-ата минута центрира остро и намеси напдателя около границата на вратарското поле. Агуеро беше отлично пласиран и с атрактивен удар с пета преодоля Хамър за трети път. Крайният резултат 6:1 беше оформен шест минути преди последния сигнал. Резервата Лерой Сане нахлу на скорост в наказателното поле и опита да преодолее Хамър. Топката се отби в тялото на вратаря, а после рикошира в тичащия Конголо и влетя в мрежата, като бранителят нямаше какво да направи.", "date": "2018.08.19", "title": "\"Сити\" разгроми \"Хъдърсфийлд\" за втората си победа през сезона"}
{"url": "https://www.dnevnik.bg/evropa/2018/08/19/3298480_italiia_zaplashi_da_vurne_migranti_v_libiia_ako_drugi/", "text": "Ако други  европейски страни не приемат мигрантите , които са блокирани в Средиземно море на кораб от италианската брегова охрана, те ще бъдат върнати в Либия, заяви италианският вътрешен министър Матео Салвини, цитиран от ДПА. \"Или Европа ще реши да окаже конкретна помощ на Италия, започвайки например със 180-те имигранти на кораба \"Дичоти\", или ще бъдем принудени да направим това, което ще спре завинаги бизнеса на трафикантите. Тоест ще ескортираме обратно до Либия взетите от морето хора\", написа Салвини в \"Туитър\", предаде БТА. ЕС и ООН многократно са заявявали, че връщането на морски мигранти в Либия, където те са подложени на риск от тормоз и изтезания, би било нарушение на международното право. Италианският транспортен министър Данило Тонинели поиска санкции за Малта и я обвини, че не спасява кораби с  мигранти в Средиземно море , а оставя това бреме на Италия, предаде Ройтерс. Тонинели заяви в \"Туитър\", че ЕС трябва \"да отвори пристанищата си за солидарността\" и да приема спасени в морето мигранти. В сряда Малта отказа да спаси кораб с мигранти в международни води с аргумента, че той не е в беда. При наближаването на италианския остров Лампедуза мигрантите бяха поети от кораба на италианската брегова охрана \"Дичоти\". \"Сега те са на военен кораб, което на практика означава на италианска земя. Очаквам Италия да поиска помощ от други страни от ЕС, това зависи от нея, но Малта спази международното право\", каза по-рано днес малтийският премиер Джоузеф Мускат. Мускат добави, че група от 120 мигранти, които живеят в нечовешки условия в обори в бивше животновъдно стопанство в малтийско село, ще бъде депортирани в Италия, предаде ДПА. Мигрантите са дошли в Малта законно, но нямали разрешителни за работа на острова. \"Те са пристигнали в Италия, не са могли да намерят работа там и са дошли в Малта. Те пристигнаха със сакове с летищни етикети от италиански райони\", каза Мускат.", "date": "2018.08.19", "title": "Италия заплаши да върне мигранти в Либия, ако други европейски държави не ги приемат"}
{"url": "https://www.dnevnik.bg/bulgaria/2018/08/20/3298306_nai-chetenoto_v_dnevnikk_falitut_na_olimpik_izcheznal/", "text": "В края на седмицата \"Дневник\" представя традиционната класация на десетте най-четени статии. Справката е направена в 19.00 часа на 18 август. 1.  След фалит на застраховател над 200 хил. души остават без \"Гражданска отговорност\"  (33 747 прочитания) 2.  Как морски плаж край Варна изчезна от кадастралните карти  (28 927) 3.  Почина кралицата на соул музиката Арета Франклин  (25 084) 4.  Поне 30 души са загинали при срутване на мост в Италия  (24 289) 5.  През 2017 г. българите са изяли 12 хил. тона палмово масло вместо сирене  (22 321) 6.  Танцувалите в едно от Седемте рилски езера ще бъдат глобени  (21 814) 7.  От догодина учителската заплата ще е 1300 лв., обеща министърът  (19 076) 8.  Турската лира продължи бързо да потъва, за Ердоган това е \"заговор и специална операция\"  (18 918) 9.  \"Нова телевизия\" сваля от ефир \"Часът на Милен Цветков\"  (16 352) 10.  Защо рухна мостът \"Моранди\" - първите версии  (12 198)", "date": "2018.08.19", "title": "Най-четеното в \"Дневник\": Фалитът на \"Олимпик\", изчезнал плаж и падналият мост"}
{"url": "https://www.dnevnik.bg/bulgaria/2018/08/19/3298483_okolo_60_dekara_borova_gora_sa_izgoreli_pri_pojara/", "text": "Около 50-60 декара борова гора е изгоряла при избухналия снощи пожар край Карлово, сочат разчетите на експерти от пожарната и горското, цитирани от агенция \"Фокус\". Огънят, който е обхванал зони от национален парк \"Централен Балкан\" е потушен, уточни зам.-кметът на Карлово Антон Минев. На мястото все още димят борови иглички и храсти, но пламъци няма, уточнява той. Около 100 души са били ангажирани с потушаването на огъня, който беше в недостъпна за техниката зона. Сред тях освен пожарникари е имало военни, служители на горското и доброволци. През цялата нощ на мястото ще има дежурни екипи, които да не позволят пламъците да се разгорят отново.", "date": "2018.08.19", "title": "Около 60 декара борова гора са изгорели при пожара край Карлово (обзор)"}
{"url": "https://www.dnevnik.bg/bulgaria/2018/08/19/3298485_neizvestna_krepost_e_otkrita_pod_vodata_v_raiona_na/", "text": "Неизвестна крепост е открита в района на остров Свети Тома при подводна експедиция от екип на Националния исторически музей, предаде БТА. Подводните проучвания са продължение на сухоземните проучвания на острова от месец юни тази година, при които бяха открити тракийско светилище, структури от късноантичната епоха и средновековен манастир. В рамките на подводните проучвания са извършени спускания от трима водолази, които на две места са открили фрагментирана керамика. Първата зона, в която са открити силно фрагментирани керамични съдове от първото хилядолетие пр.Хр., е разположена в югозападното продължение на острова. Там са заснети множество каменни блокове с прави стени и следи от обработка, някои с дължина и широчина един метър, разказват археолозите за БТА. Те предполагат, че става дума за неизвестна до този момент крепостна стена, дело на древните траки. От южната страна на острова на дълбочина 9 метра е открита част от късноантична амфора и добре обработени варовикови блокчета, които са били предназначени за древен строеж на острова. Археолозите посочват, че островът Свети Тома в миналото е бил част от полуостров.", "date": "2018.08.19", "title": "Неизвестна крепост е открита под водата в района на остров Свети Тома"}
{"url": "https://www.dnevnik.bg/sport/2018/08/19/3298486_manchestur_junaited_ruhna_i_zagubi_pri_gostuvaneto_na/", "text": "След много слаба игра \"Манчестър юнайтед\" допусна първа загуба за новия сезон, отстъпвайки с 2:3 при гостуването на \"Брайтън\". Визитата на \"Амекс\" се оказа много тежка за \"червените дяволи\", които срещнаха един вдъхновен отбор, който буквално не допусна грешки. Глен Мъри, Шейн Дъфи и Паскал Грос от дузпа бяха точни за \"чайките\". Лукаку се разписа за \"Юнайтед\" преди почивката, а Пол Погба оформи крайния резултат в добавеното време от дузпа. Тимът на Жозе Моуриньо беше далеч от показаното на  старта на сезона срещу \"Лестър\" , а голяма част от това се дължеше заради слабия мач на  Пол Погба . Халфът нямаше ден и почти всичките му решения се оказаха грешни. Офанзивните играчи на \"Юнайтед\" също не създадоха почти нищо, а в защита отборът допусна прекалено много грешки. \"Брайтън\", който преди седмица загуби от \"Уотфорд\" с 0:2 и дори нямаше точен удар, този път показа отлична успеваемост. Футболистите на Крис Хютън отправиха три точни изстрела, с които вкараха три гола. За 90 минути пък \"Юнайтед\" също отправи три удара, които бяха недостатъчно. Моуриньо направи две промени в състава си от двубоя с \"Лестър\". Алексис Санчес остана извън групата заради контузия, получена на тренировка в петък. Вместо него в атаката беше Антони Марсиал. Матео Дармиан пък беше заменен от Ашли Йънг, който действаше като десен бранител. В средата на терена Моуриньо отново заложи на трима – Погба, Андреас Перейра и новото попълнение Фред. В рамките на 2.23 минути \"Брайтън\" нанесе голям удар по амбициите на \"червените дяволи\", вкарвайки два гола. \"Чайките\" откриха резултата в 25-ата минута с точен изстрел на Глен Мъри. Централният нападател на домакините се разписа с много труден удар, засичайки центриране отляво на Соли Марч. Гостите от Манчестър още се съвземаха от полученият гол, когато \"Брайтън\" вкара и втори. Той падна след статично положение, при което защитата на \"червените дяволи\" допусна голяма грешка. Два пъти футболистите в червено не успяваха да изчистят топката след корнер, тя накрая стигна до централния защитник Шейн Дъфи и той се разписа в мрежата на Давид Де Хеа. Едва след като получи два гола \"Юнайтед\" се активизира и започна да задържа повече топката, действайки с малко повече агресия. Гостите стигнаха до гол, който обаче падна след грешка на \"Брайтън\", а не след голямо надмощие от страна на \"червените дяволи\". Ромелу Лукаку се оказа непокрит след разбъркване от корнер и от два метра нямаше как да сгреши при изстрел с глава. Минута преди да завърши първото полувреме \"чайките\" вкараха и трети гол. Той беше дело на Паскал Грос от дузпа, отсъдена за нарушение именно срещу него. Той беше съборен в наказателното поле от Ерик Баи, който не действаше много концентрирано. Едва за трети път в 122 мача, откакто е воден от  Жозе Моуриньо  \"Юнайтед\" допусна три гола. Освен това в цялата си история във Висшата лига едва за 10-и път \"червените дяволи\" получиха три гола през първите 45 минути. Това не се беше случвало от октомври 2015 г. срещу \"Арсенал\". Моуриньо реагира веднага и направи две промени на почивката. Той извади Андреас Перейра и Хуан Мата, а на техните места влязоха Джеси Лингард и Маркъс Рашфорд. \"Юнайтед\" притежаваше топката в 80% от времето, но това така не водеше до опасни положения пред вратаря на \"чайките\" Мат Райън. \"Брайтън\" се групира в своята половина и нямаше никакви намерения да атакува, докато гостите срещнаха много добре организиран тим срещу себе си. Футболистите на Жозе Моуриньо така и нямаха точни удари, а освен това разиграваха топката бавно, без идея какво точно да правят. Стигна се дотам, че Пол Погба да взима топката и я праща с дълги подавания в наказателното поле, които обаче не водеха до нищо. След 60-ата минута на терена се появи и Маруан Фелайни, който заигра близо до Лукаку, с което Моуриньо се надяваше да засили физическото присъствие на отбора си. Първият случай, в който Райън трябваше да се намесва беше чак в 75-ата минута. Тогава \"Юнайтед\" отправи втория си точен удар, дело на Погба, но той беше избит от вратаря в корнер. В оставащите минути футболистите на Крис Хютън играха много зряло и не допуснаха почти нищо опасно пред вратата си. Те изтласкаха \"Юнайтед\" далеч от наказателното поле на Мат Райън, а освен това показаха агресия при пресирането на съперника. В добавеното време \"Юнайтед\" получи правото да изпълни дузпа за нарушение на Дъфи срещу Фелайни. Зад топката застана Пол Погба, който вкара с мощен изстрел под гредата.", "date": "2018.08.19", "title": "\"Манчестър юнайтед\" рухна и загуби при гостуването на \"Брайтън\""}
{"url": "https://www.dnevnik.bg/sport/2018/08/19/3298507_levski_vze_treti_poreden_uspeh_pri_slavisha_stoianovich/", "text": "Левски\" продължи със стабилното си представяне от началото на сезона и взе трета поредна победа след назначаването на Славиша Стоянович. Сините надделяха над \"Септември\" с 2:0 на своя \"Георги Аспарухов\" с попадения на Давиде Мариани и Станислав Костов преди почивката. От началото на сезона \"Левски\" още няма загуба, записвайки четири победи и едно равенство с голова разлика 9:3. Сините излязоха начело в класирането с 13 точки, поне временно преди ЦСКА да изиграе двубоя си от кръга. \"Септември\" загуби втори пореден двубой и общо трети от началото на сезона и остава с едва четири точки. Новият треньор на сините започна със Станислав Костов на върха на атаката, а зад него свободна роля имаше Габриел Обертан. По крилата пък действаха Станислав Иванов и Жерсон Кабрал. Първата възможност обаче за символичните гости, когато Здравко Димитров излезе на добра позиция, но Мартин Полачек се намеси. Сините до голяма степен решиха двубоя в рамките на шест минути, когато отбелязаха два гола. Това наруши играта на състава на Николай Митов, който така и не успя да се възстанови. В 23-ата минута Давиде Мариани изведе \"Левски\" напред след хубаво подаване на Жерсон Кабрал. Швейцарецът получи топката в наказателното поле след пробив на съотборника си отдясно и не сгреши. Само шест минути по-късно защитата на \"Септември\" се пропука за втори път и сините се възползваха. Мариани стреля от около 25 метра, топката тупна точно пред Валентин Галев и вратарят не успя да я улови,а за притичалият Костов беше лесно да се разпише – 2:0. През втората част \"Левски\" можеше да увеличи аванса си, но два пъти отлични положения пропусна Станислав Иванов. Младият нападател получи добри подавания, но стреля неточно. В 68-ата минута гол на Кабрал беше отменен, след като холандецът си помогна с ръка при овладяването на топката. В края на двубоя футболистите на \"Септември\" бяха по-свежи и опитаха да върнат поне един гол. В основната на всичко по-интересно беше Борис Галчев, но ударите му не намериха целта. \"Левски\" свали оборотите, а в заключителните минути футболистите на Стоянович вече нямаха и толкова сили.", "date": "2018.08.19", "title": "\"Левски\" взе трети пореден успех при Славиша Стоянович"}
{"url": "https://www.dnevnik.bg/sviat/2018/08/19/3298514_bivsh_direktor_na_cru_misli_s_dela_da_si_zapazi/", "text": "Бившият директор на ЦРУ Джон Бренан заяви, че обмисля да предприеме съдебни действия в опит да попречи на президента Доналд Тръмп да лиши него и други настоящи, и бивши служители от достъпа им до поверителна информация, предаде \"Асошиейтед прес\", цитирана от БТА. В интервю за Ен Би Си Бренан съобщи, че с него са се свързали редица адвокати за обсъждане на потенциална жалба. Миналата седмица Тръмп лиши Бренан от достъпа му до поверителна информация и заплаши със същото други хора, включително негови критици и хора, свързани с разследването на предполагаемата руска намеса в американските избори. Бренан заяви, че ще направи всичко възможно \"да осуети такъв произвол за в бъдеще\". \"Ако това значи да се сезира съдът, това и ще направя\", каза той. Над 70 бивши служители на разузнаването осъдиха решението на Тръмп да лиши Бренан от достъпа му до поверителни документи и заявиха, че имат правото да изразяват лично мнение, без да се боят от наказание.", "date": "2018.08.19", "title": "Бивш директор на ЦРУ мисли с дела да си запази достъпа до секретна информация"}
{"url": "https://www.dnevnik.bg/sviat/2018/08/19/3298519_trump_sravni_razsledvaneto_za_ruskata_namesa_v/", "text": "Президентът на САЩ Доналд Тръмп сравни разследването на специалния прокурор Робърт Мълър  за руска намеса в американските избори  с \"маккартизъм от най-лошия вид\" и повтори, че е  разрешил на адвокат от Белия дом да съдейства на следователите , защото няма какво да крие, предаде \"Франс прес\", цитирана от БТА. \"Изучавайте покойния Джоузеф Маккарти, защото в момента с Мълър и бандата му сме в период, в сравнение с който Джоузеф Маккарти е новобранец. \"Лъжлив Лов на Вещици\", написа Тръмп в Туитър. През 50-те години в разгара на Студената война САЩ са обхванати от параноя срещу комунизма, наречена \"червения страх\". Тогава сенаторът републиканец от Уисконсин Джоузеф Маккарти започна кампания срещу всеки заподозрян в комунизъм или симпатия към комунизма. Спорният сенатор бързо бе дискредитиран, припомня БТА. Залпът сутрешни туитове на Тръмп последва вчерашната информация на в. \"Ню Йорк таймс\", че адвокатът от Белия дом Дон Макган е оказал широко съдействие на разследването на Мълър по подозрения в съглашателство между предизборния екип на Тръмп и Русия. \"Разреших на него, както и на всички други, да свидетелства. Не бях длъжен да го правя\", написа Тръмп. \"Нямам нищо за криене и настоях за прозрачност, за да може Ужасният и Лъжлив Лов на Вещици да приключи\", туитна той. В днешните туитове Тръмп отново разкритикува медиите изобщо и \"Ню Йорк таймс\" в частност, видимо подразнен от статията му. \"Ето затова Медиите на Лъжливите Новини са станали Врагове на Народа\", написа Тръмп.", "date": "2018.08.19", "title": "Тръмп сравни разследването за руската намеса в изборите с маккартизма"}
{"url": "https://www.dnevnik.bg/sport/2018/08/19/3298522_azar_obiavi_che_niama_da_napuska_chelsi_do_kraia_na/", "text": "Звездата на \"Челси\" Еден Азар смята да остане в отбора, въпреки че постоянно е свързван с трансфер извън \"Стамфорд бридж\". Един от сериозните кандидати за подписа на белгиеца е \"Реал\" (Мадрид), а спекулациите бяха засилени от  негово изказване след световното първенство , че той търси ново предизвикателство. В крайна сметка 27-годишният футболист обяви, че се чувства щастлив на \"Стамфорд бридж\". Това стана след втората поредна победа на \"Челси\" от началото на сезона. \"Аз съм добре тук. Ще видим какво ще се случи след година или две. Да напусна този сезон? Не, няма да напускам. Всички знаят какво казах след световното, но истината е, че тук се чувствам добре\", каза Азар пред RMC Sport. През тази година Висшата лига затвори по-рано трансферния прозорец преди началото на сезона, но в другите шампионати все още могат да се правят сделки. \"В момента пазарът в Англия е затворен, така че би било малко странно, ако \"Челси\" ме продаде, след като не може да си осигури заместник\", добави белгиецът. Откакто е в \"Челси\" Азар помогна за спечелването на пет трофея. Той добави, че още усеща любовта на феновете, описвайки как е бил приет при  победата с 3:2 над \"Арсенал\"  в събота.", "date": "2018.08.19", "title": "Азар обяви, че няма да напуска \"Челси\" до края на трансферния прозорец"}
{"url": "https://www.dnevnik.bg/sport/2018/08/19/3298523_fotogaleriia_jivopisni_gledki_i_emocii_na_skorost_v/", "text": "В продължение на три дни рали \"Германия\" предложи много емоции и красиви гледки в една от най-трудните надпревари в Световния рали шампионат. След 18 етапа и 325 състезателни километра  . На снимката: Панорамна гледка на лозята и река Мозел.", "date": "2018.08.19", "title": "Фотогалерия: Живописни гледки и емоции на скорост в рали \"Германия\""}
{"url": "https://www.dnevnik.bg/photos/2018/08/18/3298195_fotogaleriia_svetovnite_snimki_na_denia_-_18_avgust_-/", "text": "Каубой води стадото си в долината Хуарес, Мексико.", "date": "2018.08.19", "title": "Фотогалерия: Световните снимки на деня - 18 август - 19 август 2018 г."}
