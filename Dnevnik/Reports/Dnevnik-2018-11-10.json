{"url": "https://www.dnevnik.bg/sport/2018/11/10/3343615_totnum_se_izravni_s_chelsi_i_livurpul_na_vtoroto_miasto/", "text": "Тотнъм\" постигна трудна победа с 1:0 срещу \"Кристъл палас\" в последния съботен мач от 12-ия кръг на Висшата лига. \"Шпорите\" записаха девети успех за сезона и събраха 27 точки, като се изравниха с \"Челси\" и \"Ливърпул\" на второто място и се доближиха на две точки от лидера \"Манчестър сити\". В неделя \"Челси\" и \"Ливърпул\" имат домакински мачове с \"Евертън\" и \"Фулъм\", а \"Сити\" посреща \"Манчестър юнайтед\" в дербито на кръга. \"Арсенал\" е пети с 23 точки преди утрешния си двубой с новака \"Уулвърхемптън\" у дома. Кризата при \"Кристъл палас\" се задълбочи със седми пореден мач без победа. \"Орлите\" са 16-и в класирането с осем точки, колкото имат \"Саутхемптън\" и първият отбор в зоната на изпадащите - \"Кардиф\". \"Хъдърсфийлд\" със седем точки и \"Фулъм\" с пет точки заемат последните две места. \"Кристъл палас\" беше равностоен на \"Тотнъм\" и дори имаше надмощия в големи периоди от мача. Тимът на Рой Ходжсън създаде повече голови положения и отправи четири точни удара срещу два на \"Тотнъм\", но не успяха да измъкнат поне точка от двубоя. Единственият гол беше отбелязан от Централния защитник Хуан Фойт в 66-ата минута. 20-годишният аржентинец, който заради контузиите в отбраната на \"Тотнъм\" започна като титуляр във втори пореден кръг, направи добавка отблизо, след като вратарят Уейн Хенеси спаси удар на Хари Кейн след центриране от корнер. Вратарят на \"шпорите\" Юго Лорис също имаше основна заслуга за трите точки. Французинът удържа аванса на своя отбор с две ключови спасявания срещу Андро Тайнзънд в 84-ата и Александър Сорлот в 91-ата минута.", "date": "2018.11.10", "title": "\"Toтнъм\" се изравни с \"Челси\" и \"Ливърпул\" на второто място"}
{"url": "https://www.dnevnik.bg/bulgaria/2018/11/10/3343468_borisov_shte_poseti_oficialno_sasht_v_nachaloto_na/", "text": "В началото на следващата година премиерът Бойко Борисов ще има официално посещение в Съединените щати.Това съобщи в интервю за БНР вицепремиерът и външен министър Екатерина Захариева, която вчера се върна от официална визита в САЩ.", "date": "2018.11.10", "title": "Борисов ще посети официално САЩ в началото на 2019 г."}
{"url": "https://www.dnevnik.bg/kultura/2018/11/10/3332958_otkus_ot_hjuga_vakanciia_na_rouzi_bleik/", "text": "Перфектната рецепта за хюга включва: горещ шоколад, спуснати завеси, светлина от свещи и... някого, в когото да се влюбиш. Над английското провинциално градче Юлеторп се е спуснала есен. Времето е студено и дъждовно, небето е сиво и хората са потиснати. Магазинчето за играчки на главната улица затваря врати, защото собственичката му Луиза напуска града. Преди него кепенци са хлопнали и редица заведения, а много от къщите са обявени за продан. На жителите на Юлеторп, изглежда, никак не им върви... докато там не пристига датчанката Клара. Тя е красива, жизнерадостна и следва принципите на хюга – датската философия на уюта, близостта с любимите хора и щастието от простичките неща в живота. Клара наема магазинчето и го превръща в атракция за децата. Но синът на Луиза – Джо, който работи в Лондонското сити, се усъмнява в подбудите й. Той пристига в градчето, за да разбере какво се крие зад ангелското излъчване на датчанката, но тя има план... Може ли Джо, който отговаря на служебни имейли в три часа през нощта, да приеме хюга философията? В \"Малък наръчник по хюга\" Майк Викинг споделя съветите на датчаните за щастлив живот, а в \"Хюга ваканция\" Роузи Блейк ни показва как се прилагат на практика! Романът ни пренася сред атмосферата на хюга, а авторката ни подарява една увлекателна романтична история, изпълнена с много хумор, интригуващи герои и напомняне да се наслаждаваме на малките неща, защото в тях е скрито истинското щастие. Всичко това превръща книгата в приятна компания за застудяващите есенни дни и прекрасна прелюдия към топлината и уюта на приближаващите празници! Отзиви Най-прекрасното четиво! Сън Запалете ароматните свещи и се сгушете на дивана с чаша горещ шоколад... а тази забавна и стопляща сърцето книга ще ви бъде перфектна компания. Фабилъс Мегъзин \"Хюга ваканция\" е забавна, уютна, топла, изпълваща с приятни емоции – почти всичко, което искаме от една книга... Пригответе се да прочетете \"Хюга ваканция\" на един дъх. Пригответе се да се влюбите в тази книга! Райтинг Гарнет Роузи Блейк е прекарала студентските си години в писане на пантомими, базирани на класически произведения като \"Вълшебникът от Оз\" и \"Хари Потър\". Авторка е на награждавани кратки разкази, множество статии за дамски списания, както и ревюта на нови книги за Новелишъс. Клара винаги ставаше рано. Слънчевата светлина прозираше през тънката червена завеса на малкия прозорец, разположен под стрехите. Клара се изправи на колене в леглото и дръпна пердето. Зимната светлина я заслепи за миг и тя присви очи, но докато изучаваше гледката, по лицето й бавно плъзна усмивка. Бутна резето и когато прозорецът се отвори, усети повея на свежия въздух. По тревата в градината на кръчмата блещукаше скреж, пейките бяха опръскани в бяло. Отвъд живия плет в задната част се бяха ширнали полята, някои обгорени в разнородни линии, някои – свежи ивици зеленина, скрити под тънкия пласт \"диаманти\", искрящи на сутрешната слънчева светлина. Небето бе изпъстрено с розови и бледосини ивици и Клара усети познатата тръпка от предстоящия нов ден на различно място. Пропусна опаковката със зърнена закуска, справи се с жалкото пръскане на душа в малката баня, зарови се в раницата си, навлече дънки и дебел вълнен пуловер, измъкна и една плетена шапка, която нахлупи на главата си, и така скри тъмнорусата си, нуждаеща се от измиване коса. Остави багажа си в стаята, слезе по дървеното стълбище в основното помещение на кръчмата, мина през кухнята и излезе през задната врата. Знаеше, че по това време магазините ще бъдат затворени, но тайничко се надяваше, че може да се натъкне на някой добросърдечен пекар, който да отвори пекарната си само за нея. Направо усещаше плътния вкус на топло тесто в устата си. Подуши въздуха за издайнически аромат, за да се насочи в правилната посока. Хм... Май в това село изобщо нямаше пекарна. Или пък кафене. Всъщност, докато вървеше по главната улица, с потрес забеляза многобройни надписи \"Продава се\". По витрините на магазините нямаше нищо, само тук-там някой стол или навити килими. Някои прозорци бяха плътно покрити със заковани дъски, дори изрисуваните по тях графити бяха вяли, драскулки с избледнели цветове, напръскани със спрей, които не можеха да се разчетат. По прашната витрина на един магазин имаше нещо написано, но вече почти изтрито, а на друга – табела, обещаваща тотална разпродажба. Клара пъхна ръце в джобовете си, вятърът щипеше бузите й, докато вървеше по пустата главна улица. Представи си как това място е кипяло от живот през летните месеци, саксиите на прозорците със сигурност са греели във всякакви ярки цветове, страничните калдъръмени улички са криели своите съкровища, тайни магазинчета, купчини с антики, струпани пред тях, кафенетата са правели смутита и фрешове, хората са бродели безцелно из селото, преди да тръгнат на разходка из полетата, за да се насладят на пейзажа. Какво бе станало тук? Дори след всичките години, откакто живееше в Англия, все така продължаваше да се изненадва колко чудато изглеждат малките селца в провинцията, с всичките тези долепени и притиснати една до друга къщички... Бе толкова различно от градовете в родната й Дания, където бе израснала. И както винаги, когато се сетеше за дома, веднага усети свиване в стомаха, но реши да не му обръща внимание. Продължи да върви, после внезапно спря, втренчена в най-яркия магазин – с виненочервена фасада, на която със златни букви пишеше \"Играчки Олдън\". Бе малко кичозно, но пък хващаше окото, и тя се намръщи, осъзнавайки, че това вероятно е магазинът, който щеше да бъде затворен. Наистина бе ужасно, че през следващите няколко седмици, докато хората се подготвят за Коледа, щеше да остане затворен и мрачният му интериор щеше да е в пълен контраст с празничната фасада.", "date": "2018.11.10", "title": "Откъс от \"Хюга ваканция\" на Роузи Блейк"}
{"url": "https://www.dnevnik.bg/bulgaria/2018/11/10/3343473_protesti_za_po-chist_vuzduh_v_ruse_blokiraha_dunav/", "text": "Граждани на Русе и Перник протестират днес с искане за по-чист въздух, съобщи БНР. Протестен автопоход в Русе блокира граничния пункт \"Дунав мост\". Колите потеглиха от паметника Альоша по маршрут Сердика – Борисова – жп гара – пазар – Пантеона – Дунав мост. Идеята на организаторите е да се блокира движението и по този начин да се обърне внимание на всички европейски граждани, че в Русе има проблем с чистотата на въздуха. Перничани също ще се включат в инициатива за по-чист въздух. Началото се поставя днес с концерт под наслов \"Дишай Перник\". Инициативата е на група граждани, обединени от желанието да работят за по-чист въздух в региона. Каузата ще подкрепят местни рок групи и танцьорите от формация \"Майсторите на танца\". Сред участниците в проявата са и деца от училището в квартал \"Тева\" и от детската музикална школа към Двореца на културата. На събитието ще има представители на \"Грийнпийс България\" и \"Нулев отпадък\", които ще дадат експертна информация за проблемите с въздуха и замърсяването. Ще бъде прожектиран филмът \"Бунище Земя\".", "date": "2018.11.10", "title": "Протести за по-чист въздух: В Русе блокираха Дунав мост, в Перник - концерт"}
{"url": "https://www.dnevnik.bg/politika/2018/11/10/3343474_ot_iarosten_i_zloben_do_prav_e_-_reakcii_na/", "text": "Обръщението на президента Румен Радев до българите, в което той констатира срастване на управляващата партия с държавата и изрази загриженост за благосъстоянието на хората, предизвика разнопосочни оценки на политиците днес. \"Дневник\" събра направените досега публични изказвания. Какво каза президентът четете  тук.   \"Демокрацията не е в опасност, тя е в опасност при служебен кабинет. Когато се реализират политики \"на тъмно\", когато се управлява еднолично в лицето на президента\", коментира пред БНТ зам.-председателят на управляващата партия ГЕРБ и председател на парламентарната й група \"Имаме стабилно правителство и параметри, които ни отреждат до най-развитите държави в ЕС. Премиерът Бойко Борисов вече е цененият фактор за стабилността в Европа. Това дразни президента Румен Радев\", коментира той и подчерта, че кандидатпрезидентската кампания на Радев е била най-непрозрачната, а самият държавен глава е единственият, който никога досега не е идвал в парламента. \"Той е президентът на БСП\", заяви Цветанов, а в хода на разговора нарече лидера на БСП Корнелия Нинова и Радев \"нервни, яростни и злобни\". Правосъдният министър (ГЕРБ) изрази мнение пред радио \"Дарик\", че моментът на обръщението не е избран случайно - в навечерието на очаквания Доклад на Брюксел по механизма за сътрудничество и оценка. \"Ако сами не се очерним повече, отколкото сме, за какво да се сърдим на нашите партньори?!\", възкликна тя. Според Цачева президентът има право да изказва гледната си точка, но тя трябва да изхожда от функцията му на обединител на нацията докато говоренето му повече приляга на опозиционен лидер. На обратното мнение е лидерът на БСП  \"Прав е президентът като казва, че се връща партията - държава\", заяви тя пред \"Дарик\". И добави: \"Една партия, една шайка ни пороби\".. Според нея президентът е бил обективен като е отчел ролята на поредица правителства за влизането на България в ЕС, но \"как да отречеш фактите, има ли еднолични решения?! Не е ли заменена свободната инициатива с лобизъм?!\", продължи с риторичните въпроси тя. \"През 1989 г. промяната дойде от върха, сега трябва да дойде отдолу\", добави лидерът на БСП. \"Комплексите Ви към властта се използват умело от чуждите Ви господари\" - с тези думи се обръща към президента Радев извънпарламентарната  . В открито писмо тя пише: Вие нямате никаква биография на български демократ. Досега доказвате единствено, че можете да лобирате за режима на Путин и да използвате публичните си изяви само за лични политически кроежи. Вашите стратегии отдалечават България от практиките и духа на демокрацията. Вие нямате легитимност за борец за свобода\".", "date": "2018.11.10", "title": "От \"яростен и злобен\" до \"прав е\" - реакции на обръщението на президента Румен Радев"}
{"url": "https://www.dnevnik.bg/sviat/2018/11/10/3342987_zashto_bezplatnata_dostavka_e_po-primamliva_ot/", "text": "Гигантът в онлайн търговията Амазон (Amazon) обяви по-рано тази седмица, че ще започне да предлага безплатна доставка без изискване за минимална сума, похарчена от клиента, за всички потребители в САЩ през сезона на празниците, информира \"Маркетуоч\". По-рано безплатна доставка получаваха само абонатите на програмата на \"Амазон Прайм\" (Prime), които плащат такса от 119 долара годишно. Няколко дни по-рано веригата магазини \"Таргет\" (Target) също започна програма за безплатни доставки в празничния сезон. Компанията за маркетингови проучвания Consumer Intelligence Research Partners миналата година публикува доклад, според който над 100-те милиони клиенти на \"Амазон Прайм\" в САЩ, са похарчили 1300 долара годишно за покупки на сайта, което е близо два пъти над 700-те долара годишно, харчени от потребители, които не са абонати на услугата. Това може би се дължи на факта, че те могат да си позволят да плащат членската такса от 119 долара, но също така вероятно им харесва да пазаруват, знаейки, че не трябва да плащат за доставката. Безплатната доставка  е голям стимул за онлайн клиентите. Девет от всеки десет души посочват, че безплатните доставки са причина \"номер едно\" да пазаруват по-често в интернет, според доклада \"Бъдещето на търговията на дребно\" на пи ар агенция Walker Sands. Близо половината посочват също, че според тях доставките в същия ден са причина за засилено онлайн пазаруване. Резултатите от друго изследване, на маркетинговата компания Retention Science, сочат, че хората наистина избират безплатната доставка пред отстъпката в цената. Те вероятно възприемат това като по-примамлива оферта, която прави онлайн пазаруването им още по-гладко, също като покупките \"на един клик разстояние\". Разбира се, процесът може да е двупосочен. Хора, които възнамеряват да похарчат само няколко долара, могат да се изкушат да купят повече неща, за да стигнат минималния праг за безплатна доставка. Без изисквана минимална стойност тези купувачи няма да трябва да плащат допълнително за доставка на стоките. Том Капорасо, главен изпълнителен директор на компанията Clarus Commerce, която работи с компании по премиум програми за лоялни клиенти, обобщава силата на безплатните доставки като нещо, \"което комбинира силата на задоволяването на един универсален стремеж (да получиш нещо за нищо) със силата на задоволството от универсалното изискване (безплатни доставки)\". /БТА", "date": "2018.11.10", "title": "Защо безплатната доставка е по-примамлива от разпродажбите"}
{"url": "https://www.dnevnik.bg/kultura/2018/11/10/3343304_elica_georgieva_pisatel_i_rejisyor_rejimut_nalagashe/", "text": "\"Дневник\" разговаря с нея по повод последния ѝ филм \"Всяка стена е врата\", който е изграден от личния архив на предаването \"Вариант М / Вариант 2\" излъчвано по БНТ в периода 1988-1992 г, с автор и водещ Светла Каменова. Днес той ще бъде излъчен по БНТ 1 от 16.30 ч. по повод събитията около 10 ноември 1989 г. – краят на комунизма и началото на демократизацията на България. - Открих, преоткрих по-точно, видео касети от предаването на майка ми в един шкаф вкъщи. Естествено, че си го спомням много добре, защото тя понякога ме водеше на снимки с нея. Играла съм си в монтажни, участвах по някакъв начин. Това е моят спомен. Но когато ги видях отново, си дадох сметка, че всъщност е нещо, което засяга нашето общество. Предаването е било за младите тогава, а те са били особено политизирани и будни. Преди падането на режима езикът е много по-метафоричен и кодиран, защото не е било възможно да се каже всичко. Дори не можех да използвам кадрите преди 89-та година в този филм, бяха закодирани, с асоциации, които не разбирах. Ставаше въпрос за цензура. С монтажистката ги гледахме по няколко пъти, за да разберем какъв е поддтекстът. В първата уводна сцена майка ми разговаря с една изкуствоведка за извънземните и за това, как да се подготвим, ако те случайно дойдат. След известно гледане разбрах, че извънземните са всъщност западноевропейците, чужденците. Разговорът изглежда абстрактен, но в контекста на 89-та той изобщо не е такъв. Тогава хората знаят за какво става въпрос. Това е многопластието на предаването, на тези архиви. Може би тогава хората са били длъжни да имат повече въображение, за да могат да кажат нещата по друг начин. - Този изключителен момент на прехода, в който се намират хората. Те са особено будни и може би стимулирани от това, което се случва, а затова - сплотени. Стават изведнъж активни. Вижда се как се ражда свободното слово. Имало е много силна вяра, хората са готови повече от всякога да бъдат общество, въпреки че след това има момент на разочарование. Един от политолозите във филма - Иван Кръстев, казва, че има проблем и обществеността е застрашена. Това е така, но от друга страна е и момент, в който хората са заедно и си задават въпроси за какво е обществото. Много повече, отколкото ние сега, може би. С филма искам да покажа, че това не са само отминали събития и дати, а че става въпрос за начин на мислене, който е бил интересен в онзи момент, както и днес. - По това време обществото тъкмо се освобождава от един напълно патерналистичен режим. Хората са били по някакъв начин инфантилизирани. Затова го има този паралел с детската гледна точка, защото аз, като порастващо дете в този период, по някакъв начин наистина намирам сравнение със самото общество, което също израства. Както едно дете задава въпроси на майка си, така и хората търсят нов език. Има непознати термини, които навлизат, и тези термини са свързани с нови феномени на целия този непознат свят. Тогава се появяват въпроси за значението на понятия като \"гражданско неподчинение\". До този момент няма пример за такова нещо, както казва самият преводач на книгата \"Гражданско неподчинение\", излязла именно тогава. Хората нямат собствен опит, затова гледат какво правят чуждите страни. Това е феномен, който се наблюдава навсякъде по света, а когато започнах филма, в България се провеждаха протестите през 2013 г. Намерих голяма прилика с \"онова време\". - Наистина филмът доста пътува, за което съм много щастлива. Филмът обиколи цяла Южна Америка, прожектира се в Индонезия, а в Перу спечели награда. Оказа се, че хората от различни държави се припознават по различни теми и дати от този период. В Чили, например, краят на диктатурата е също през 1989 г. и зрителите се повлияха от филма, сякаш се говори за тяхната история. Намират общи моменти, които ги вълнуват искрено. Изненадах се, когато разбрах, че след излъчването на \"Всяка стена е врата\" се събудиха много обществени дебати, за което много се радвам. - Книгата се разказва за малко момиченце, което иска да стане космонавт, но това е предтекст да се разкаже за същия този период след 1989 г. Тук той е много по-разгърнат и обхваща периода от края на комунизма и една голяма част от прехода. Подходът ми е същият, защото има същия паралел между малкото момиченце, което пораства, и държавата, която всеки ден се променя. В романа е представен много ясно, защото тя забелязва, че колкото повече се променя тялото ѝ, толкова повече се променя и самата улица - дупките стават по-големи, има нови марки, банките фалират, пирамидите се срутват. Всичко е в нерекъсната метаморфоза. За мен определено това е образът на 90-те години – от една страна срутване, от друга страна резки промени. Но в книгата тонът е по-комичен и има повече фантазия.", "date": "2018.11.10", "title": "Елица Георгиева, писател и режисьор: Режимът налагаше инфантилност, Преходът позволи израстване"}
{"url": "https://www.dnevnik.bg/politika/2018/11/10/3343440_elektronno_pravitelstvo_moderno_obrazovanie_efektivno/", "text": "Модерно образование, приватизация на пенсионната система, развитие на качеството на живот в малките населени места. Това са част от приоритетите в проектовизия \"България 2040\", която български младежки организации написаха днес. На кръгла маса, организирана от клуба на родените след 1 януари 1981 г. и работещи извън страната българи – \"Милениум\", \"краят на прехода\" обявиха Асоциация дебати България, Българско либертарианско общество, Експертен клуб за икономика и политика (ЕКИП), Заедно в час, Институт за модерна политика, Младежки Консервативен Клуб, Платформа \"Консерваторъ\", Национален младежки форум, Национално представителство на студентските съвети, Сдружение Тук-Там, Студентски дипломатически клуб и Студентски клуб на политолога към Софийския университет \"Св. Климент Охридски\". Те предложиха, обсъдиха и избраха своите приоритети за развитие на страната.  Кои са приоритетите Ефективна съдебна система, електронно гласуване и правителство, демополизация на здравната каса са част от предложенията, които бяха одобрени от присъстващите. Младежите бяха раздвоени дали България трябва да има ключова роля в Европейския съюз или не. Сред приетите приоритети е парите за наука и технологии да се определят като процент от БВП. Привличане на кадри от други държави, намаляване на населението в риск от бедност под 15%, подобряване на инвестиционен климат в България бяха част от предложенията за развитие на икономиката у нас. Обсъждаха се идеи за регионален принцип при разпределяне на държавно финансиране, както и за създаване на Горна камара на парламента, в която да има представители на областите. Най-големият дебат бе за развитието на образованието, като се коментираха и предложения като намаляване на броя на университетите и за закриване на Министерството на образованието и науката. Идеята да няма ресорно министерство бе на Българско либертарианско общество, но срещна критики и смях. Имаше предложение за декриминализация на наркотиците, направено от Българско либертарианско общество. То не беше прието. Не бе прието и предложение за закупуване на повече самолети за армията. Имаше предложение и за Българско министерство на диаспората. Какво съветват политиците  Гости на кръглата маса бяха бившият президент Росен Плевнелиев, омбусманът Мая Манолова и бившият вицепремиер от НДСВ Николай Василиев. Росен Плевнелиев обяви, че преходът е бил несправедлив и част от несправедливостта се изразява в това, че не бил \"ясно дефиниран\" и съпътстван от мисия, визия, план. Подобна грешка се и допускала и сега правителствата се сменяли и с тях - и приоритетите и визията. По думите му обаче не бива да се гледа само с черни очила, защото са се случили и хубави неща при прехода. \"Заставам с открито чело пред вас, защото бях този държавен глава, който въведе дългосрочното планиране\", обяви Плевнелиев. Той разказа как е написана Националната програма за развитие България 2020, за изпълнението на която Европейската комисия (ЕК) е дала общо 26 млрд. лева. А после каза, че страната закъснява с България 2030, в която трябва да има цели като да се изкорени бедността, да имаме институции, които работят за гражданите, както и да се вдигне и моралът на българина. \"Въпросът е не да се вайкаме. Левски ни завеща чиста и свята република. Важно е да знаем какво е важно за нас\", обяви още Плевнелиев. Той каза, че днес чиста и свята република значи върховенство на закона. После се обърна към омбудсмана Мая Манолова и обяви, че й се радва от все сърце на това, което прави, но институциите у нас не работят и това трябва да се промени. \"Понесохме емиграция, безработица, мизерия, но си струваше, защото получихме права - да избираме, да пътуваме, свободата на словото, да имаме бизнес. Успяхме, защото имахме цел и гледахме в една посока. Но днес ни липсва това - най-важното: цел\", обяви Мая Манолова в оценка за прехода. Според нея дефицит на нашия политически елит е липсата на стратегическо мислене. \"Нуждаем се от обща цел, която да зарежда с ентусиазъм и да обедини всички българи\", обяви Мая Манолова. Тя определи за свои приоритети демографското бъдеще, образованата икономика и правата на гражданина. Бившият вицепремиер Николай Василев каза, че е важно да се върви към реформа на съдебната система и разрешаване на демографската криза. \"По-лесно се променят тротоарите, но по-трудно се променя манталитетът\", каза още той.", "date": "2018.11.10", "title": "Електронно правителство, модерно образование, ефективно правосъдие - какво искат младите след края на прехода"}
{"url": "https://www.dnevnik.bg/photos/2018/11/10/3343508_fotogaleriia_s_cherni_baloni_sreshtu_bjudjeta/", "text": "Гражданското движение \"Заедно\" организира днес пред Министерския съвет протест срещу проектобюджета за 2019 г.", "date": "2018.11.10", "title": "Фотогалерия: С черни балони срещу бюджета"}
{"url": "https://www.dnevnik.bg/sport/2018/11/10/3343525_s_gol_na_17-godishen_debjutant_botev_se_dobliji_na/", "text": "С два гола в последните минути \"Ботев\" (Пловдив) победи \"Септември\" (София) с 2:0 у дома в първия съботен мач от 15-ия кръг на Първа лига. \"Канарчетата\" записаха осми успех в шампионата и се доближиха до лидерите в класирането. Васил Шопов откри резултата минута преди края на редовното време, а в последните секунди на продължението 17-годишният дебютант Иван Василев подпечата победата с второ попадение. \"Ботев\" събра 26 точки, които му отреждат петата позиция. Тимът, воден от Николай Киров, изостава с една точка от четвъртия \"Берое\", който в неделя гостува на \"Лудогорец\". Шампионите са начело в класирането с 35 точки, колкото има и вторият  ЦСКА след победата срещу \"Витоша\" (Бистрица) . \"Левски\" е с 34 точки преди домакинството си на \"Черно море\". \"Септември\" остава предпоследен със седем точки. По-слабо от началото на сезона се представя само \"Верея\" (Стара Загора), който има четири точки и е единственият отбор без победа. Двубоят на стадиона в кв. \"Коматево\" премина при здрава битка в половината на \"Септември\" и малко положения за гол. \"Ботев\" доминираше, но много трудно стигаше до опасни удари при дълбоко прибраната защита на съперника. През второто полувреме домакините притиснаха по-силно гостите и в 50-ата минута стигнаха до отлична възможност да поведат, но Стивън Петков я пропиля. Две минути по-късно Антонио Вутов отправи първия точен удар, но Янко Георгиев улови топката без проблем. В 67-ата минута \"Септември\" изненадващо можеше да поведе при първата си по-опасна атака. Мирослав Будинов беше изведен зад защитата и върна технично с пета към Георги Русев. Последва удар, който беше блокиран, но топката попадна в Ишмаел Баду. Той обаче стреля покрай вратата. Това се оказа и единствената възможност пред гостите в този мач. Натискът на \"Ботев\" ставаше все по-силен и даде резултат в 89-ата минута. Йордан Минев напредна по десния фланг и центрира към Тодор Неделев. Иван Стоянов не успя да изчисти топката и Неделя веднага я насочи към влезлия като резерва Шопов, който отблизо преодоля Георгиев за 1:0. В добавеното време Стилиян Николов изби с ръка топката пред голлинията. Главният съдия Георги Иванов показа директен червен картон на Николов и отсъди дузпа. Вутов застана зад бялата точка, но нацели страничния стълб. Атаката обаче продължи и топката стигна до друга резерва - юношата Василев, който оформи крайния резултат.", "date": "2018.11.10", "title": "С гол на 17-годишен дебютант \"Ботев\" се доближи на точка от \"Берое\""}
{"url": "https://www.dnevnik.bg/sport/2018/11/10/3343529_berbatov_vse_oshte_ne_se_e_otkazal_ot_futbola/", "text": "Най-резултатният футболист в историята на българския национален отбор Димитър Бербатов все още не е готов да прекрати състезателната си кариера. Въпреки че не е играл от март, 37-годишният нападател засега отлага решението. \"Разбира се, че когато реша да кажа стоп, всички ще го разберат. Въпреки че повечето хора вече са ме отписали, което е нормално, тъй като не съм играл футбол от доста време\", каза Бербатов при представянето на  автобиографията си \"По моя начин\"  в София. \"Проблемът е, че понякога човек има много планове, иска да се развива в много посоки и дейности и е много разпилян. Може би в един момент ще се концентрирам върху едно-единствено нещо, в което знам, че ще бъда много добър и ще мога да помагам и да съм полезен. Имам план или поне се надявам, че имам. Когато го избистря, тъй като аз съм личност, която хората познават, ще бъде обявено\", заяви още бившият нападател на \"Манчестър юнайтед\". Голмайсторът на английската Висша лига за сезон 2010-11 обясни, че в книгата си е написал \"всичко, както съм го живял и както съм го усетил. \"Наистина могат да се поучат хората. Какъв е моят начин? Когато хората прочетат книгата, ще разберат какъв е и докъде ме е довел. Това е един от много начини човек да успее.\" \"Сигурно две години продължи процесът на писане. Не очаквах да бъде толкова трудно, но най-трудните неща накрая са най-сладки. И в увода си пише, че това е истинска история и невинаги свършва с хепиенд. Но може да се вземе поука\", каза още Бербатов.", "date": "2018.11.10", "title": "Бербатов все още не се е отказал от футбола"}
{"url": "https://www.dnevnik.bg/sport/2018/11/10/3343538_chichoto_na_djokovich_e_noviiat_direktor_na_tenis/", "text": "Сърбинът Горан Джокович е новият директор на тенис турнира от категория \"АТП 250\" в София. Чичото на световния номер 1 Новак Джокович заменя на поста австралиеца Пол Макнами, който ръководеше състезанието през 2017 и 2018 г. Макнами, който е бивш дългогодишен директор на Australian Open и основател на световното отборно първенство за смесени двойки \"Хопман къп\", се е оттеглил поради лични причини. Горан Джокович заема поста вицепрезидент на сръбската федерация по тенис от 2015 г. От 2009 до 2012 г. той беше директор на друг турнир от категория \"АТП 250\" - Откритото първенство на Сърбия, което вече не съществува. В същия период Горан Джокович беше член на турнирния съвет на Асоциацията на професионалните тенисисти (АТП). От дълги години той е част от екипа на своя племенник, а освен това е почетен консул на Сърбия в Монако. Днес Джокович се срещна със спортния министър Красен Кралев, за да обсъдят детайлите около четвъртото издание на турнира в София. Сърбинът е заявил, че това ще бъде най-силната надпревара досега и българските фенове ще бъдат \"приятно сюрпризирани\". Турнирът в София ще се проведе от 4 до 10 февруари 2019 г. в зала \"Арена Армеец\" в София. Очаква се в неделя да бъдат обявени част от тенисистите, които ще се включат в надпреварата. На този етап турнирът не влиза в плановете  на най-добрия български тенисист - Григор Димитров. Мениджърът му Георги Стоименов заяви за \"Дневник\", че не е изключено на по-късен етап Димитров и екипът му да променят плановете си. Шампионът от финалите на АТП участва в едно от тях -  през 2017 г., когато спечели титлата.  В края на 2017 г.  Димитров обяви, че ще се завърне в София , за да защитата трофея. Седмица преди турнира обаче той  даде пресконференция в България, на която заяви , че участието му е под въпрос заради контузия в рамото. Два дни преди старта на надпреварата в съобщение до БТА  българският тенисист потвърди, че пропуска турнира . Той се завърна в игра десет дни по-късно в Ротердам, където стигна до финала. През 2016 г., когато турнирът в София се проведе за пръв път, организаторите до последно опитваха да убедят Димитров да се включи в надпреварата. В крайна сметка той реши да пропусне състезанието, което премина при неособено голям интерес. Тази година по време на партито на тенисистите спортният министър  Красен Кралев заяви, че бъдещето на турнира в София не зависи от участието на Димитров.  \"Един турнир не може да зависи от участието на един, двама или трима тенисисти. Такива турнири се правят на места, където има фенове и интерес към подобни събития. А България доказа, че има заинтересовани и разбиращи фенове на тениса\", каза тогава Кралев. Организатори на турнира отново ще е Dubai Duty Free, която притежава лиценза за това място в календара на АТП. Дубайската компания  се зае с организацията  на тазгодишната надпревара след  оттеглянето на генералния спонсор на първите две издания - \"Гаранти Коза\" .", "date": "2018.11.10", "title": "Чичото на Джокович е новият директор на тенис турнира в София"}
{"url": "https://www.dnevnik.bg/sport/2018/11/10/3343553_cherno_more_nanese_nov_udar_na_levski_sled_porednata/", "text": "\"Черно море\" нанесе втори удар по амбициите на \"Левски\" в рамките на десет дни. След като миналата седмица отстрани сините от Купата на България след драматичен успех с дузпи, днес тимът от Варна се наложи с 1:0 в двубой от 15-ия кръг на Първа лига.  Единственото попадение на стадион \"Тича\" беше отбелязано от Жоржиньо в 22-та минута. Голът дойде след нова груба грешка от вратарите на \"Левски\". Този път виновник беше Мартин Полачек, който замени Божидар Митрев в стартовия състав. \"Левски\" доигра мача с човек по-малко от 69-ата минута, след като Жерсон Кабрал си изкара два жълти картона за малко повече от минута. Сините заиграха по-добре след изгонването на холандеца, но не успя да измъкне точка във Варна. \"Левски\" допусна трето поражение за сезона и второ в последните четири кръга. Тимът, воден от Славиша Стоянович, заема третата позиция в класирането с 34 точки. Сините изостават с точка от ЦСКА и \"Лудогорец\", които разделят първото място преди двубоя на шампионите срещу \"Берое\" в неделя. \"Черно море\" постигна шестия си успех в шампионата и се придвижи до шестата позиция. Тимът на Илиян Илиев събра 21 точки, като поведе с една пред \"Локомотив\" (Пловдив) и се доближи на пет от \"Ботев\" (Пловдив) и на шест от \"Берое\". \"Черно море\" започна по-активно мача и организира няколко интересни атаки в първите минути. До опасен удар към вратата на Полачек обаче не се стигна. В 18-ата минута \"Левски\" можеше да поведе при първата си по-добра атака. Луи Нганиони достави страхотно центриране от левия фланг, но Жерсон Кабрал се размина с топката на четири-пет метра от голлинията. Две минути по-късно домакините откриха резултата. Полачек опита да изнесе бързо топката с подаване с ръка към Давид Яблонски. Защитникът обаче беше изпреварен от Мехди Фенуш, който напредна и центрира към Жоржиньо. Бразилският нападател овладя топката на гърди и от точката на дузпата я изпрати в долния десен ъгъл на вратата. След гола играта на \"Левски\" тотално се разстрои и \"Черно море\" можеше да стигне до втори гол. Жоржиньо не уцели вратата от добра позиция в 27-ата минута, а пет по-късно Нуно Реиш блокира изстрел на Дуде Ндонгала. В добавеното време на първата част \"Левски\" стигна до добра възможност да изравни, но Хали Тиам не уцели добре топката в близост до вратата след центриране на Давиде Мариани. През второто полувреме гостите не подобриха играта си и продължиха да имат големи трудности в опитите си да организират опасни атаки. Ситуацията за сините стана още по-тежка в 69-ата минута, когато Кабрал беше изгонен с втори жълт картон Първият му беше показан минута по-рано за това, че изпълни свободен удар преди сигнала на рефера Николай Колев. Вторият беше за симулация след опит на Кабрал да си изпроси дузпа. Едва след изгонването на холандеца \"Левски\" заигра по-добре. В 75-ата минута гостите бяха близо до гола, но Благой Макенджиев спаси шут от воле на Тиам след центриране на Габриел Обертан.", "date": "2018.11.10", "title": "\"Черно море\" нанесе нов удар на \"Левски\" след поредната вратарска грешка"}
{"url": "https://www.dnevnik.bg/photos/2018/11/10/3343527_fotogaleriia_ognen_ad_v_kaliforniia/", "text": "Два големи горски пожари се разрастнаха в Северна и Южна Калифорния. Стотицици хора са принудени да се евакуират.", "date": "2018.11.10", "title": "Фотогалерия: Огнен ад в Калифорния"}
{"url": "https://www.dnevnik.bg/bulgaria/2018/11/10/3343554_predstoi_da_se_vuvedat_diferencirani_ceni_za/", "text": "След 2021 г. специализираните социални услуги ще бъдат плащани от потребителите в различна степен. От такси ще бъдат освободени децата до 18 години, хората без доходи и изпадналите в кризисна ситуация. Това предвижда подготвеният от Министерството на труда и социалната политика законопроект за социалните услуги, съобщи  БНР.  Новият нормативен акт ще регламентира кои от тези услуги ще останат безплатни и общодостъпни. Например, консултирането, насочването и обучението в придобиване и повишаване на родителски капацитет, ще са безплатни и достъпни за всеки гражданин. Специализираните обаче за хора над 18 години ще се ползват след плащане на такса, поясни пред радиото директорът \"Социално включване\" в социалното министерство Елена Кременлиева. В проекта държавата е извадена от доставчиците на социални услуги, защото всъщност само ги финансира и контролира. Едновременно с това се дава възможност в някои от случаите да се ползва отстъпка. Например възрастните хора, които не се водят \"хора с увреждания\", но не са в състояние да се грижат сами за себе си, ще плащат такса в зависимост от дохода си - някои може да платят пълния размер, други - 50% или 20%, даде пример експертът. Ще се разработи специална наредба, която ще уреди размера на таксите и хора с увреждания ще могат да ползват асистентска грижа, ако решат, че не искат такава по Закона за личната помощ. Общественото обсъждане на законопроекта продължава до 15 ноември.", "date": "2018.11.10", "title": "Предстои да се въведат диференцирани цени за специализираните социални услуги"}
{"url": "https://www.dnevnik.bg/sport/2018/11/10/3343359_superklasiko_i_deniat_na_futbolnata_magiia/", "text": "Хора, висящи по оградите... Гигантско, надуваемо прасе в синьо и жълто... Гумени пилета... Напрежение, страст и неописуема футболна атмосфера... Добре дошли в деня на суперфинала. Тази вечер в 22.00 часа българско време \"Бока хуниорс\" и \"Ривър плейт\" се изправят един срещу друг в първия епизод от финала за Копа Либертадорес, който ще определи клубния шампион на Южна Америка. Синьо-жълтите приемат големия си съперник на \"Бомбонера\", а реваншът ще е на 24 ноември на стадиона на \"милионерите\" - \"Монументал\". За първи път в историята двата аржентински отбора ще се срещнат във финала в най-силния клубен турнир на континента. Зарядът е огромен, залогът - още по-голям, а победителят може да бъде само един. Нещо повече - за последен път шампионът в Копа Либертадорес ще бъде определен след финал в два мача на разменено гостуване. Факт, който добавя допълнителна щипка вълнение към \"финала на века\", както го определи испанският \"Марка\". Неповторимото съперничество Спортът, и в частност футболът, познават десетки големи съперничества. Според мнозина, докоснали се до магията на \"суперкласико\", както е наричан двубоят между \"Бока\" и \"Ривър\", това е ненадминато противопоставяне, излизащо от пределите на спорта. Двата клуба започват пътя си от едно място в началото на 20-и век - работническия квартал \"Бока\" в Буенос Айрес. Отборите изиграват няколко приятелски срещи, преди да се стигне до 14 август 1913 г., когато идва време за първия официален мач помежду им. \"Ривър плейт\" излиза победител след 2:1. През 1931 г. се поставя началото на професионалния футбол в Аржентина и \"Бока\" стига до първата титла. Тогава \"Ривър\" привлича Карлос Пеучеле от \"Спортиво\" за 10 000 песос и от този момент печели прякора \"милионерите\". Скоро след това отборът се мести на новопостроения \"Монументал\". Противопоставянето става класово - зад \"Бока\" застават хората от работническата класа, а зад \"Ривър\" - по-заможните. Повече от век след началото на съперничеството надпреварата за надмощие продължава. Официалните мачове помежду им са 246, като \"Бока\" има 88 победи, а \"Ривър\" - 81 при голова разлика 322:298. В Копа Либертадорес \"Бока\" има шест титли, а \"Ривър\" е с три. При успех синьо-жълтите ще се изравнят с \"Индепендиенте\", който със седем триумфа от седем финала е рекордьор в най-силния турнир. \"Бока\" и \"Ривър\" издигнаха аржентинския футбол до ниво, на което никога не е бил. Независимо от изхода от финала, поставихме аржентинския футбол на най-високо ниво. Днес целият свят говори за този финал\", заяви треньорът на \"Бока\" Гилермо Скелото. Отборът му  стигна до решителния мач след победа с 2:0 и равенство 2:2 с \"Палмейрас\" . Доста по-интригуващ беше другият полуфинал, в който след домакинска загуба с 0:1 от миналогодишния шампион \"Гремио\",  \"Ривър плейт\" направи обрат за 2:1 като гост след гол от дузпа в 95-ата минута , дадена след намеса на видеоповторенията. Страст без граници Привържениците на двата отбора подкрепят любимците си безрезервно. Дойде ли момент за големия мач, страстите достигат предела. \"Настръхвам, само когато си помисля за това. Няма обяснение... Разбираш го единствено, когато си там\", каза Гонсало Родригес Пералта, 45-годишен фен на \"Ривър плейт\". Огромната подкрепа от трибуните често минава границите. Затова през 2013 г. е прието решение, с което в аржентинския футбол се забранява присъствието на гостуваща агитка. Този сезон правилото беше премахнато, но остана в сила за петте водещи отбора, сред които са и големите съперници от Буенос Айрес. Президентът на Аржентина Маурисио Макри, който е бивш президент на \"Бока\", призова забраната да падне за финалните мачове в Копа Либертадорес. Въпреки това обаче решението не беше променено и гостуващи фенове в двата мача няма да има. Дори това обаче не е гаранция за липса на инциденти. През 2015 г. на \"Бомбонера\" привърженици на домакините пускат сълзотворен газ в тунела и това довежда до проблеми за трима футболисти на \"Ривър\". Мачът е прекратен, а гостите печелят служебно. Интересът към двубоите от финала е огромен и това не е случайно. Преди време \"Обзървър\" постави посещението на \"суперкласико\" на едно от челните места в класацията си за 50-те неща, които човек да направи, докато е жив. Допълнителният заряд около неповторимия финал в Копа Либертадорес направи така, че билетите да стигат 4500 долара. Датите бяха сменени спрямо първоначално определените 7 и 28 ноември и за първи път финалите ще са в събота. Те съвпадат с провеждането на срещата на Г20 в Буенос Айрес, като ТАСС съобщи, че президентът на Русия Владимир Путин може да присъства на реванша.", "date": "2018.11.10", "title": "\"Суперкласико\" и денят на футболната магия"}
{"url": "https://www.dnevnik.bg/analizi/2018/11/10/3342979_vodiat_li_progresivnite_danuci_vurhu_dohoda_do/", "text": "Последните години основните международни институции - МВФ и Световната банка, все повече насочват и аналитичната си работа, и програмите си към борба с подоходното неравенство. Причината е прозаична – предишната цел за изкореняване на крайната бедност в глобален план вече е  на път  да бъде постигната и е нужна нова цел. Такава бе намерена в лицето на подоходното неравенство, като последните години все повече енергия и внимание се отделя на него и от страна на Европейската комисия. Тук няма да коментираме целта за намаляване на неравенството сама по себе си. Само ще кажем, че подоходното неравенство не е задължително нещо лошо, особено когато е следствие от   на индивидите. Ако няма неравенство в доходите, тогава няма да има и стимул за образование, повишаване на квалификацията, полагане на труд и предприемачество. Това, разбира се, е равнозначно на социализъм и води до крах на икономиката, рано или късно. Съвсем друг е въпросът с подоходното неравенство, което се дължи на   – т.е. стартът пред различните индивиди не е еднакъв и това предопределя и различните резултати в доходите и условията на живот по-късно. За разлика от спорния въпрос за борбата с подоходното неравенство, сближаване на стартовите условия и намаляване на неравенствата във възможностите е цел, която среща широка подкрепа в повечето развити общества. Някои международни изследователи и национални правителства се фокусират само върху неравенствата в доходите и търсят такива политики, които да ги намалят, без оглед на причината за тези неравенства – неравен старт (т.е. условия отвъд контрола на индивидите) или недостатъчни лични усилия. Мисленето за възможните мерки обикновено опира до преразпределението през бюджета, което включва както данъчните политики, така и социалните трансфери. Що се отнася до данъчните мерки, все по-често се срещат препоръки за въвеждане на прогресивно облагане на личните доходи, при това достатъчно стръмно такова, с цел намаляване на подоходното неравенство. Съответно една от основните \"линии на атака\" на адвокатите на тези политики е именно пропорционалното облагане на доходите в страните, където го има (известно още като плосък данък). Именно това е и фокусът на настоящия материал. Оказва се, че това разбиране за \"борбата с подоходното неравенство\" с помощта на данъчната политика е фундаментално погрешно. Бърз поглед към един от най-популярните индикатори за подоходно неравенство, коефициентът Джини, в ЕС показва защо това е така. Оказва се, че страните с плоски (пропорционални) данъци върху доходите в ЕС имат същото неравенство на доходите – а в повечето от последните десет години дори по-ниско – от страните с прогресивни данъци върху доходите. Това се вижда ясно, ако се съпостави средният коефициент Джини за разполагаемия доход след данъци за страните с плоски данъци върху доходите с този за страните с прогресивна скала на облагане на доходите (виж графиката по-долу). В ЕС към момента с плосък данък върху доходите са Естония, Литва, Унгария [1] , Румъния, Чехия и България. До 2017 г. (последната година, за която има данни) и Латвия е в лагера на страните с плосък данък. Простата средна от Джини коефициентите във всяка от групите показва, че между двете групи де факто няма разлика в подоходното неравенство що се отнася до доходите след данъци [2] . В този смисъл, апелът за премахване на плоските данъци върху личните доходи и замяната им с прогресивни с цел свиване на неравенството не почива на никакви доказателства и съответно не може да се очаква да намали подоходното неравенство. Данъчната история на България също потвърждава това наблюдение. В България плоският данък върху доходите на физическите лица е въведен през 2008 г. До 2007 г. в страната има прогресивно подоходно облагане. От графиката по-долу е видно, че през 2008 г., когато е въведен плоският данък, всъщност неравенството леко намалява, от 50,4 на 49,7. Още по-сериозно намаление следва и през 2009 г., когато се подават декларациите за доходите от 2008 г. и се плащат данъците върху тях. Съпоставката между двата периода [3]  – на прогресивно и на пропорционално облагане на доходите в България – също не показва някаква зависимост между \"плоскостта\" или \"прогресивността\" на облагане, от една страна, и неравенството, от друга. Предвид това, няма как да се твърди, че конкретният режим на облагане на доходите има някакво директно, още по-малко решаващо влияние върху подоходното неравенство. В случая на България изглежда, че икономическият цикъл и процесите на пазара на труда имат далеч по-голям ефект върху неравенството – от горната графика се вижда, че по-отчетливият ръст на неравенството започва от 2013 г., когато са и първите признаци за възстановяването на пазара на труда от кризата. Възможно обяснение за това може да се търси в секторите, които изиграха ролята на двигатели на растежа след кризата, а именно ИТ индустрията, аутсорсинга на бизнес услуги и някои браншове на преработващата промишленост. В тези сектори заплатите нараснаха с бързи темпове, което разтвори ножицата между доходите на работещите в тези сектори и заетите в други икономически дейности. Така например, разликата между заплатите в ИТ индустрията, която е и най-добре платена в страната, и тези в туризма (с най-ниските средни заплати) се увеличи от 3,7 до 4,1 пъти само за петте години между 2012 и 2016 г. Ако трябва да обобщим, данъчните политики по отношение на доходите на физическите лица и по-конкретно изборът между плосък и прогресивен данък очевидно нямат никакво влияние върху подоходното неравенство, поне в рамките на ЕС. Предвид това насочването на борбата с неравенството към данъчната политика и нейните инструменти би било погрешно и би противоречало на доказателствата, изложени по-горе. Това се отнася и до идеите за замяна на пропорционалния подоходен данък (там, където го има) с прогресивен – такава стъпка ще има своите последствия, но със сигурност няма да намали неравенството. За това говори както сравнението между европейските страни с пропорционално и с прогресивно облагане върху доходите, така и личната данъчна история на България [4] . [1]  Унгария въвежда плосък данък върху доходите през 2011 г., затова и в горната графика е в лагера на страните с прогресивно облагане до 2011 вкл. (тъй като данните за изчисление на Джини коефициентите са от Статистиката за доходите и условията на живот на Евростат и се отнасят за доходите предходната година). [2]  които включват облагането на доходите на физическите лица и осигуровките [3]  Най-ранната година, за която Евростат публикува тази серия, е 2006 г. – преди това данните не са съпоставими по методологически причини. [4]  В следващи материали ще разгледаме ролята на социалните трансфери и пенсиите в България и другите страни в ЕС и ще коментираме ефективността им за намаляването на неравенството. \"Дневник\" публикува анализа на  Института за пазарна икономика .", "date": "2018.11.10", "title": "Водят ли прогресивните данъци върху дохода до по-малко неравенство"}
{"url": "https://www.dnevnik.bg/evropa/2018/11/10/3342950_rim_e_gaden_problemite_na_grada_se_mnojat_a_kmetut_e/", "text": "Преди две години популисткото Движение \"Пет звезди\" обеща да отърве италианската столица от корупцията и лошото администриране. Нещата сега едва ли изглеждат по-добре, но дали вината е на кмета Вирджиния Раджи? Едно предстоящо съдебно решение и един референдум може да решат съдбата й. След упадъка на Римската империя градът никога не е бил образец за добро управление. Но през последните години италианската столица, според мнозина нейни жители, е изпаднала в пълен хаос. Обикновеният римлянин \"вижда запуснати улици, боклук навсякъде, луд трафик, вечно непристигащи автобуси, занемарени градини и паркове\", пише в поместен наскоро пост във влиятелния граждански блог \"Roma fa schifo\" (\"Рим е гаден\"). Само през последните няколко месеца двайсетина градски автобуса бяха унищожени от пожари, дървета се стоварваха върху коли и сгради по време на бурите, ескалатор в метрото пропадна и нарани над 20 човека, а по улиците в жилищните квартали зейнаха кратери с дълбочина един метър. Освен това градът стана ловно поле за дивите животни, привлечени от несъбрания боклук. Сред тях са гигантските чайки, които обичат да отмъкват сандвичите на туристите, и диви прасета, виждани да бродят нощем по улиците. И всичко това става пред очите на кмета Вирджиния Раджи от антисистемното Движение \"Пет звезди\". Избрана с голямо мнозинство през 2015 г. с платформа за \"чиста политика\" след големи корупционни скандали, дискредитирали политиците от преди управлявалите партии, самата Раджи след това бе замесена в подобен скандал по дело за предполагаема шуробаджанащина. В събота съдът трябва да реши дали Раджи е излъгала в показанията си, че нейният бивш началник на персонала Рафаеле Мара не е повлиял върху решението й да назначи брат му Ренато на висок пост в градския съвет. Ако бъде призната за виновна, Раджи ще трябва да подаде оставка, най-малкото по силата на етичния кодекс на Движение \"Пет звезди\". Но има предположения, че Раджи може да реши да упорства, за да избегне предсрочни избори, в които нейната партия вероятно ще претърпи поражение. На 2 ноември Раджи каза по тв канал \"La7\", че е \"много спокойна\" за предстоящата присъда; тя съобщи, че \"много\" римляни й казват да продължи и изключи възможността за предсрочни избори. \"Междувременно продължаваме да работим\", каза тя. Не всички са въодушевени от перспективите. \"Смятаме, че кметът просто не става и нейната администрация се доказа като напълно некомпетентна\", казва пред ДПА Франческа Барцини, една от организаторките на \"Roma dice Basta\" (\"Рим казва \"стига\") - възникнал наскоро протестен формат, привлякъл няколко хиляди души. На 27 октомври хора се събраха пред кметството на изградения по проект на Микеланджело площад \"Кампидолио\" и издигаха транспаранти с лозунги като \"Великото сметище\" - намек за заглавието на филма \"Великата красота\", носител на \"Оскар\" за 2014 година. Раджи заклейми протестиращите като самозабравили се левичари или \"псевдо интелектуалци, които никога в живота си не са се качвали в автобус\" и каза, че е прекарала последните две години \"давайки всичко от себе си, ден и нощ, за да опита да оправи един опустошен град\". Тя е изправена пред още по-трудни задачи. Само като пример - потребителското сдружение \"Кодаконс\" установи през юни, че по улиците на Рим има 60 хиляди дупки и че градската компания за обществен транспорт ATAC е в процедура за фалит след като е натрупала дългове за близо 1.3 милиарда евро. В неделя, ден след като бъде произнесена присъдата срещу Раджи, римляните са призовани да гласуват в референдум, който също може да бъде заплаха за кмета. Става въпрос за либерализацията за превозите с автобус и метро за сметка на монопола на ATAC. Кметът е против референдума, защото иска да остави обществените услуги в публични ръце, а поддръжниците на референдума твърдят, че външни играчи може да съумеят да подобрят ужасните услуги на ATAC. Очаква се референдумът да се провали поради слабо участие, но въпреки това натискът върху Раджи няма да спадне. Наскоро тя бе атакувана от вътрешния министър и крайнодесен лидер Матео Салвини, чиято партия \"Лига\" оглавява националното правителство в коалиция с \"Пет звезди\". Той се хвана за станалото наскоро изнасилване и убийство на младо момиче в центъра на Рим, за да осъди \"черните дупки\" в сигурността на града. Ходът му беше възприет като кампания срещу действащия кмет. Преди две седмици министърът на държавната администрация Джулия Бонджорно, съюзник на Салвини, каза пред вестник \"Стампа\": \"Не обвинявам никого (за проблемите в реда и законността в Рим), но казвам, че този, който служи като кмет, е обективно отговорен за положението\". Спечелването на римското кметство ще укрепи позициите на Салвини на най-популярен политик в Италия. Но според блогъра от \"Рим е гаден\" Масимилиано Тонели една поредна промяна в ръководството няма да излекува Вечния град. Необходима е, твърди той, промяна в манталитета на обикновените римляни. Той ги дамгосва като \"невежа\" тълпа, която негодува срещу проблемите на своя град, но се противопоставя на решенията за решаването им. Например всеки се оплаква от несъбрания боклук, но е против изграждането на нови инсталации за обработка на отпадъци. Според Тонели такъв подход \"блокира всеки прогрес, голям или малък\". /БТА", "date": "2018.11.10", "title": "\"Рим е гаден\": Проблемите на града се множат, а кметът е изправена пред двоен тест"}
{"url": "https://www.dnevnik.bg/tehnologii/2018/11/10/3342387_izkustven_intelekt_moje_da_izmesti_horata_pri/", "text": "Водещите на новините в Китай могат да бъдат изцяло заменени от изкуствен интелект, който да представя най-важните събития. Местната държавна информационна агенция \"Синхуа\" разпространи кадри от първите опити за внедряване на технологичната новост. Предполага се, че за осъществяването на проекта е използвано тялото на истински човек, като само в областта на лицевите мускули е наложена компютърна анимация. По този начин устата и лицето на водещия се движат абсолютно в синхрон при представянето на новините. Според \"Синхуа\" този вариант за представяне на новините ще спести време, тъй като изкуственият интелект няма да допуска лапсуси и ще може да изчита доста по-бързо информацията. Медията уточнява, че освен на китайски подобен тип новини ще могат да се представят и на английски. Подобни водещи ще могат да се използват за генериране на новинарски съобщения при липсата на хора. Освен това те ще да бъдат използвани за телевизионната, уеб и мобилната продукция на агенцията. \"Изкуственият интелект може да работи 24 часа на ден, като по този начин се намаляват производствените разходи за новини\", обясняват от \"Синхуа\". Все още технологията е в начален етап от развитието ѝ. Тепърва ще се работи по гласа на водещия, който в момента звучи прекалено изкуствено. Също така ще се подобряват мимиките и израженията при съобщаването на определена новина. Не липсват обаче и критики срещу проекта. Основното опасение е, че пресата в Китай е често цензурирана, а управляващите страната ще могат да използват фалшивите водещи на новините за още по-добра пропаганда.", "date": "2018.11.10", "title": "Изкуствен интелект може да измести хората при представянето на новините в Китай"}
{"url": "https://www.dnevnik.bg/sport/2018/11/10/3343376_uefa_shte_posledva_primera_na_fifa_sus_suzdavaneto_na/", "text": "Интересът към  електронните спортове  продължава на расте, а с него се увеличава и желанието на спортните състезания да уловят тази вълна. По примера на ФИФА и някои от големите футболни първенства УЕФА ще стартира виртуален шампионат през 2019 г. Надпреварата ще представлява онлайн вариант на Шампионската лига на видеоиграта FIFA. Турнирът ще бъде достъпен през платформата Playstation 4. \"Виждаме виртуалния шампионат като важна стъпка да се свържем с вече съществуващи и нови фенове на Шампионската лига\", заяви Гай-Лорен Епщайн, който е маркетингов директор в УЕФА. Онлайн елиминации на 2 и 3 март ще отсеят 64 състезатели, които ще продължат към квалификационен турнир през април. Осемте най-добри в него ще се класират за финалите. Регламентът предвижда драфт, в който състезателите ще попълват съставите си с футболисти от отборите, които са част от Шампионската лига през този сезон. Финалът в шампионата ще се проведе на 31 май, ден преди спора за титлата в най-престижния клубен турнир. Победителят ще прибере 100 хиляди долара от общия награден фонд, който е на стойност 280 хиляди. Сред най-популярните спортни състезания в света, които също стартираха виртуален шампионат, са Висшата лига, Бундеслигата, НБА и Формула 1. През лятото се проведе световно първенство по FIFA, като в надпреварата се включиха близо 20 милиона души.", "date": "2018.11.10", "title": "УЕФА ще последва примера на ФИФА със създаването на виртуална Шампионска лига"}
{"url": "https://www.dnevnik.bg/bulgaria/2018/11/10/3342363_bivshi_vuzpitanici_na_npmg_shte_vduhnoviavat_s_lichen/", "text": "Алумни клубът на Националната природо-математическа гимназия (НПМГ) организира научна и бизнес конференция \"НПМГ Алумни Форум: Вдъхновение за бъдещето\" с участието на изявени бивши възпитаници на училището, съобщиха на \"Дневник\" организаторите. Лектори на форума, който ще се състои в неделя (11 ноември) от 11 ч., ще са учени, общественици, работещи в областта на образованието, представители на големи фармацевтични и ИТ компании, ученици от НПМГ, въвлечени още от гимназията в проекти за блокчейн технологии и изкуствен интелект и др. Те ще представят на достъпен и интригуващ език най-актуалните теми от научния и бизнес света.  \"Целта е да се придаде стойност на личния пример и да се търси възможност за активно взаимодействие между хора, работещи в областта на науката, технологиите и бизнеса в различни страни по света\", каза пред \"Дневник\" Ива Руснакова, зам.-председател на УС на НПМГ Алумни клуб. Конференцията се организира съвместно с \"Microsoft Innovation Center Bulgaria\" и е с вход свободен. Руснакова уточни, че за първи път инициативата на Алумни клуба излиза извън гимназията. Идеята се е зародила през 2017 г., когато е имаше предложение специалният статут на гимназията да бъде премахнат. \"Тогава основното ни мото беше \"Не пипай моята гимназия\" и след много преговори с министерството успяхме за защитим статута. Имаше голяма енергия, която се зароди около НПМГ и сега решихме да я използваме\", добавя тя. Алумни клубът има около 100 членове и планира множество инициативи. Следващото събитие ще е през зимата и ще е научнопопулярно.", "date": "2018.11.10", "title": "НПМГ кани бивши възпитаници да разкажат за успехите си"}
{"url": "https://www.dnevnik.bg/kultura/2018/11/10/3343221_fotogaleriia_pregled_na_suvremenniia_bulgarski_dizain/", "text": "В четвъртък, 8 ноември, бе открита  . Тя е част от серията инициативи за дизайн \"Мелба\" и се провежда в рамките на първото издание на фестивала за дизайн в София със същото име. Днес в \"Генератор\" се провежда еднодневен форум с участието на лектори от сферата на рекламата, медиите и дизайн културата, сред които са   и арт директора на студиото Unit9  .", "date": "2018.11.10", "title": "Фотогалерия: Преглед на съвременния български дизайн"}
{"url": "https://www.dnevnik.bg/politika/2018/11/10/3343439_gerb_se_celi_v_pone_6_evrodeputati_dogodina_a_zashto/", "text": "Целта на ГЕРБ за следващите евроизбори през май 2019 г. е да получи поне шестима евродепутати, колкото са и сега, а \"защо не и с един-двама повече\". Това каза в интервю за БНТ председателят на парламентарната група Цветан Цветанов. Така, по думите му, Европейската народна партия ще стане по-силна благодарение на България. Подготовката за изборите щяла да започне не с \"Визия за България\" (проект на БСП -  ), защото ГЕРБ изпълнява предизборната си програма, а с граждански диалог \"Европа е нашият дом\", каза Цветанов. При най-много кметове и общински съветници на местните избори идната есен за Цветанов е реалистично парламентарните избори да бъдат през 2021 г., когато изтича управленският мандат, но не и по-рано. Така той отговори на въпроса кога за ГЕРБ е най-удобно да проведе предсрочни парламентарни избори. Едновременно с това Цветанов предупреди, че България може да се превърне в \"лошото момче на ЕС\" заради поведението на БСП и президента Румен Радев, които \"яростни\" и \"злобни\" \"отиват много на изток\". и се отклоняват от европейските ценности. \"Но с ярост не се постига политика\", предупреди той. \"Демокрацията не е в опасност, тя е в опасност при служебен кабинет. Когато се реализират политики \"на тъмно\", когато се управлява еднолично в лицето на президента. Сега имаме парламент, имаме опозиция, парламентарно мнозинство. Имаме стабилно правителство и параметри, които ни отреждат до най-развитите държави в ЕС. Премиерът Бойко Борисов вече е цененият фактор за стабилността в Европа. Това дразни президента Румен Радев\", - с тези думи председателят на парламентарната група на ГЕРБ полемизира държавния глава, който вчера в телевизионно обръщение към нацията  предупреди за възраждането на \"партията - държава\". . Като по-предвидима опозиционна сила Цветанов оцени ДПС, което, по думите му, е последователно в евроатлантическата си ориентация и ясно подкрепят непроменимостта на данъчната система. Помолен да коментира оправдателната присъда на първа инстанция в процеса \"Октопод\", започнал през 2010 г., когато Цветанов беше вътрешен министър, той отговори, че главният свидетел на обвинението е загинал при пътно-транспортно произшествие, друг е бил заплашен да бъде посечен с брадва, прокурор и съдия били отстранени и \"смачкани\". Цветанов припомни осъдителни присъди по други шумни дела от времето, когато беше вътрешен министър, между които бандата за отвличания и \"Килърите\". \"Горд съм с всичко, което направихме с професионалистите в МВР и прокуратурата\", добави той.", "date": "2018.11.10", "title": "ГЕРБ се цели в поне 6 евродепутати догодина , а защо не и 7-8"}
{"url": "https://www.dnevnik.bg/detski_dnevnik/2018/11/10/3343447_obrazovatelnoto_ministerstvo_predlaga_zashtiteni/", "text": "Министерството на образованието и науката предлага още 11 нови защитени специалности в секторите машиностроене, електроника и автоматика, моторни превозни средства и транспортни услуги. Идеята е за учебната 2019/2020 година те да влязат в списъка на вече утвърдените 29 защитени специалности от професии, съобщиха от министерството. Предлага се още в списъка със специалности от професии, по които се очаква недостиг от специалисти на пазара на труда, да се добавят три търсени специалности – машини и системи с цифрово-програмно управление, промишлена електроника и технология на органичните вещества. Така броят на специалностите в него ще стане общо 57. Новите специалности и в двата списъка са предложени от отрасловите министерства и организациите на работодателите, като са разгледани и приети от междуведомствена комисия. Целта е да се прецизира държавния план-прием по тях, за да се обучават повече кадри. Предстои обществено обсъждане.", "date": "2018.11.10", "title": "Машиностроенето, електрониката и автоматиката се предлагат за защитени специалности"}
{"url": "https://www.dnevnik.bg/bulgaria/2018/11/10/3343460_bulgariia_niama_kak_da_ottegli_podpisa_si_ot/", "text": "Българската държава няма да оттегли подписа си от Конвенцията на Съвета на Европа за превенция и борба с насилието над жени и домашното насилие, защото такава процедура не съществува. Това съобщи министърът на правосъдието Цецка Цачева пред радио \"Дарик\". Едновременно с това страната вече е информирала европейските институции и Съда на ЕС в Люксембург, че не може да я прилага след решението на Конституционния съд. Цачева добави, че на седмица по петдесетина неправителствени организации отправят към нея искане България да оттегли подписа си под международния документ, наричан за кратко \"Истанбулската конвенция\" по името на града, където е приет. България е подписала конвенцията през 2016 г., но тя не е ратифицирана от българския парламент. По думите на Цачева това вече не е и възможно след като Конституционният съд се е произнесъл, че конвенцията противоречи на българската конституция и \"с това приключва темата\". България няма да даде съгласие Европейският съюз като цяло да се присъедини към конвенцията, въпреки че е ратифицирана от други страни - членки, добави правосъдният министър. В отговор на въпрос Цачева каза, че все още няма оформена официална позиция по това дали България трябва да се присъедини към Глобалния пакт за миграцията на ООН, но предстои тя да се обсъжда във външната комисия на парламента с участието на министерствата на външните и вътрешните работи и на социалната политика.", "date": "2018.11.10", "title": "България няма как да оттегли подписа си от Истанбулската конвенция"}
{"url": "https://www.dnevnik.bg/detski_dnevnik/2018/11/10/3339992_izleze_na_bulgarski_kniga_za_deca_na_oldus_huksli/", "text": "Олдъс Хъксли - авторът на великата антиутопия \"Прекрасният нов свят\", вече е на българския книжен пазар с... детска история. Приказката му \"Гаргите от Белокруша\" вече е издадена за първи път в България с емблемата на издателство \"Лист\" в поредицата \"Велики шедьоври от детски писатели\". Преводът е на Зорница Христова, а илюстрациите – на Ина Христова. Британецът съчинява историята за племенницата си Оливия де Холвил през лятото на 1944 г. По онова време тя е на пет години и често гостува на прочутия писател и съпругата му Мария в къщата им в Ляно, Антелоуп Вали, Калифорния в пустинята Мохаве. Тримата редовно кръстосват пясъчната пустош и възрастните разнообразяват момиченцето, като измислят приказки. Една от тях Олдъс Хъксли записва по Коледа на същата година. Тогава той и жена му гостуват у семейството на Оливия, което междувременно се е преместило в близкото село Пеърблосъм (Белокруша). В \"Гаргите от Белокруша\" Хъксли споменава съседите на Оливия и братчето й Сиги – господин и госпожа Йост. И точно те запазват единствения оцелял екземпляр от приказката – оригиналът бил върнат на Олдъс с молба да го илюстрира, а няколко години по-късно къщата му заедно с ръкописа изгаря при пожар. След смъртта му през 1963 г. историята задълго остава почти забравена. По времето, когато съчинява \"Гаргите от Белокруша\", Хъксли е на 50 години. Написал е най-известното си произведение – романа \"Прекрасният нов свят\", и експериментира с новите дроги. В приказката обаче няма никакви LSD-сюжети и родителите може да са спокойни, успокояват от издателството.", "date": "2018.11.10", "title": "Излезе на български книга за деца на Олдъс Хъксли"}
{"url": "https://www.dnevnik.bg/bulgaria/2018/11/10/3343562_jurnalist_otkaza_nagrada_ot_sujuza_na_jurnalistite/", "text": "Журналистът Димитър Стоянов върна наградата, която Съюзът на българските журналисти (СБЖ) присъди т.г. на \"Биволъ\" в категорията \"Електронен сайт\". Мотивът е, че не може да приеме отличие в конкурс, номинирал също и хора, които били замесени в службите. Това се разбира от съобщение за сайта на съюза за връчването на годишните награди. Известен факт е, че  Кеворк Кеворкян,  който получава награда \"Йосиф Хербст\" за цялостен принос в българската журналистика, е сътрудничил на бившата \"Държавна сигурност\" (агент Димитър). СБЖ се издържа от членския внос, наеми на имотите, които притежава, спонсорство и дарения, издателска дейност, реклама и други, но не разпределя печалба, се вижда от устава му.", "date": "2018.11.10", "title": "Журналист отказа награда от съюза на журналистите"}
{"url": "https://www.dnevnik.bg/sviat/2018/11/10/3343572_makron_i_trump_demonstriraha_suglasie_za_finansiraneto/", "text": "Френският президент Еманюел Макрон и американсткият му колега Доналд Тръмп демонстрираха съгласие, че е необходимо финансирането на европейската отбрана да бъде по-равностойно разпределено, съобщи БНР. Двамата разговаряха в Елисейския дворец. Тръмп е в Париж за честванията на 100-годишнината от края на Първата световна война. \"Споделям мнението на президента Тръмп. Имам нужда да поделим финансирането на нашата отбрана\", заяви френският президент Макрон. Двамата демонстрираха приятелство и единомислие и разсеяха напрежението след конфликтния епизод, предизвикан от изказването на Тръмп в Туитър, че е обиден от плановете на Макрон за европейска армия. \"Отношенията ни трябва да бъдат равностойни. Досега главно САЩ са тези, които са плащали за защитата на Европа\", отбеляза Тръмп. \"Не е справедливо европейската защита да е финансирана само от САЩ\", каза от своя страна Макрон, който припомни и успешната коалиционна операция в Сирия. Сирия, Близкия изток и други международни проблеми бяха теми на работния обяд на двамата държавници преди утрешната международна церемония.", "date": "2018.11.10", "title": "Макрон и Тръмп демонстрираха съгласие за финансирането на европейската отбрана"}
{"url": "https://www.dnevnik.bg/sport/2018/11/10/3343574_stoianovich_vidia_lipsa_na_surce_v_igrata_na_levski/", "text": "Старши треньорът на \"Левски\" Славиша Стоянович остана разочарован от липсата на агресия в играта на своите футболисти при  загубата от \"Черно море\" (0:1) . Сърбинът заяви, че отборът му заслужено е загубил и отново призна за  проблем с вратарския пост . \"Честитя им трите точки на \"Черно море\". Заслужено ни победиха, бяха отговорни и дисциплинирани като в мача за Купата на България. Без битка няма как да се победи. Загубихме заради наша грешка. И децата на правят такива грешки. Сигурно имаме проблем с вратарите\", каза Стоянович пред \"Диема спорт\". \"Трябва да играем агресивно. Няма как да победиш, ако нямаш сърце и не играеш със сърце\", добави сърбинът. След загубата от \"Черно море\" \"Левски\" остана на трето място на точка зад ЦСКА и \"Лудогорец\", който в неделя посреща \"Берое\". Според Стоянович грешната стъпка във Варна няма да се отрази на битката за титлата. \"Направихме грешка, загубихме, сега трябва да се концентрираме. Днес не се губи битката за титлата. Има директни двубои, има много мачове до края\", каза още треньорът на \"Левски\".", "date": "2018.11.10", "title": "Стоянович видя липса на сърце в играта на \"Левски\""}
{"url": "https://www.dnevnik.bg/sviat/2018/11/09/3341915_v_bosna_nazriava_migrantska_kriza_koiato_evropa/", "text": "В Италия миналата година влязоха 120 хил. мигранти, но за последните 10 месеца са със 100 хил. по-малко и значително под стигналите Испания от началото годината над 47 хил. души. През Босна и Херцеговина преминалите засега са по-малко - около 21 хил. души до 4 ноември според властите в страната, а днес останалите на територията ѝ са десет пъти по-малко. Балканската държава обаче е много по-труднодостъпна, например заради планинския си релеф и бреговата ивица (едва 20 км). Делът на влезлите, съпоставен с населението (3.75 млн. души), е значително по-голям, отколкото в средиземноморските държави, макар по-малък процент да останата в страната. Друга разлика с Испания и Италия, а и с много от страните от Западнобалканския маршрут отпреди три години: особената ѝ структура я прави по-уязвима от останалите. Дори статистиката за 2500 мигранти на нейна територия  към 8 ноември  не е надеждна: данни на неправителствени организации,  цитирани от \"Болкан инсайт\" , сочат, че само в Унско-Санския кантон на границата с Хърватия към момента има между 4000 и 5000 души; толкова според полицията са били и новопристигналите в Бихач, най-големия град в кантона. Властите в Сараево съзнават това. Административният и етнически баланс, заложени в Дейтънското споразумение, обаче често ги правят безсилни, докато пристигащите в последните седмици неочаквано се увеличиха.. Докато лидери като унгарския премиер Виктор Орбан водят кампания срещу несъществуващи в страната им мигранти в името на \"християнска идентичност\", за Босна въпросът не е нито религиозен, нито културен: ще дадат ли те тон на следващата миграционна вълна в Европа? А ако се наложи да изчакат, преди да го направят догодина, как ще изкарат зимата и ще отприщят ли нова криза? Проблемът в институциите  Престъпността сред мигрантите е съвсем малка част от проблема. Официалните данни засега не съобщават за множество престъпления, извършени от новодишлите - едва 53 от 998 за тази година. В кантон Сараево, където всеки ден пристигат много мигранти и бежанци, от 3125 престъпления, регистрирани за 9 месеца тази година, като заподозрени са докладвани едва 19 души. Такива притеснения имаше в Република Сръбска, откъдето влязоха повечето мигранти и управляващите използваха ситуацията в кампанията на тогавашния президент Милорад Додик (спечелил място в босненското президенство миналия месец). Има ги обаче и в другата единица на Босна - Федерация Босна и Херцеговина - където преобладава мюсюлманското население. Тук унгарското представяне на притока като \"сблъсък на християнска и мюсюлманска цивилизация\" отсъства напълно - на дневен ред са практически, битови и хуманитарни въпроси. Босна не е Унгария, но не е и Сърбия и то не само защото не може да управлява международна криза като мигрантската с минимални щети за себе си, както направи Белград през 2015 г. Устройството ѝ всъщност би я направило уязвима, ако миграционният натиск се усили. В резултат на случилото се полицейските служби на различни нива в Босна и Херцеговина започнаха много активно да търсят начини за сътрудничество. Сложната конституционна и законова система, включително заради границите на правомощията им в различни кантони и единици, усложни задачата. Всяка единица и всеки кантон имат свои министерства за сигурността и вътрешния ред и полицейска йерархия в тясно определени граници. Тези йерархии са паралелни, а не пирамидални - 16-те структури се развиват по собствена логика. директорът на националното Федерално управление на полицията Драган Лукач например няма правомощия да работи с полицейски комисари във Федерацията. Отговорността за мигрантите непрекъснато се прехвърля между различни институции на кантонални и федерални нива в страната. Затрудняват се в съвместната си работа и местните власти. Разстоянието между Велика Кладуша и Бихач е едва 78 км, но те работят трудно заедно. В босненската гранична полиция, обратно, йерархията  съществува , но недостигът на кадри е проблем - институцията съобщи миналия месец, че ѝ трябват още поне 526 души, за да охранява границите си. Босненските власти все пак не стоят със скръстени ръце. Полицията превози десетки мигранти от хърватската граница към нов център в северозападната част на страната. Принуди я да се задейства обаче напрежението, което възникна там. Миналата седмица част от мигрантите, чакащи на границата, обявиха гладна стачка, след като босненската полиция ги помоли доброволно да се преместят в център за настаняване. Някои запушиха устите и очите си с тиксо. Последаха и сблъсъци с хърватската полиция, а фотограф на \"Ройтерс\" публикува снимки на сблъсъци, които според агенцията са предизвикаи от мигрантите. Местни медии също писаха, че чакащите на границата започнали да замерят с камъни хърватски полицаи, а в онговор те използвали бухалки и сълзотворен газ. Една от жените, участвали в сблъсъците, бе ранена по данни на босненските власти. По-късно регионални медии цитираха хърватския премиер Андрей Пленкович, уверил репортери, че полицията ще пази границата, без да пренебрегва международните и хуманитарните закони. Той добави, че изграждане на стена по границата не е на дневен ред в момента. Хърватия трудно би предприела такава стъпка в момент на деликатни отношения с властите в Сараево - Загреб правеше изявления в подкрепа на загубилия кандидат за президент от хърватите, Драган Чович, който доскоро заемаше поста и който оглавява босненския клон на управляващите Хърватия консерватори. \"Не знаят какво е зима\"  В граничния Унско-Сански кантон, край град Велика Кладуша, мигранти и бежанци са оставени да се оправят сами, в санитарни и хуманитарни условия отвъд всякакви граници, в импровизирани палатки от найлон, без достъп до електричество и водоснабдяване. \"Всеки човек там има проблем, огромен проблем. Понякога няма храна, но там не се и живее за 15 дни или месец\",  казва за телевизия N1  Рашид Кан от Бангладеш. Хуманитарните организации там са малко, трудно помагат на всички. С тях обаче е директор на училище във Велика Кладуша, според която ситуацията е \"агония без край\". \"Въобще нямат представа. Като им покажа на снимки каква е зимата, те казват \"не\". При нас иде зима, когато стане октомври, а премръзнал и гладен човек е способен на всичко. Досега всичко минава без големи инциденти, но вярвайте - загрижена съм. Без системно решение нещата ще ескалират.\" Притеснява се, че се задава хуманитарна катастрофа и няма да има значение кой е прав и кой - не в отношението към мигрантите. \"Евронюз\" пък разказа за мигранти, готови  да влизат в минни полета , защото знаят, че полицията няма да е там. Международната организация за миграция признава, че в момента \"нищо\" не може да направи. Дори броят на намиращите се в страната около 5000 души да отговаря на действителността, според организацията в момента влизат по 1000 на седмица, а капацитетът за настаняване, изграден от босненските власти, вече е достигнат. \"Голямата игра\" Изглежда, останалите в Босна мигранти не послушаха и генералния секретар на ЕС по въпросите на външните работи Йоханес Петерлинк. Той заяви в началото на миналата седмица, че поелите към Европа граждани на страни от Близкия изток и Африка са избрали \"грешния път\" към ЕС. Австрийският дипломат, чиято страна председателства Съвета на ЕС до края на годината, каза, че Виена не приема нелегалната миграция като пример, който \"може и трява да бъде следван\". И в самата Босна има се чуват гласове срещу миграцията. Такъв е проф. Сей Рамич, съветник в местната власт на Бихач, който също така управлява група във \"Фейсбук\" на име \"спрете инвазията на мигрантите! Сдружение на граждани на Бихач\". Рамич нарича преминаващите \"икономически мигранти\", без да ги обвинява, но ги нарича част от \"по-голяма игра\", без да пояснява. (Самите те според радио \"Свободна Европа\"  наричат пътуването си \"играта\"  - някои са в Босна след редица опити да преминат през други страни като Италия). Твърденията му отговарят на представата в Европа за икономически мигранти - според агенцията за въпросите на чужденците в Босна най-много от началото на годината са дошлите от Пакистан (6910 души), Иран (3373 души), Сирия (2529 души), Афганистан (2431), Ирак (1874) и Либия (760). Повечето гласове \"за\" затваряне на вратите обаче идват отвън - от издания, които опитват да убедят читатели и последователи в социалните мрежи, че Босна е поредният пример за \"мигрантска инвазия\" - или от Република Сръбска, където малцина се задържат. Напрежение нагнетяват и консервативни хърватски медии, които истерично пишат за  \"инвазия\" на мигранти  през границата. За най-засегнатите от миграцията райони проблемът е друг - в неизвестното. Собственик на пицария във Велика Кладуша разказва за \"Осерваторио Балкани е Кауказо,\" че макар всеки ден да предлага храна на мигранти с помощта на местните, босненците, които познават войната, са се \"уморили\" от тази ситуация. В репортаж след посещения във Велика Кладуша и Бихач журналистът Джовани Вале  разказва , че местните жители се питат дали ЕС не е прехвърлил \"защитата\" на външните си граници на Босна и дали тъкмо това не е цената, която се очаква от страната да плати за членство. \"Това е див запад, в който мигрантите се местят от една граница до друга абсолютно нелегално, докато за босненците остава отговорноста да контролират притока.\" Цитирана е и история от в. \"Ла Стампа\" - репортаж от италианската страна на границата за системното връщане на мигранти от Италия към Словения (през Триест), от Словения - към Хърватия и от Хърватия - към Босна. Въпросът за \"голямата игра\" на миграцията все пак остава уместен: Испания опитва да овладее мигрантския приток, а в Италия сегашното правителство рязко затвори вратите за новодошли. Западнобалканският маршрут отпреди няколко години в момента не се използва - той изгуби значението си след сделката между ЕС и Турция от март 2016 г. Когато обаче една врата към Европа се затвори, винаги се отваря друга. Решенията, които ще вземат Сараево, Загреб и Брюксел сега, ще определят дали новият западнобалкански маршрут, появил се тази година, ще остане важен за трафикантите. От друга страна, фактът, че Босна и Херцеговина е извън ЕС, че често е блокирана от вътрешни проблеми и изглежда като най-слабото звено на Западните Балкани, я прави удобен \"заден двор\" на ЕС за мигранти, какъвто някои европейски държави искаха да има извън съюза, но или на полуострова, или в Северна Африка. Освен от Брюксел и Сараево обаче въпросът дали на Балканите ще се появи нов маршрут през следващата година зависи и от лютата босненска зима. .", "date": "2018.11.10", "title": "В Босна назрява мигрантска криза, но Европа я подценява"}
{"url": "https://www.dnevnik.bg/sport/2018/11/10/3343590_trenyorut_na_cherno_more_levski_igrae_nai-dobriia/", "text": "Старши треньорът на \"Черно море\" Илиан Илиев заяви, че \"Левски\" играе най-добрия футбол в българското първенство през този сезон. Днес отборът от Варна нанесе  втори удар на сините в рамките на десет дни . След като миналата седмица отстрани сините от Купата на България след драматичен успех с дузпи, тимът на Илиев се наложи с 1:0 в двубой от 15-ия кръг на Първа лига. \"Победихме отбора, който практикува най-добър футбол. Пожелавам на \"Левски\", ако играе по този начин, да наруши хегемонията на \"Лудогорец\", каза Илиев пред \"Диема спорт\". Той беше треньор на \"Левски\" от лятото на 2012 г. до арил 2013 г. \"През първото полувреме бяхме една идея по-добри от \"Левски\", през втората част те показаха класата си. Доволни сме, че спечелихме трите точки, но от играта има още какво да се желае. Аз съм максималист, защото знам качествата на нашите футболисти. \"Левски\" показа, че е класен отбор\", каза още Илиев. \"Черно море\" постигна шестия си успех в шампионата и се придвижи до шестата позиция. Тимът на Илиян Илиев събра 21 точки, като поведе с една пред \"Локомотив\" (Пловдив) и се доближи на пет от \"Ботев\" (Пловдив) и на шест от \"Берое\". \"Ние направихме доста глупости през сезона и сами сме си виновни, че не сме близо до първата тройка. Победата днес ни дава емоционален заряд за следващите мачове. В българското първенство всеки може да победи всеки\", завърши Илиев. ", "date": "2018.11.10", "title": "Треньорът на \"Черно море\": \"Левски\" играе най-добрия футбол в България"}
{"url": "https://www.dnevnik.bg/photos/2018/11/10/3343557_fotogaleriia_razhodka_v_akvariuma_pula/", "text": "Аквариум \"Пула\" е място, което привлича малки и големи. Експозицията на аквариума по уникален начин представя природната и културната история на Хърватия.", "date": "2018.11.10", "title": "Фотогалерия: Разходка в аквариума \"Пула\""}
{"url": "https://www.dnevnik.bg/bulgaria/2018/11/10/3343592_kratki_novini_granichen_policai_prostrelial_sluchaino/", "text": "Граничен полицай простреля случайно колега на летището в София При случаен изстрел граничен полицай на летището в София простреля своя колежка, съобщи МВР. Жената е ранена в ръката, оказана й е първа помощ във Военномедицинската академия, състоянието й не е тежко. Инцидентът е станал около 18.30 ч. при почистване на служебното оръжие. Директорът на службата е наредил проверка. Йончева: Пътната агенция е знаела за нередности при Своге още през юни 2017 г. Депутатът от БСП Елена Йончева е изпратила в прокуратурата документ, от който се вижда, че агенция \"Пътна инфраструктура\" е сигнализирана за нередности по пътя край Своге още през юни 2017 г. Днес пред Би Ти Ви Йончева каза, че  преди 3 дни е получила констативен протокол със 7 проблема с пътя, където през август загинаха 20 души. Между тях са износване на горния слой на асфалта и лошо сцепление, както и рисков завой. Самата Йончева е разследвана от прокуратурата по сигнал за пране на пари. Днес се състоя 20-ият протест с искане на оставката на Валери Симеонов  Тази вечер граждани протестираха за 20-ти път с искане на оставката на вицепремиера Валери Симеонов. Майки на деца с увреждания и хора, които ги подкрепят, настояват той да напусне поста си заради това, че нарече майките \"кресливи с уж болни деца\". Днес зам.-председателят на ГЕРБ Цветан Цветанов го защити с думите, че Симеонов винаги е защитил политики в полза на хората с увреждания.", "date": "2018.11.10", "title": "Кратки новини: Граничен полицай прострелял случайно колега на летището в София"}
{"url": "https://www.dnevnik.bg/sviat/2018/11/10/3343598_erdogan_prizova_riiad_za_chestno_razsledvane_na/", "text": "Турският президент Реджеп Тайип Ердоган призова Рияд да извърши \"честно\" разследване на убийството на саудитския журналист Джамал Хашокжи, с което да премахне съмненията, предаде ДПА, цитирана от БТА. Рияд трябва да открие кой от 18-те заподозрени е извършителят, каза още Ердоган, имайки предвид арестите в Саудитска Арабия във връзка с убийството. Той добави, че сред задържаните са и 15-имата предполагаеми членове на отряда екзекутори, пристигнали в Истанбул, за да убият Хашокжи. \"Убийците определено са сред тези 15 или 18 (заподозрени). Не е необходимо да се издирват другаде\", каза Ердоган и призова Рияд да премахне подозренията чрез \"честно разследване\". Турският президент посочи също, че Турция е предоставила записи, свързани с убийството, на Саудитска Арабия, САЩ и няколко други държави. \"Предоставихме записи на Саудитска Арабия, САЩ, а също на германците, французите и британците\", каза Ердоган в Анкара, преди да отпътува за Париж. \"Те са ги изслушали и знаят за разговорите\", добави той. Турски източници заявиха по-рано, че властите разполагат с аудио запис, който документира убийството, напомня \"Ройтерс\". Журналистът Джамал Хашокжи, който критикуваше властите в Рияд, е бил убит при посещение в генералното консулство на Саудитска Арабия в Истанбул на 2 октомври. Главният прокурор на Истанбул заяви, че Хашокжи е бил удушен, веднага след като е влязъл в консулството, а след това тялото му е било разчленено и унищожено.", "date": "2018.11.10", "title": "Ердоган призова Рияд за честно разследване на убийството на Хашокжи"}
{"url": "https://www.dnevnik.bg/evropa/2018/11/11/3341289_idva_li_nachaloto_na_kraia_za_polskite_populisti/", "text": "На втория тур на местните избори в Полша коалицията от опозиционни партии  затвърди резултатите  от зашеметяващата кметска надпревара на 21 октомври. В крайна сметка в няколко големи града, включително Варшава, опозицията победи управляващата популистка антиимигрантска партия \"Право и справедливост\", водена от Ярослав Качински. Партията на Качински остава на власт засега и затегна хватката си в голяма част от селските райони на страната, но във всички градове, с изключение на малките, тя е в състояние на свободно падане, коментира за \"Ню Йорк Таймс\" анализаторът Славомир Шераковкси. По време на  първия тур  на 21 октомври \"Право и справедливост\" загуби кметската надпревара във Варшава, Познан, Врошлав, Люблин и Лодз, както и в две трети от останалите градски райони на страната. Нещата за управляващите се влошиха още повече на балотажа на 4 ноември, когато опозицията спечели в Гданск, Краков, Шчечин, Келце и Радом. Общо от всички 107 града, където гласоподавателите избираха кметове - горе-долу най-големите градове в страната - \"Право и справедливост\" спечели само в шест в добавка към малките градове. Въпреки че тя получи най-високото ниво на подкрепа (34%) в изборите в 16-е провинциални асамблеи на Полша, \"Гражданска коалиция\" е само седем процента по-назад. На трето и на четвърто място са също опозиционни партии – Полската народна партия (13%) и Демократичния ляв алианс (6.6%). В резултат от това повечето провинциални асамблеи (9 или 10 от 16) ще бъдат контролирани от опозицията. Местните избори в Полша са много важни, защото провинциалните асамблеи контролират отпускането на еврофондове (на които Полша е най-големият бенефициент и получава годишно около 14 милиарда евро) и изпълняват други ключови функции. Те са показателни за парламентарните избори, които ще се проведат в Полша следващата година през есента. Според резултатите \"Право и справедливост\" може да разчита на едва около една трета от гласовете в Полша. Ако изборите за парламент се провеждаха днес, партията щеше да бъде изтласкана от властта. Дали ще успее да набере сила през следващите 12 месеца, зависи от това колко добре опозицията ще се възползва от ситуацията. През последните години \"Право и справедливост\" предприе серия от  смятани за антидемократични реформи , за да консолидира властта си и  разчиташе на победа  на местните избори, която да й даде пълен контрол върху Полша. Затова управляващите хвърлиха всичките си усилия в кампанията. Подкрепяни от държавата медии, напълно подчинени на \"Право и справедливост\", брутално атакуваха опозицията, като се прицелиха специално в селската Полска народна партия и призоваха за \"елиминирането й от политическата сцена\". Това обаче се оказа сериозна политическа грешка, защото изключи възможността за сътрудничество между двете партии и лиши Качински от единствения му потенциален коалиционен партньор. Целият кабинет бе вкаран в предизборната кампания. Кандидатите обещаваха нови линии на метрото и планове за развитие на градските райони. \"Право и справедливост\" прибегна и до заплахи като намекна, че Варшава може да бъде лишена от субсидии от националното правителство, ако градът не избере кандидата на управляващите за кмет. И накрая стигна до единствената стратегия, оказала се успешна в Унгария – призрака на вълната от бежанци, които ще изнасилват и нападат поляците. Това обаче също имаше обратен ефект. Опозицията дължи силното си представяне на изключително мобилизирания електорат, като участието в изборите надскочи рекорда след 1989 г. и достигна 55%. \"Право и справедливост\" допусна няколко основни грешки. Оказва се, че дори популизмът може да бъде прекален. Правосъдният министър нареди на Конституционния съд да провери съответствието с конституцията на споразуменията на ЕС, което много избиратели приеха за първа стъпка към  \"Полекзит\" . Макар това действие да се смята за успешно сред пополустите, в Полша то се оказа грешка особено на фона на изключително високата подкрепа за европейската интеграция в страната - тя прехвърля 80% и е най-високата в Европа. Основният проблем на опозицията досега бе липсата на популярни лидери. На тези избори обаче коалицията се сдоби с група от звезди. Новите кметове на Варшава и Лодз, Рафал Тшасковски и Ханна Здрановска, ще станат неин двигател. Дори и лидерът на партията \"Гражданска платформа\", Гжегож Схетина, който бе обвинен в липса на харизма, демонстрира ефективността си на избори. В същото време някои от ръководителите в \"Право и справедливост\" загубиха позиции, като най-компрометиран бе премиерът Матеуш Моравецки. Не на последно място календарът за изборите е доста благосклонен към опозицията. Вотът за Европейски парламент през май 2019 г. ще бъде де факто референдум за Европейския съюз. Предвид популярността на ЕС опозицията може да очаква победа, ако успее да излезе с единен фронт. Евентуален успех ще й даде още по-силен импулс, докато Полша се готви за парламентарния вот през есента, който пък ще бъде последван от президентски избори през 2020 г. Политици от опозицията биха искали бившият премиер и съосновател на \"Гражданска платформа\" Доналд Туск да бъде техен кандидат за президент. Той може и да се съгласи, предвид заявката си, че след като се завърне в Полша \"не възнамерява просто да наблюдава политиката в медиите\". Опозицията, съставена основно от либерални и лявоцентристки групи, вече успешно неутрализира двата въпроса, които дадоха на \"Прави и справедливост\" толкова много власт през изминалото десетилетие – подкрепата за скъпи социални програми и всяването на страх от бежанците. След кметските избори изглежда, че избирателите вече не смятат тези въпроси за толкова значими. ЕС наблюдаваше полските избори внимателно и вероятно ще подкрепи още повече проевропейската опозиция. На фона на голямото й население и централното й географско разположение, Полша може да обърне тенденцията в Източна Европа. Ако популизмът бъде победен в Полша, е възможно да бъде победен и другаде.", "date": "2018.11.10", "title": "Идва ли началото на края за полските популисти"}
{"url": "https://www.dnevnik.bg/sport/2018/11/10/3343602_hamiltun_shte_startira_pruv_v_gran_pri_na_braziliia/", "text": "Пилотът на \"Мерцедес\" Люис Хаимлтън ще стартира пръв в предпоследното състезание за сезона във Формула 1 - Гран при на Бразилия. 33-годишният британец, който в предишния кръг си осигури пета световна титла, записа десетия си полпозишън за 2018 г. и 82-и в кариерата си. Хамилтън завъртя най-бързата обиколка на пистата \"Интерлагос\" за 1:07.281 мин. Той изпревари само с 0.093 сек. пилота на \"Ферари\" Себастиан Фетел. Техните съотборници Валтери Ботас и Кими Райконен завършиха трети и четвърти в квалификацията съответно с 1:07.441 мин. и 1:07.456 мин. Позицията на Фетел е под въпрос, тъй като стюардите започнаха разследване на инцидент с негово участие във втората фаза на квалификацията. Германецът може да бъде наказан за повреда на везните, които измерват теглото на болидите. Пилотите на \"Ред бул\" Макс Верстапен (1:07.778 мин.) и Даниел Рикардо (1:07.780 сек.) ще стартират от трета редица. Маркус Ериксон (\"Заубер\"), Шарл Леклерк (\"Заубер\"), Ромен Грожан (\"Хаас\") и Пиер Гасли (\"Торо росо\") допълниха челната десетка. Състезанието е в неделя от 19.10 часа.", "date": "2018.11.10", "title": "Хамилтън ще стартира пръв в Гран при на Бразилия"}
{"url": "https://www.dnevnik.bg/sport/2018/11/10/3343608_superklasikoto_na_jujnoamerikanskiia_futbol_e_otlojeno/", "text": "Първият мач от финала за Копа Либертадорес между \"Бока хуниорс\" и \"Ривър плейт\"  беше отложен заради наводнен терен. Първата среща между грандовете на южноамериканския футбол трябваше да се играе на стадион на \"Бока\" \"Ла Бонбонера\" в събота от 22.00 часа българско време. Двубоят е насрочен за неделя от 21.00 часа. Реваншът на стадион \"Монументал\" трябва да се изиграе на 24 ноември. Това е последният финал на най-силния клубен турнир в Южна Америка, който ще се реши в два мача. \"Бока хуниорс\" и \"Ривър плейт\", които са печелили Копа Либертадорес съответно шест и три пъти, за пръв път в историята си се срещат в битката за трофея. При успех синьо-жълтите ще се изравнят с \"Индепендиенте\", който със седем триумфа от седем финала е рекордьор в най-силния турнир в Южна Америка.  Официалните мачове между \"Бока\" и \"Ривър\" са 246. \"Бока\" има 88 победи, а \"Ривър\" - 81, при голова разлика 322:298.", "date": "2018.11.10", "title": "Суперкласикото на южноамериканския футбол е отложено заради наводнен терен"}
{"url": "https://www.dnevnik.bg/sport/2018/11/10/3343610_borusiia_d_hvurli_rukavicata_kum_baiern_sus_zrelishten/", "text": "Борусия\" (Дортмунд) се откъсна с четири точки на върха в Германия след зрелищна победа с 3:2 срещу \"Байерн\" (Мюнхен) в дербито от 11-ия кръг на Бундеслигата. Двата отбора изиграха един от най-атрактивните мачове в европейския футбол този сезон. Шампионите два пъти повеждаха с голове на Роберт Левандовски, но Марко Ройс два пъти изравняваше, а Пако Алкасер донесе трите точки на \"жълто-черните\" с попадение в 73-ата минута. В последната пета минута от добавеното време Левандовски прати атрактивно с пета топката във вратата на \"Борусия\" за трети път, но голът правилно беше отменен заради засада. \"Борусия\" записа осма победа от 11 мача и продължава да е единственият отбор без загуба в германското първенство. Тимът на Люсиен Фавр събра 27 точки и се откъсна с четири пред \"Борусия\" (Мьонхенгладбах) и със седем пред \"Байерн\". \"Байерн\" изигра много силни първи 30 минути в Дортмунд, като наложи силен натиск от самото начало на мача. Гостите можеха да поведат само след 90 секунди, но Дан-Аксел Загаду блокира изстрел на Левандовски. \"Борусия\" също стигна до ранна възможност за гол след груба грешка на Матс Хумелс в десетата минута. Ройс се озова сам срещу Мануел Нойер, но не сполучи с опита си за техничен удар и вратарят на \"Байерн\" спокойно улови топката. Натискът на \"Байерн\" продължи и даде резултат в 26-ата минута. Серж Гнабри получи топката на десия фланг и центрира към Левандовски, който отбеляза с глава от границата на вратарското поле. След гола гостите успокоиха темпото, но продължиха да контролират играта, а \"Борусия\" не успя да създаде положение за гол до края на полувремето. Само три минути след почивката обаче домакините получиха дузпа за нарушения на Нойер срещу Ройс, който се зае с изпълнението и изравни. Равенството се задържа само три минути. В 52-ата минута Левандовски отново отбеляза с глава след центриране на Джошуа Кимих. Малко по-късно Ройс направи голям пропуск пред вратата на \"Байерн\", а гол на Левандовски беше отменен заради засада. Последваха много силни минути за \"Борусия\". Влезлият като резерва Алкасер, Брун Ларсен и Ройс пропиляха още няколко добри възможности. Ройс обаче се реваншира в 67-ата минута, когато отбеляза със страхотен удар от движение след центриран отдясно на Лукаш Пишчек. Шест минути по-късно \"жълто-черните\" хванаха \"Байерн\" на контраатака и стигнаха до трето попадение. Аксел Витсел изведе Алкасер сам срещу Нойер и испанецът технично прехвърли германския вратар за 3:2.", "date": "2018.11.10", "title": "\"Борусия\" (Д) хвърли ръкавицата към \"Байерн\" със зрелищен обрат в дербито на Бундеслигата"}
{"url": "https://www.dnevnik.bg/sviat/2018/11/10/3343612_kmetut_na_rim_be_opravdana_ot_suda_za_lujesvidetelstvo/", "text": "Кметът на Рим Вирджиния Раджи бе оневинена в дело за лъжесвидетелство за спорно назначение в общината, съобщи БТА. . Раджи, която е представител на управляващата партия \"Движение 5 звезди\", бе обвинена, че е излъгала, когато е заявила, че бившият началник на кабинета й Рафаеле Мара не е повлиял на решението й да назначи брат му Ренато на висок пост в общината. Прокуратурата искаше 10 месеца затвор за Раджи. Етичният кодекс на \"Движение 5 звезди\" изисква членовете на тази партия на изборна длъжност да подадат оставка, ако получат съдебна присъда. Още за проблемите пред местната власт в Рим четете  тук. ", "date": "2018.11.10", "title": "Кметът на Рим бе оправдана от съда за лъжесвидетелство"}
{"url": "https://www.dnevnik.bg/sviat/2018/11/10/3343614_glasovete_za_gubernator_vuv_florida_shte_budat/", "text": "В щата Флорида ще се извърши повторно машинно преброяване на гласовете в изборите за губернатор и за един сенатор, като резултатите трябва да се предадат на властите до 15 ч. местно време (20 ч. по Гринуич) в четвъртък, заяви отговарящият за произвеждането на изборите щатски секретар Кен Децнер, цитиран от \"Ройтерс\" и \"Франс прес\". В избора на сенатор губернаторът републиканец Рик Скот води на явяващия се за преизбиране сенатор демократ Бил Нелсън с около 12 500 гласа, което е 0.15 процента от гласовете. В надпреварата за губернатор на щата по неофициални резултати републиканецът Рон ДеСантис води на демократа Андрю Гилъм с около 33 700 гласа, или 0.41 процента разлика. Съгласно законодателството на Флорида повторно машинно преброяване е задължително, ако разликата между двамата кандидати е под 0.5 процента от гласовете./БТА", "date": "2018.11.10", "title": "Гласовете за губернатор във Флорида ще бъдат преброени повторно"}
